{"url": "http://www.dnevnik.bg/sviat/2017/08/21/3028167_dramata_v_sharlotsvil_pomrachava_zavrushtaneto_na/", "text": "Доналд Тръмп се завръща днес в пребоядисания Бял дом след две седмици на хаотична ваканция. Моментът обаче е труден. Тъмни облаци са надвиснали над неотдавна започналото президентство на 71-годишния магнат на недвижими имоти, който бие по непопулярност всичките си предшественици. Тръмп съвсем не е намерил обединяващ тон и с всеки изминал ден създава все по-голямо усещане за хаос и импровизация в изпълнителната власт на най-голямата световна сила. От всички кризи, които сам предизвика в последните седем месеца, най-унищожителна безспорно бе тази, която породиха думите му по повод расистките насилия в  Шарлотсвил . Той шокира, като заяви с лека ръка на пресконференция пред позлатените асансьори на \"Тръмп тауър\", че \"и двете страни\" (убедените в  превъзходството на бялата раса  и контрадемонстрантите) имат вина за станалото. Бившият кандидат за лидер на Демократическата партия Ал Гор го посъветва да \"подаде оставка\", а бившият републикански кандидат за Белия дом Мит Ромни - \"да се извини\". Част от света  на бизнеса вече  открито демонстрира раздразнение . В лагера на републиканците критиките бяха дълго време \"неофициални\", но сега звучат все по-силно и настойчиво. С идеята, че такава непредвидимост на кормилото на държавата няма как да изтрае четири години. Едно ужасно и рязко изречение, изречено от сенатора републиканец Боб Коркър, който не може да бъде смятан за един от най-отявлените противници на Тръмп, обобщава масовото усещане на членовете на Голямата стара партия: Ясна е обаче целта, която президентът си е поставил за след ваканцията. Той все още се опитва да постигне първия си законодателен успех и затова иска да завърши през есента голямата данъчна реформа, обещана по време на предизборната кампания. Въпреки че водещите фигури на Републиканската партия в Конгреса също държат на нея, нападките на стопанина на Белия дом срещу тях може да усложнят дебатите. Всички обаче се страхуват от конфликти с наближаването на  междинните избори . Според политолога от Вирджинския университет Лари Сабато републиканските лидери в Камарата на представителите и Сената Пол Райън и Мич Макконъл \"знаят какво може да се очаква от Тръмп и не хранят много топли чувства към него\". Но поне до ноември 2018 г. \"нямат друг избор, освен да работят с него. Той също го знае и обича да си играе с тях на котка и мишка\", обясни Сабато за АФП. Парадокс:  уволнението на Стивън Банън , стратегическия съветник на президентството, можеше да бъде силен момент, признак за прегрупиране. Само че моментът бе ужасен: това стана няколко дни след двусмисленото изказване на президента за крайната десница. Напускането на Банън несъмнено хвърля светлина върху съотношението на силите в Белия дом, където пенсионираният генерал от морската пехота  Джон Кели  вече е силният на деня. Но поставя с нова острота болезнения въпрос: Каква следа ще остави в умовете и политиките Банън, основният автор на мрачната и агресивна реч, която Тръмп произнесе при полагането на клетва: \"Отсега нататък на  първо място ще е Америка  и само Америка\"? Четиридесет и петият президент в американската история ще има възможност да зададе тона на завръщането си на митинг във вторник във Финикс, Аризона, който, изглежда, ще се състои в напрегната обстановка. Кметът демократ на града Грег Стантън протестира срещу тази политическа проява, организирана няколко дни след  драмата в Шарлотсвил , и предупреди, че има опасност митингът \"да разпали емоциите и да раздели още повече страната\". Местни политици се страхуват, че президентът може да се възползва от тази проява пред свои разпалени привърженици, за да помилва Джо Арпайо, бивш шериф на окръг Марикопа (който включва град Финикс). Той е много спорна личност заради силовите методи, които използва, и неотдавна бе осъден заради прекалено твърдите му действия срещу нелегалните имигранти. Тръмп трябва да намери правилния баланс между желанието да въодушеви привържениците си, дошли да го приветстват, в което е отличник, и да изпрати обединяващо послание след седмицата, която разтърси Америка и която може би остави незаличимо петно върху президентството му. /БТА", "date": "2017.08.21", "title": "Драмата в Шарлотсвил помрачава завръщането на Тръмп в Белия дом"}
{"url": "http://www.dnevnik.bg/sviat/2017/08/21/3028174_big_ben_mlukna_za_sledvashtite_chetiri_godini/", "text": "\"Биг Бен\", символът на Лондон, млъкна днес и ще остане безмълвен в идните четири години заради ремонт. Стотици хора се събраха на Уестминстър бридж и пред парламента, за да видят последното изпълнение на часовника на върха на кулата \"Елизабет\", Досега той отбелязваше времето в британската столица, но в идните години  ще бие само за важни събития  като отбелязването на Нова Година. Дългият срок възмути политици, сред които и премиера Тереза Мей. Чуковете, удрящи по 13.7-тонната камбана на всеки час в последните 157 години, ще бъдат застопорени, за да гарантират безопасността на работниците, извършващи ремонта. Един от циферблатите винаги ще се вижда по време на ремонта, а стрелките ще бъдат задвижвани от електрически механизъм, докато върви ремонтът на основния. Часовникът ще бъде демонтиран и всяка негова част ще бъде подробно прегледана и възстановена. Предстои почистване на рамката от ковано желязо на циферблата. Стрелките също ще бъдат отстранени, почистени и реставрирани.", "date": "2017.08.21", "title": "\"Биг Бен\" млъкна за следващите четири години"}
{"url": "http://www.dnevnik.bg/photos/snimka_na_denia/2017/08/21/3028228_snimka_na_denia_bitkata_pri_aheloi_1100_godini_po-kusno/", "text": "На градския стадион в Ахелой вчера бе пресъздадена историческата възстановка в чест на 1100 годишният юбилей от победата на цар Симеон над византийската армия през 917 година.", "date": "2017.08.21", "title": "Снимка на деня: Битката при Ахелой 1100 години по-късно"}
{"url": "http://www.dnevnik.bg/gradska_sreda/2017/08/21/3028240_obshtinata_pusna_otnovo_turgove_za_42_mln_lv_za/", "text": "Столичната община поднови двете обществени поръчки за ремонти на част от центъра на София – ул. \"Граф Игнатиев\" и зоната около площад \"Александър Невски\". Днес е обявена обществената поръчка за реконструкция на зона 4, която обхваща площад \"Ал. Невски\", пл. \"Народно събрание\", градините \"Кристал\", при ректората на Софийския университет и пред църквата \"Света София\", паметника \"Левски\" и пл. \"Гина Кунчева\", пространството между ул. \"Оборище\" и Военния клуб, участък от ул. \"Оборище\" източно от пл. \"Александър Невски\" и част от ул. \"Париж\", между ул. \"Оборище\" и бул. \"Цар Освободител\". Прогнозната стойност на поръчката е 20 099 734 млн. лева без ДДС. С най-голяма тежест за избора на изпълнител е критерият \"Техническо предложение на участника за изпълнение на поръчката\", който ще даде 60 точки, следва предложената цена с 35 точки и предложеният срок за изпълнение, който ще носи 5 точки. Предвидено е поръчката да бъде изпълнена за 540 дни, считано от възлагането ѝ. Това е втори опит за задействане на процедурата за ремонта на тази част от центъра на София, след като  търгът бе спрян в средата на май, за да се направят корекции  в документацията. Ремонтът трябваше да започне през 2018 г., като тогава главният архитект Здравко Здравков коментира, че това ще стане след края на българското председателство на Съвета на ЕС. Седмица по-рано общината поднови и другата спряна през май поръчка за обновяване на част от центъра на столицата – тази за ул. \"Граф Игнатиев\" (Зона 2). Търгът е публикуван повторно на 11 август, показва справка на сайта на Агенцията за обществените поръчки. Той обхваща ул. \"Граф Игнатиев\", включително площадите \"Славейков\", \"Гарибалди\" и градината на църквата \"Св. Седмочисленици\"; ул. \"Цар Шишман\" между ул. \"Граф Игнатиев\" и пл. \"Народно Събрание\", ул. \"6-ти септември\" между ул. \"Граф Игнатиев\" и ул. \"Аксаков\" и ул. \"Солунска\" между бул. \"Витоша\" и ул. \"Граф Игнатиев\". Стойността на търга е 21 930 576 без ДДС. И тук най-голяма тежест има техническото предложение за изпълнение на поръчката с 60 точки, следвано от предложената цена с 35 точки и срока за изпълнение с 5 точки. Предвиденият срок за изпълнение е 450 дни от възлагането.  Проектът за ремонт на \"Граф Игнатиев\" и прилещащия му пл. \"Славейков\"  привлече вниманието с първоначалното намерение пазарът за книги там да се провежда само в определени дни. Впоследствие кметът  Йорданка Фандъкова се отказа  от този план.", "date": "2017.08.21", "title": "Общината пусна отново търгове за 42 млн. лв. за ремонти на централната част на София"}
{"url": "http://www.dnevnik.bg/sviat/2017/08/21/3028260_pojar_izpepeli_25_kushti_v_rostov_na_don/", "text": "Голям пожар бушува в руския град Ростов на Дон, предаде агенция ТАСС, като се позова на местните власти. Пламъците са тръгнали от частен дом и са обхванали вече 25 къщи с обща площ 10 000 квадратни метра. Заради стихията са евакуирани над 500 души от околните сгради, в това число и от многоетажни блокове. В потушаването на пламъците участват три хеликоптера, един самолет и близо 100 пожарникари със специализирана техника. Пострадали са 22 души, трима от които са приети за лечение в болници. Засега се смята за малко вероятна версията за умишлен палеж и се залага на тази за пожар, причинен от битова техника. Усилията на пожарникарите да потушат пламъците се усложняват от силния вятър със скорост 17 метра в секунда. Очаква се през нощта скоростта му да отслабне до 10-15 метра в секунда и това може да помогне на пожарникарите да се справят с пламъците. За утре метеоролозите обаче прогнозират вятър със скорост 20-25 метра в секунда./ БТА", "date": "2017.08.21", "title": "Пожар изпепели 25 къщи в Ростов на Дон"}
{"url": "http://www.dnevnik.bg/sviat/2017/08/21/3028058_zaradi_politicheskata_kriza_kosovo_gubi_sredstva_i/", "text": "Неспособността на Косово да се сдобие с ново правителство два месеца след изборите рискува да забави процеса на признаването му в международните институции и да спре вливането на средства, от които тази млада балканска държава има нужда.  Коалиция, доминирана от Демократическата партия на Косово на президента Хашим Тачи, се класира на първо място на предсрочните парламентарни избори на 11 юни, но не разполага с абсолютно мнозинство, което би й позволило да управлява сама. Преди да се опита да състави правителство, тази  коалиция на бившите бунтовнически лидери  ще трябва първо да осигури избор на председател на парламента. Но при липсата на необходимо мнозинство тя се ограничи до това да бойкотира работата на парламента, опитвайки се да привлече други депутати в своя лагер и да осигури така продължаване на управлението си. Четири опита за избиране на председател на парламента вече се провалиха. \"Управляващата политическа класа не иска да се откаже от властта\", изтъква Аргон Байрами, главен редактор на ежедневника \"Коха диторе\". Косово провъзгласи през 2008 г. независимостта си, призната от повече от 110 страни, сред които САЩ и мнозинството от страните от ЕС. Косово не е признато от Сърбия и от основния й съюзник - Русия.  Ръководителят на мисията на ООН в Косово Захир Танин отправи предупреждение в сряда за опустошителното въздействие на политическата криза в икономически и социален план върху тази млада страна с 1.8 милиона жители - една от най-бедните в Европа, като цитира случаи на или на инвестиции. \"Климатът на политическа несигурност през последните три месеца е свързан безспорно с тези факти\", каза той. Косово, което е потенциален кандидат за присъединяване към ЕС, рискува да загуби заради тази криза средства за предприсъединяване за 2017 г. в размер на 78 милиона евро, предупреди бюрото на ЕС в Прищина. \"Програмата (за подпомагане) трябва да бъде ратифицирана от парламента до декември 2017 г. В противен случай Косово рискува да загуби (тези) средства\", се уточнява в съобщение. Международният валутен фонд от своя страна  спря през юли  отпускането на кредитен транш в размер на 16 милиона евро заради това, че парламентът съобщи местният печат. \"Размерът на сумата не е огромен, но това е лошо послание за ситуацията в Косово за потенциалните чуждестранни инвеститори\", коментира икономическият анализатор Наим Гаши. Кризата е повлияна вероятно и от  създаването в Хага на специален съд , който трябва да съди за военни престъпления бивши косовски бунтовници по време на конфликта срещу сръбските сили (1998-1999). Изобилстват спекулации на възможни процедури срещу Хашим Тачи - бивш лидер на косовските албански бунтовници (АОК). Според Агрон Байрами желанието на Демократическата партия на Косово да се вкопчи във властта е \"тактика\", тъй като \"присъствието във властта ви предоставя по-благоприятни условия за договаряне на имунитет\". Една продължителна криза намалява също шансовете на Косово да следва своя график за присъединяване към международните институции, по-специално към ЮНЕСКО и Интерпол, присъедняването към които е определено за тази година. Сърбия, която силно се противопоставя на тези присъединявания на Косово, може би за да ги предотврати. Според изпълняващия длъжността косовски министър на външните работи Еманюел Демай Косово не е внасяло нова молба за членство в ЮНЕСКО след провала на предишната през 2015 г., при положение че Генералната конференция на Организацията на ООН за образование, наука и култура ще заседава след два месеца. За да формулира нова молба за членство, Косово трябва да направи промени в своите закони за религиозните свободи и за културното наследство. При отсъствие на функциониращ парламент това е мисия невъзможна. Колкото до Интерпол, Демай не изглеждаше особено оптимистично настроен във връзка с наближаването на сесията на Общото събрание на организацията, предвидено за края на септември в Пекин. \"Там ще има трудности\", призна той. Нормализирането на отношенията със Сърбия, което е основното условие, наложено от Брюксел за развитието на процеса на присъединяване на Белград и Прищина към ЕС, също страда от политическата безизходица. Анализаторите отбелязват, че двете страни не са имали срещи от една година. \"Диалогът е в клинична смърт\", според преподавателя по международно право Виган Короли. /БТА", "date": "2017.08.21", "title": "Заради политическата криза Косово губи средства и възможности за признаване"}
{"url": "http://www.dnevnik.bg/bulgaria/2017/08/21/3028270_peevski_v_pismo_do_medii_se_obiavi_za_jertva_na_avtori/", "text": "Депутатът от ДПС Делян Пеевски излезе с писмо до някои медии, в което отрича бизнесът му да е свързан с дейността на предприятия от военно-промишления комплекс. Според него името му се използва за неистински внушения в казуса с отнемането на лиценза на предприятията  \"Дунарит\" и \"Емко\" . Текстът на писмото на депутата не е получен в \"Дневник\", но е цитиран изцяло в сайтовете на медиите, негова собственост, както и в други издания. \"Дневник\" публикува текста без редакторска намеса: В тази връзка категорично заявявам, че нямам, никога не съм имал и няма да имам и в бъдеще, нищо общо с дружества от военната индустрия, включително с горепосочените. Никога не съм посещавал оръжейни изложения в Индия, Судан, Катар, Дубай или където и да е другаде и не съм предлагал \"автомати или снаряди\" или каквато и да е друга военна продукция. За разлика от тиражирането на тези и други подобни откровени лъжи в някои медии, дейността на оръжейните търговци и предприятия подлежи на контрол от държавата, така че всеки евентуален интерес, сделка или съответно собственост в тази сфера, лесно могат да бъдат проверени. Така че тенденциозните и крайно недобросъвестни инсинуации, както и опитите за създаване на изцяло фалшиви \"новини\", свързани с името ми, предварително са обречени на пълен неуспех. Същевременно съм наясно, че намесването ми в подобни нелепи сценарии, очевидно е продиктувано от стремежа за отклоняване на вниманието на обществото от неправомерните цели на група от лица, действията, на които са чест обект на разследвания в медиите, в които имам собственост – включително разследвания и публикации във връзка с източването на КТБ и продължаващото разграбване на активите, придобити с пари на вложителите в нея. Явно медийното осветяване на тази група от лица и на действия им провокира съчиняването от тяхна страна на всякакви лъжи по мой адрес. Уверявам обаче поръчителите и изпълнителите на тези сценарии, че независимо от всичко казано или написано срещу мен, твърдо ще следвам принципите си, като ще положа максимални усилия обществото ни да бъде обективно информирано за всичко случващо с активите на КТБ, както и за всяко неправомерно действие свързано с тях, което ощетява държавата. В този смисъл желанието на същите лица да прикрият извършеното от тях разграбване, чрез тиражирането на подобни абсурдни твърдения по мой адрес, няма да успее.", "date": "2017.08.21", "title": "Пеевски в писмо до медии се обяви за жертва на автори на фалшиви новини"}
{"url": "http://www.dnevnik.bg/sport/2017/08/21/3028273_nibali_specheli_tretiia_etap_na_vuelta_frum_obleche/", "text": "Винченцо Нибали спечели третия етап от Обиколката на Испания – 158 км от Праде до Андора ла Вея. Звездата на \"Бахрейн Мерида\" изпревари във финалния спринт Давид де ла Крус от \"Куикстеп\" и Крис Фрум.  Третото място на  Фрум  в етапа, както и спечелването на три допълнителни секунди в междинния спринт, му позволиха да облече червената фланелка на лидер в състезанието. Британецът води с две секунди пред Де ла Крус и състезателите на BMC Николас Роуч и Тиджей Ван Гардърен. \"Етапът беше мнго тежък и въобще не мислех, че ще спечеля. На последната височина имах проблеми, защото беше много горещо, а и  \"Скай\"  наложиха много здраво темпо. Работих много здраво, за да стигна до успеха\", каза 32-годишният италианец. Акулата каза, че Фрум се намира в отлична форма и очаква още по-солидни действия от него в следващите етапи. Третият етап предложи близо 4000 метра разлика във височините и три сериозни изкачвания – две от първа и едно от втора категория. Именно на втората височина от първа категория Кол де ла Рабаса стана интересно, като  състезалите на \"Скай\"  наложиха по-високо темпо. Те елиминираха един по един някои от помощниците в другите отбори, а основната група се разтегли много. Крис Фрум се възползва от това и на междинния спринт, който беше между последните две изкачвания премина първи, спечелвайки три секунди бонификация. На последната височина Алто де ла Комея колоездачите на \"Скай\" влязоха с много висока скорост и това хвана неподготвени доста от съперниците им. Диего Роза наложи високо темпо и предаде щафетата на Джани Москон. Италианецът с прякор Трактора подкара толкова здраво, че елиминира дори и някои от съотборниците си като Воут Пулс. Проблем имаше и Нибали, който изостана с двамата лидери на  BMC  Роуч и Ван Гардърен. Седем километра преди финала Фрум атакува от основната група и обедини действия с Естебан Чавес от \"Орика\". Двойката се превърна в четворка, с идването на Фабио Ару и Ромен Барде в спускането, а в последния километър всички фаворити се събраха. Акулата от Месина  изненада всички с мощно ускорение 350 метра преди края и премина пръв през финалната линия. Големият губещ в етапа се оказа  Алберто Контадор . Ел Пистолеро финишира на 2.33 минути след Нибали и се сбогува с надеждите си за добро представяне. Заедно с него пристигна и Рафал Майка от \"Бора\". Близо минута в генералното класиране загуби и Илнур Закарин от \"Катюша\". На 1.14 пристигна и друг кандидат за Топ 10 Стивън Краусвайк от \"Лото Йъмбо\". След три етапа първите шестима са събрани в 11 секунди. Като Нибали на 10 и Естебан Чавес на 11 секунди допълват Топ 6. Сред челните 11 \"Орика\" има трима състезатели, като близнаците Йейтс изостават на 39 и 48 секунди. Утре е четвъртият етап – 198 км от Ескалдес до Тарагона, който дава отличен шанс на малкото спринтьори в колоната или на откъснала се група.", "date": "2017.08.21", "title": "Нибали спечели третия етап на \"Вуелта\", Фрум облече червената фланелка"}
{"url": "http://www.dnevnik.bg/sviat/2017/08/21/3028243_ispanskata_policiia_ubi_atentatora_ot_barselona/", "text": "Юнес Абуякуб , смятан за извършител на терористичната атака в Барселона, е бил застрелян в град Субиратс, предаде агенция \"Ройтерс \", позовавайки се на съобщение на полицията. Испанското радио \"Кадена сер\" съобщи, че полицията е застреляла мъж, носещ колан с експлозиви, в град Субиратс, западно от Барселона. Държавната телевизия цитира свои източници, според които убитият е Юнес Абуякуб. По-късно полицията потвърди, че Абуякуб е бил застрелян. В първите дни след атентатите в Барселона и Камбрилс, убили 14 души и ранили около 130, властите допускаха, че е възможно убитият от полицията при нападението в Камбрилс  Муса Укабир  да е бил шофьорът на микробуса и го смятаха за главен заподозрян. Те смятаха и че Абуякуб, 22-годишен и от марокански произход,  е бил убит  при полицейската акция в Камбрилс. Останалите в джихадистката клетка, за която съобщиха разследващите, са арестувани, застреляни от полицията или убити в експлозията в Алканар, в южната част на област Тарагона в Каталуня, при експлозията в къща, използвана като лаборатория  за производство на експлозиви. По-рано френският в. \"Паризиен\" съобщи, че колата, използвана при нападението срещу пешеходци в Камбрилс, е била засечена за превишена скорост от камера седмица преди това в района на Париж. Според вестника на този етап френските следователи не са открили пряка оперативна връзка между испанската клетка и Франция и колата може би само е минавала транзит през страната. Един от неговите братя, Саид Ааля, е бил убит в Камбрилс, а друг брат, също заподозрян в принадлежност към групата, е в неизвестност. Според в. \"Вангуардия\", след като врязал микробуса си в множеството по \"Лас Рамблас\", Юнес Абуякуб избягал пеша. Навлязъл в района на близкия пазар \"Бокерия\", като се смесил с панически отдалечаващите се местни жители и туристи. Оттам навлязъл в малки улички, които му помогнали за час и нещо да прекоси целия град. Вървял бавно, за да не привлече вниманието. По пътя си намушкал с нож и Пау Перес - каталунец, който на практика стана 15-ата жертва на атентатора, вероятно докато отварял колата си, а с нея впоследствие се опитал да избяга от полицията. Перес е и човекът, чието тяло полицаите откриха в колата, преминала през полицейски кордон в часовете след атентата.", "date": "2017.08.21", "title": "Испанската полиция уби атентатора от Барселона"}
{"url": "http://www.dnevnik.bg/sport/2017/08/21/3028286_plamen_konstantinov_vijda_podobren_kolektiv_i_poveche/", "text": "Селекционерът на националния отбор по волейбол Пламен Константинов смята, че колективът е по-добър, отколкото е бил преди. Думите му дойдоха в навечерието на заминаването за Евроволей 2017. \"В момента има повече колектив, отколкото е имало преди това. Има сплотеност, има промяна в някои от играчите - вярват повече в колективното. Имам чувството, че има повече вяра\", каза Константинов. Според него остава само това да се пренесе на игрището. По-рано той обяви окончателния състав, с който ще замине за Полша. Новостите са завръщането на бившия капитан Тодор Алексиев и включването на Велизар Чернокожев като втори диагонал. \"Според мен това е най-доброто, което иска да играе за националния отбор. Има и такова, което не иска. В крайна сметка поне аз нищо не мога да направя повече\", заяви селекционерът. По думите му амбициите са за достигане на финалната фаза, което ще поне е повторение на постигнатото в София преди две години. \"Ако стигнем до там, мисля, че можем да направим още повече.\" \"Никога не обичам да тръгваме с големи обещания, че ще разбием всички, защото много често хората стават за смях. Предпочитам да говорим на игрището.\" Константинов смята, че диагоналът Цветан Соколов е в по-добра форма спрямо Световната лига. Диагоналът мисли по същия начин и заяви, че е готов да даде най-доброто от себе си. На въпрос за бъдещето си на поста селекционерът каза, че ще вземе решение след европейското. България започва Евроволей с мач срещу Русия на 24 август. Другите съперници в група С са Испания и Словения.", "date": "2017.08.21", "title": "Пламен Константинов вижда подобрен колектив и повече вяра преди Евроволей 2017"}
{"url": "http://www.dnevnik.bg/sport/2017/08/21/3028078_kak_grigor_dimitrov_specheli_nai-goliamata_si_titla/", "text": "Бързи крака и бавни бекхенди. Това бяха ключовите елементи в перфектния игрови план на Григор Димитров срещу Ник Кириос в  битката за титлата в Синсинати , пише анализаторът на АТП Крей О'Шейнеси. Българският тенисист не загуби нито един сет по пътя към най-големия трофей в кариерата си и допусна само един пробив в 53 сервис гейма. Димитров показа изключително спокойна, търпелива и дисциплинирана игра през целия турнир. Във финала той изцяло контролираше играта от основната линия и успя по перфектен начин да неутрализира мощта на 22-годишния Кириос. Българинът беше блестящ в защита и почти не даде лесни точки от дъното на корта. \"Димитров имаше много умен план за игра в защита, който сработи до перфектност. Той покриваше целия корт с впечатляващата си бързина и накара Кириос да пресилва ударите си, като го принуди да взима топката ниско и с бавна скорост, без да има възможност да я атакува. Това беше може би най-умният от стратегическа гледна точка мач, който Димитров някога е правил\", коментира О'Шейнеси. Димитров показа брилянтна работа с краката и скоростно придвижване в защита. Той връщаше почти всяка топка и непрекъснато караше съперника да прави допълнителни удари. Кириос нямаше отговор срещу бързината на българина, стигнеше ли се до надлъгване от основната линия. В мача имаше 16 разигравания с повече от десет удара. Григор Димитров спечели 15 от тях. Кириос имаше леко предимство в късите точки (до четири удара), което дойде заради повечето му асове - 14 срещу 10. Българинът обаче доминираше категорично, влезеше ли в по-дълго разиграване. Той излезе победител в 33 от 47-те точки, в които имаше пет и повече удари.  Сеченият бекхенд се оказа най-силното оръжие на Димитров в дефанзвен план. Когато биваше притиснат зад основната линия, той много добре успяваше да сваля топката ниско и да променя темпото на разиграванията. Данните на АТП показват, че във втория кръг срещу Фелисиано Лопес Димитров е изпълнявал ударите си от основната линия средно с около 120 км/ч. Срещу Кириос българинът е намалил средната скорост с 15 км/ч. Това е довело и до драстично намаляване на силата на ударите от основната линия на австралиеца - от обичайните за него 125 км/ч до 110 км/ч.  \"Това беше един от онези мачове, в които не се виждаше как Кириос ще направи удар, който Димитров да не може да достигне\", пише още О'Шейнеси. Изключително впечатляващ във финала беше и форхендът от движение на българина. Благодарение на този удар той съумяваше да премине от защита в атака, дори когато беше изтласкан далеч зад основната линия. Димитров направи няколко бляскави уинъра по този начин. Но дори когато не успяваше да завърши директно с контраатакуващ форхенд, той правеше достатъчно, за да си спечели по-добра позиция в разиграването или да предизвика грешка на съперника.  Кириос направи 24 грешки при удари от основната линия - 12 от бекхенд и 12 от форхенд. 16 от тях (по осем към двете страни) бяха предизвикани от форхенда на българина. А от останалите осем пропуска шест дойдоха след сечен бекхенд на Димитров. Търпение и спокойствие  Турнирът в Синсинати беше огромно изпитание за способността на Димитров да бъде търпелив и да изчаква точния момент за атака. От една страна, характеристиката на почти всичките му съперници го изискваше. И от друга, много от фаворитите напуснаха рано надпреварата и това значително повиши напрежението върху българина. В четири от петте си мача Димитров трябваше да играе с тенисисти, които са много агресивни и притежават изключителен сервис - Кириос, Джон Иснър, Хуан Мартин дел Потро и Фелисиано Лопес. Единствено двубоят с Юичи Сугита в четвъртфиналите се различаваше в това отношение. Там огромното физическо превъзходство на българина доведе до бърз край след едва 52 минути игра.  Най-големият тест за нервите на Димитров беше полуфиналът с Иснър. Американецът пласира 14 аса и вкара впечатляващите 73% от първите си сервиси, като даде само една възможност за пробив на българина в целия двубой. Иснър направи всичко възможно да скъси максимално времетраенето на разиграванията и в много голяма степен успя. В решителните моменти обаче Димитров показа по-голяма класа и спечели два тайбрека срещу един от най-добре сервиращите играчи в света. \"Това беше един от онези мачове, в които трябва да бъде търпелив. Знаех, че няма да мога да влизам често в разигравания. Трябваше да съм спокоен и да използвам всяка възможност, която се отвори пред мен\", каза Димитров след мача с Иснър, който го изведе до първи мастърс финал в кариерата. Така беше и в мача за титлата. Кириос записа 15 аса и вкара 70% от първите си сервиси. Димитров обаче остана пределно концентриран, докато австралиецът печелеше скоростно повечето си подавания. Той изчака търпеливо своите шансове, получи четири възможности да пробие и оползотвори две от тях - по една в двата сета. \"Разликата във финала беше само в няколко ключови точки. Радвам се, че бях концентриран и успях да ги спечеля\", заяви Димитров. В хода на целия турнир българинът игра изключително уверено, дисциплинирано и мъдро в критичните за него ситуации. Той се изправи пред общо 12 точки за пробив и спаси цели 11 от тях. Единствената, която не успя, беше срещу Дел Потро, когато вече имаше аванс от 3:0 във втория сет. По-голямата картина  Спечелването на титлата от сериите \"Мастърс\" е голяма крачка напред в развитието на Димитров. Както самият той изтъкна обаче, по-важното за него е, че показва много силен тенис преди най-важния турнир до края на сезона - US Open.", "date": "2017.08.21", "title": "Как Григор Димитров спечели най-голямата си титла"}
{"url": "http://www.dnevnik.bg/bulgaria/2017/08/21/3028279_asociaciiata_na_radio_i_tv-operatorite_se_obiavi/", "text": "Асоциацията на българските радио- и телевизионни оператори (АБРО) изрази подкрепа към телевизионните водещи Анна Цолова, Виктор Николаев, Антон Хекимян и телевизионния продуцент Анна Тодорова. В обръщение асоциацията припомня, че в последните дни чрез \"Фейсбук\" профила на българския евродепутат Николай Бареков и публикации в интернет издания се прави опит за очерняне на доброто им име. \"Източници със съмнителни професионални стандарти правят грозни внушения, изопачават данни, стремят се да подведат обществото и да създадат недоверие\", се казва в позицията. Преди това Бареков съобщи в профила си в социалната мрежа, че е подал сигнал в прокуратурата срещу четиримата си бивши колеги за корупция, укриване на доходи и пране на пари. АБРО се присъединява към позицията на Асоциацията на европейските журналисти срещу опитите за оказване на натиск върху журналисти. Заплахите за сигнали до държавни институции няма да спрат прилагането на високи професионални стандарти в работа на журналистите, пишат от АБРО. Асоциацията подчертава, че в медиите - нейни членове работят \"професионалисти с висок морал, будна съвест и критичност, които изграждат авторитета на професията\", каквито са и четиримата.  В позицията се напомнят основните правила на етичната журналистика - да представя само точна и проверена информация, без да се скриват или изопачават преднамерено факти; да се разграничават фактите от коментарите и предположенията; да се представят разнообразни мнения и гледни точки. Когато професионалните правила липсват, както е в случая, то целта е читателят да бъде заблуден и подведен, подчертават членовете на асоциацията.", "date": "2017.08.21", "title": "Асоциацията на радио и тв-операторите се обяви срещу очернянето на известни водещи"}
{"url": "http://www.dnevnik.bg/photos/2017/08/21/3028311_fotogaleriia_pulnoto_slunchevo_zatumnenie_v_sasht/", "text": "Пълно слънчево затъмнение се наблюдава днес от Северна Америка и северните части на Южна Америка. Пълната му фаза е видима само от територията на САЩ, северните части на Тихия океан и южните части на Атлантическия океан. Под аплодисментите и възгласите на множеството наблюдатели Слънцето се скри напълно зад Луната в северозападния щат Орегон точно в 10.16 ч. (20.16 ч. българско време) - повече от един час след началото на частичното затъмнение.", "date": "2017.08.21", "title": "Фотогалерия: Пълното слънчево затъмнение в САЩ"}
{"url": "http://www.dnevnik.bg/sport/2017/08/21/3028295_bulgarskoto_uchastie_na_svetovnoto_po_badminton/", "text": "С победа и загуба започна българското участие на световното първенство по бадминтон в Глазгоу. Мария Мицова постигна изключително убедителен успех срещу Мена ел Танани от Египет, а Линда Зечири допусна обрат срещу канадката Мишел Ли. Мицова даде едва седем точки на своята съперничка и спечели с 21:5, 21:2 само за 21 минути. Това беше дебют на световно първенство за талантливата състезателка от Русе, която ще навърши 21 години през ноември. Във втория кръг българката, която заема 87-ото място в световната ранглиста, ще се изправи срещу поставената под №11 Ая Охори. Мицова остава единствената представителка на България в индивидуалния турнир при жените, след като опитната Зечири не успя да прескочи първия кръг. 30-годишната състезателка спечели първия гейм срещу канадката Ли, но загуби с 21:16, 17:21, 16:21 след 59 минути игра. Българските надежди за силно представяне в Глазгоу са свързани най-вече с надпреварата на двойки, където ще участват Габриела и Стефани Стоеви. Те са поставени под №11 и почиват в първия кръг. Първите съпернички на сестри Стоеви са Тереза Швабликова и Катерина Томалова. Чехкините, които заемат 75-ата позиция в световната ранглиста, прескочиха първия кръг без игра след отказване на австралийките Сетяна Мапаса и Гроня Сомервил. ", "date": "2017.08.21", "title": "Българското участие на световното по бадминтон започна с победа и загуба"}
{"url": "http://www.dnevnik.bg/sviat/2017/08/21/3028315_putnik_ot_sofiia_za_tel_aviv_e_zadurjan_v_bukuresht_s/", "text": "Митническите инспектори на гранично митническо бюро на летище \"Отопени\" в Букурещ са конфискували 240 000 лева от гражданин, който пътувал по маршрута София - Отопени - Тел Авив, се казва в съобщение от днес на Националната агенция за фискално администриране на Румъния, предаде БТА. Парите са конфискувани на 16 август 2017 г. \"За борба с митническия трафик на валута, пътниците са задължени да декларират суми по-големи от 10 000 евро\", се казва в съобщението. Според съобщението нарушаването на задължението за деклариране на сумата от 240 000 лева е било санкционирано с глоба от 3000 леи и конфискуване на недекларираната сума.", "date": "2017.08.21", "title": "Пътник от София за Тел Авив е задържан в Букурещ с 240 хил. лв."}
{"url": "http://www.dnevnik.bg/sport/2017/08/21/3027708_neimar_si_ustroi_zrelishten_purvi_mach_na_park_de_prens/", "text": "Неймар направи зрелищен дебют за ПСЖ на \"Парк де пренс\", като изигра много силен мач при победата с 6:2 срещу \"Тулуза\". Бразилецът вкара два гола, направи две асистенции и спечели много спорна дузпа. Въпреки резултата мачът не беше лесен за парижани, които трябваше да правят обрат след 0:1. По-късно те останаха с човек по-малко заради червен картон на Марко Верати и макар да вкараха за 3:1, секунди след това получиха втори гол. Вдъхновената игра на Неймар и съотборниците му доведе до изразителната победа, като най-скъпият играч в света сложи точката с впечатляващ гол. ПСЖ е начело с пълен актив от трите кръга и голова разлика 11:2. С по девет точки са още шампионът \"Монако\" и \"Сент Етиен\". \"Тулуза\" поведе в 18-ата минута след хубав удар на Градел след подаване от дясно. Неймар изравни в 31-ата след отлично движение в наказателното поле, като се възползва от отбита от вратаря топка. Четири по-късно той подаде на Рабио, който се разписа за 2:1. Срещата стана много вълнуващата след 69-ата минута, когато Верати получи втори жълт картон. Малко след това Единсон Кавани успокои привържениците с гол от дузпа, спечелена след падане на Неймар в наказателното поле. \"Тулуза\" се доближи след гол в 78-ата минута, записан като автогол на Тиаго Силва. Хавиер Пасторе вкара много красиво попадение в 82-ата, а две по-късно Неймар центрира от ъглов удар и Левин Курзава от воле засече за 5:2. Кулминацията дойде в добавеното време, когато бразилската звезда на ПСЖ премина зрелищно защитата на съперника и увеличи преднината на отбора си.", "date": "2017.08.21", "title": "Неймар си устрои зрелищен първи мач на \"Парк де пренс\""}
{"url": "http://www.dnevnik.bg/bulgaria/2017/08/21/3026957_mediiniiat_regulator_zapochva_izslushvaniiata_na/", "text": "От днес в Съвета за електронни медии (СЕМ) започват публичните изслушвания на кандидатите за генерален директор на БНТ. Общо деветима души подадоха документи за участие в конкурса за директор на държавната телевизия, а медийният регулатор  допусна до последния му етап шестима . Техните изслушвания ще бъдат излъчвани на живо по БНТ2. Днес своите концепции за управлението на БНТ ще представят Сашо Йовков, Валерий Тодоров и Тома Иванов. Във вторник са изслушванията на Иван Гарелов, Константин Каменаров и Емил Кошлуков, за когото наскоро се разбра, че  в последната година е бил програмен директор на телевизията на \"Атака\"  - \"Алфа\". След това членовете на СЕМ ще гласуват кой да бъде следващият генерален директор на държавната телевизия. За избран се счита кандидатът, който е получил поне три от гласовете на петимата членове на съвета. На 23 август се очаква да бъде обявено кой ще ръководи БНТ в следващите три години. Сега на поста за втори и последен мандат е Вяра Анкова. Бюджетът на държавната телевизия за 2017 г. е 65 млн. лв., колкото беше и за миналата.", "date": "2017.08.21", "title": "Медийният регулатор започва изслушванията на кандидатите да оглавят БНТ"}
{"url": "http://www.dnevnik.bg/bulgaria/2017/08/21/3027546_sedmicata_zapochva_s_hladno_i_dujdovno_vreme/", "text": "След високите температури миналата седмица, тази започва с хлад и дъжд. Студен атмосферен фронт навлиза в страната това денонощие, като днес вятърът ще е временно силен и с него ще нахлуват хладен въздух и дъждовни облаци, показва прогнозата на НИМХ-БАН, цитирана от \"Фокус\". Облачността ще обхване цялата страна  . На много места ще превали и прегърми, като ще е по-интензивно в Западна България. Над Черноморието също ще е облачно и се очакват превалявания следобяд. Дневните температури ще се понижат и максималните ще са предимно между 25° и 30° и по-ниски в западните райони. В София – около 21°. По Черноморието ще духа слаб северозападен вятър, който привечер ще се усили и с него ще започне захлаждане. Максималните температури ще са 26-28°. Температурата на морската вода е 25°-26°. Вълнението на морето ще бъде около 2 бала. И над планините ще бъде предимно облачно в началото на седмицата, на много места ще превали и прегърми. Вятърът постепенно ще се ориентира от северозапад, ще е умерен до силен и с него ще нахлува хладен въздух. Дневните температури ще се понижат, максималната на височина 1200 метра ще бъде около 15°, на 2000 метра – около 10°.  все още на места ще има превалявания, главно в Североизточна България и в Родопите с гръмотевици, ще бъде ветровито и сравнително хладно.  вече валежите ще спрат, но ще има променлива облачност. Вятърът ще отслабва, ще започне повишение на температурите. ще се установи слънчево време, дневните температури ще достигнат 25-30 градуса.", "date": "2017.08.21", "title": "Седмицата започва с хладно и дъждовно време"}
{"url": "http://www.dnevnik.bg/sviat/2017/08/21/3026879_nevijdano_v_posledniia_vek_pulno_slunchevo_zatumnenie/", "text": "Слънчево затъмнение ще се наблюдава днес от Северна Америка и северните части на Южна Америка. Пълната му фаза ще се наблюдава само от територията на САЩ, северните части на Тихия океан и южните части на Атлантическия океан. Затъмнението ще започне в 18.46 ч. българско време, като началото на пълното затъмнение ще е в 19.48 ч., по данни на астрономическия институт на БАН. Кулминацията ще бъде в 21.25 ч., когато Слънцето ще бъде напълно закрито от Луната, а краят на пълното затъмнение ще бъде в 23.02 ч. Последното видимо от САЩ пълно слънчево затъмнение бе на 11 юли 1991 г., но то можеше да се наблюдава само от Хавай. Днешното явление ще бъде първото от близо век (8 юни 1981 г.), което ще може да се наблюдава на територията от източното до западното крайбрежие – на ивица, широка 114 км. Предвид това подготовката в САЩ за затъмнението бе грандиозна и не само на ниво научна общност. Астрономи издигнаха във въздуха балони със специална техника за наблюдение на слънчевото затъмнение. Продуценти на филми и реклами се разполагат на ключови места, за да заснемат идеалните кадри за бъдещи проекти. Много любители се отправят на път, за да стигнат до точките, откъдето феноменът ще се наблюдава най-добре. На пазара се появиха всевъзможни продукти извън обичайните очила за наблюдение, например тениски с надпис \"Наблюдавах слънчевото затъмнение\" или с карта и \"пътя\" му. Същевременно властите предупредиха, че пазарът е залят от фалшиви очила за наблюдение. На този фон бизнесът в САЩ очаква най-малко 694 млн. долара пропуснати ползи, ако служителите изгубят около 20 минути от работния си ден за наблюдаване на затъмнението, посочва агенция Ройтерс. Пълното слънчево затъмнение се вижда, когато Луната преминава в по-близката част от орбитата си до Земята. Тогава Слънцето е изцяло скрито от диска ѝ, като се вижда само слънчевата корона. Обичайно пълното затъмнение се вижда само в много тясна ивица от земната повърхност.", "date": "2017.08.21", "title": "Невиждано в последния век пълно слънчево затъмнение ще се наблюдава в САЩ"}
{"url": "http://www.dnevnik.bg/bulgaria/2017/08/21/3026751_sluchaite_na_huliganstvo_sa_namaleli_neznachitelno/", "text": "Незначително са намалели случаите на хулигански прояви през последните четири месеца в страната. Това се разбира от писмен отговор на вътрешния министър Валентин Радев до депутата от ДПС Ахмед Ахмедов. За периода от края на март до средата на юли са регистрирани 549 случаи на хулиганство, което било с 0.4 % по-малко в сравнение със същия период на предишната година. Намалели са и тежките и средни умишлени телесни повреди съответно с 6.3 % и 0.7 %. Разпределението на регистрираните хулигански прояви по градове отрежда първо място на София като абсолютно число с 128 случая (1 461 264 души е населението на столицата, според последните данни на ГРАО - бел.ред.), следвана от Варна с 56 (с 511 122 жители в областта), Бургас с 41 (с 459 845 жители в областта) и Стара Загора с 29 (в областта по последни данни живеят 367 440 души). Според полицейската статистика, предоставена от Радев, по Указа за борба с дребното хулиганство за регистрирани 364 противоправни прояви. Като абсолютна стойност най-много те са в София - 121 (1 461 264 души е населението на столицата, според последните данни на ГРАО - бел.ред.), следвана от Разград с 36 (с население от 172 304 души в Разградска област), Велико Търново (с население от 263 835 във Великотърновска област) и Стара Загора (в областта по последни данни живеят 367 440 души) с по 28 и Варна със 17 (с 511 122 жители в областта). Статистиката е изготвена няколко дни след двата последни случая на агресивно поведение в София, когато бяха нападнати две жени, работещи като нотариуси, и журналиста от БНТ Иво Никодимов. Тогава вътрешният министър заяви, че е изненадан от случаите на агресия и свика  среща с началниците на районните управления в София . Шефът на главна дирекция \"Национална полиция\" в МВР Христо Терзийски пък обяви тогава, че нито има нужда, нито възможност за повече полицаи в София, доста били в \"новия град\" на морето (Слънчев бряг, Несебър и Свети Влас - бел.ред.). Повече четете  тук .", "date": "2017.08.21", "title": "Случаите на хулиганство са намалели незначително през последните месеци"}
{"url": "http://www.dnevnik.bg/photos/2017/08/21/3027529_fotogaleriia_tiho_che_valeri_spi_i_oshte_preporuchvani/", "text": "В началото на седмицата \"Дневник\" представя традиционната класация на избраните сред препоръчваните комикси. Препоръчвания: 7", "date": "2017.08.21", "title": "Фотогалерия: Тихо, че Валери спи и още препоръчвани комикси"}
{"url": "http://www.dnevnik.bg/sviat/2017/08/21/3027735_sled_sblusuk_na_amerikanski_voenen_korab_s_tanker_se/", "text": "Десет моряци са в неизвестност и петима са ранени, след като днес американският боен кораб \"Джон С. Маккейн\" се сблъска с танкера \"Алник Ем Си\", предаде БТА. Инцидентът е станат в Малакския проток, източно от Сингапур. Ескадреният миноносец се е ударил с танкера на път за рутинна визита в пристанището на Сингапур. Според първоначалната информация американският боен кораб е получил повреда на борда, но продължава да плава на собствен ход. Според съобщението, поместено на сайта на командването на седми американски флот, \"в ход е издирвателно-спасителна операция в координация с местните власти\". В нея участват влекачи от Сингапур, бойният кораб от флота на Сингапур \"Галант\", хеликоптери и полицейският кораб на сингапурската брегова охрана \"Баскинг шарк\", както и хеликоптери Ем Ви \"Оспри\" и Ес Ейч-60 \"Си хок\" от американския боен кораб \"Америка\". Четирима от петимата ранени моряци са откарани в болница, като няма опасност за живота им. \"Алник Ем Си\" е 183-метров петролен танкер, плаващ под либерийски флаг, с водоизместимост 50 760 тона. Според данните от наблюдението на корабоплаването, той е бил с баласт и не е носел товар. Американският кораб е кръстен на Джон Сидни Маккейн старши и Джон Сидни Маккейн младши, и двамата адмирали от военния флот на САЩ, които са съответно - дядото и бащата на сенатора републиканец Джон Маккейн. Това е вторият инцидент с американски ракетни разрушители в азиатски води за по-малко от два месеца. Миналата седмица ВМС съобщиха, че са отстранени от длъжност трима старши офицери от ескадрения миноносец \"Фицджералд\", който едва не потъна край бреговете на Япония след като беше блъснат от филипински контейнеровоз. Тогава загинаха седем американски моряци.", "date": "2017.08.21", "title": "След сблъсък на американски военен кораб с танкер се издирват десет моряци, има и ранени"}
{"url": "http://www.dnevnik.bg/biznes/2017/08/21/3026923_bulgariia_harchi_nai-mnogo_za_obshtestven_red_i/", "text": "България отделя най-много средства за дейности по осигуряване на обществения ред и сигурността като дял от брутния си вътрешен продукт в целия Европейски съюз. Това потвърждават данните на \"Евростат\" към 2015 г., публикувани тази седмица. В дефиницията на понятието \"Евростат\" включва разходите за полицейските служби, противопожарната охрана, съдебната система, издръжката на затворите. Данните на Европейската статистическа служба сочат, че през 2015 г. всичките 28 страни - членки на ЕС са похарчили общо 258 млрд. евро по това перо или 1.8% от БВП на ЕС. Най-високият процент е в България, а най-ниският - в Дания и Люксембург.", "date": "2017.08.21", "title": "България харчи най-много за обществен ред и сигурност в целия ЕС"}
{"url": "http://www.dnevnik.bg/sport/2017/08/21/3027745_grigor_dimitrov_mnogo_sum_shtastliv_no_triabva_da/", "text": "\"Просто съм щастлив. Няма друго какво да кажа, честно.\" Това заяви Григор Димитров след  спечелването на най-голямата титла в кариерата си . Българският тенисист победи с 6:3, 7:5 Ник Кириос във финала в турнира от сериите \"Мастърс\" в Синсинати. \"Развълнуван съм, че държа това отличие в ръцете си. Щастлив съм, че печеля първия си мастърс, особено тук. Невероятно е. Винаги съм харесвал този турнир и съм си мислел, че може тук да спечеля първата си титла от \"Мастърс\", заяви Димитров. Той каза, че се насочва към започващия след дни US Open с положително настроение. \"Най-важното нещо е да остана стъпил на земята, да продължа да работя по същия начин и да се подготвя по най-добрия начин за турнира.\" \"Титлата винаги е целта, но ще гледаме мач за мач. Там се играе в пет сета, което на мен ми харесва\", допълни българинът. Димитров игра много съсредоточено и използва възможностите си в ключовите моменти. \"Успях да овладея нервите си\", посочи българинът за развоя във важните разигравания. \"Знаех какво трябва да направя, но никога не знаеш какво да очакваш. Ник е много добър тенисист, познаваме се доста добре. Доволен съм от играта си, но мисля, че някои неща можех да направя и по-добре.\"", "date": "2017.08.21", "title": "Григор Димитров: Много съм щастлив, но трябва да остана на земята и да продължа да работя"}
{"url": "http://www.dnevnik.bg/bulgaria/2017/08/21/3027741_v_pojari_ot_nachaloto_na_godinata_sa_zaginali_91_dushi/", "text": "При пожари в България от началото на годината са загинали 91 души, съобщи днес пред Би Ти Ви директорът на пожарната главен комисар Николай Николов. Той допълни, че загиват основно възрастни хора. Огнеборците са успели да спасят живота на 1200 души. \"Всяка година има между 111 и 118 загинали при пожари\", каза Николов. За пет години жертвите-възрастни хора са 351. Основните причини за пожарите в домовете е неправилното използване на отоплителни уреди. Николай Николов обяви, че през този август горските пожари са с 31 повече в сравнение със същия период на миналата година. При тях са унищожени 20 хиляди декара гори и 50 000 дка. площи. Възстановяването на 1 декар изгорели площи струва около 1 млн. лева, каза началникът на пожарната.", "date": "2017.08.21", "title": "В пожари от началото на годината са загинали 91 души"}
{"url": "http://www.dnevnik.bg/citat_na_deniia/2017/08/21/3027783_citat_na_denia_dogan_e_bil_v_zatvora_niama_s_kakvo_do/", "text": "Това каза днес по Нова телевизия Димитър Тадаръков, представен като приятел на почетния председател на ДПС. Изказването му беше по повод информациите, че предстои арест на Ахмед Доган. Тадаръков обяви, че познава почетният председател на ДПС от 25 години и се вижда с него всяка седмица. Тадаръков обяви, че Доган е скромен човек, а т.нар. сараи в Бояна, са всъщност хотел с две звезди. През лятото почетният председател на ДПС също почивал в хотел с две звезди –  комплексът му на морето в района на Росенец . Тадаръков каза още, че след като се оттеглил от политиката, Доган има нужда от почивка. В отговор на въпрос, той уточни, че който напусне ДПС изчезва за политиката. Тадаръков обобщи, че никой не може да мъти водата на Доган.", "date": "2017.08.21", "title": "Цитат на деня: Доган е бил в затвора, няма с какво до го изплашите"}
{"url": "http://www.dnevnik.bg/na_put/2017/08/21/2987843_fotogaleriia_duvarite_na_sperlonga/", "text": "Празничният ден изпълва плажовете на северозапад от Неапол с тълпи от хора. Сперлонга се извисява над тях бяла, достолепна и непокътната.", "date": "2017.08.21", "title": "Фотогалерия: Дуварите на Сперлонга"}
{"url": "http://www.dnevnik.bg/bulgaria/2017/08/21/3027794_stabilnostta_na_pensionnata_sistema_e_garantirana_do/", "text": "Стабилността на пенсионната система е гарантирана до 2040 година, но след това ще са нужни нови реформи, обяви днес по Би Ти Ви министърът на труда и социалната политика Бисер Петков. Той допълни, че до 2037 г. постепенно ще нарастват стажът и възрастта за пенсиониране и тогава те ще се изравнят за мъжете и жените. \"Достъпът до системата ще е все по-труден\", уточни министърът. Петков каза още, че стабилността на пенсионната система се дължи на реформите, направени през 2015 година. С променянето на пропорциите между работещите и получаващите пенсии, което предстои след 2040 години, налагали и да се мисли за нови реформи. Осигурени са 20 млн. лева за \"държавни бавачки\" В отговор на въпрос, Бисер Петков посочи, че по програма \"Развитие на човешките ресурси\" са осигурени 20 млн. лева, с които да се плаща на безработни да гледат деца на майки, които искат да се върнат на работа, преди да е приключило майчинството им. Средствата ще стигнат за около 2000 души. Петков отчете, че от юни, когато с промени в законите е въведено изплащане на половината обезщетение за майчинство на жени, които се връщат на работа по-рано, от тази възможност са се възползвали 255 души.", "date": "2017.08.21", "title": "Стабилността на пенсионната система е гарантирана до 2040 година, обяви социалният министър"}
{"url": "http://www.dnevnik.bg/sport/2017/08/21/3027761_fotogaleriia_bezuprechniiat_grigor_dimitrov_i/", "text": "Григор Димитров  . Той триумфира в мастърса в Синсинати след победа с 6:3, 7:5 срещу Ник Кириос във финала.", "date": "2017.08.21", "title": "Фотогалерия: Безупречният Григор Димитров и най-голямата титла в кариерата му"}
{"url": "http://www.dnevnik.bg/sviat/2017/08/21/3027798_slujbite_v_evropa_i_severna_afrika_triabva_da_si/", "text": "Италия призовава за по-голямо сътрудничество между европейските и северноафриканските разузнавателни агенции за споделяне на информация за потенциални терористични заплахи, предаде \"Асошиейтед прес\", цитирана от БТА. Министърът на външните работи  Анджелино Алфано  отправи призива в неделя, когато посети импровизирания мемориал на улица \"Ла Рамбла\"  в Барселона . Алфано отбеляза, че Италия досега е пощадена от атаки като тези, които поразиха Франция, Великобритания, Германия, а  сега и Испания . Според него заслуга за това има \"изключителната разузнавателна работа\", която Италия желае да сподели в рамките на координирана средиземноморска мрежа. Той призна за заплахи от  \"Ислямска държава\" , че Италия ще бъде следващата мишена. Равнището на риска от терористична заплаха в Италия е високо и ще остане високо, напомни той.", "date": "2017.08.21", "title": "Службите в Европа и Северна Африка трябва да си сътрудничат повече, смята Италия"}
{"url": "http://www.dnevnik.bg/biznes/2017/08/21/3025942_djoel_salatin_-_fermerut_koito_ne_se_klania_na_boga_na/", "text": "- Като всяка страна и в САЩ има правоверни и еретици. Въпреки, че САЩ са известни с индустриалното си земеделие и боклучава храна, много от нас не се кланят на този бог и не са съгласни с този подход към храната. Моят дядо е бил абонат на две издания за органично земеделие от началото на тяхното издаване през 1949 г. Моят баща на свой ред е наследил този подход. Така че интересът към чистото земеделие, което се прави по естествен начин, е във вените ми. Това правеше семейството ми да изглежда странно на другите за доста дълго време. Ние смятаме, че природата е създала модел, който съществува от доста по-рано за разлика от химикалите, фабриките и ГМО. А ето какви са моделите на природния начин да се прави земеделие: животните се движат свободно, а не са затворени в специално изградени помещения. Природата харесва разнообразието, а не монокултурите. Друго природно правило е, че доминират целогодишните видове. Въглеродът не \"пътува\" твърде далеч, той се рециклира на място, а плодородието идва предимно от съдържанието му в почвата. Устойчивите системи за производство на храна и основните продукти са от местен източник. И накрая - ние всички участваме в екологията - за добро или за лошо, но изборът е наш. - Терминът органично не е изчерпателен. Точно сега в САЩ имаме органични пилета, отгледани в индустриални ферми, органични продукти, отгледани без почва, органично говеждо от затворени животни и т. н. И това е само кратък списък. Тоест, терминът органичен продукт оставя извън обхвана си ред важни неща. Но понеже този термин е възприет за означение в рамките на нашата праведност, той лишава пазара от важна информация. Хората заключават, че всичко органично е означено с този надпис, а истината е, че не е. Защото животните в нашата ферма са на пасището всеки ден, премествани са почти всеки ден на различни площи, хранят се с местни продукти, които не съдържат ГМО(добитъкът изобщо не се храни изкуствено), а пък хората, заети в това земеделие вършат най-разнообразна работа през деня, а не като във фабрика - само едно и също нещо. И като казваме, че произвеждаме отвъд органичното, имаме предвид този тип неща. Това води до образоване на обществото вместо до пренебрегване на всички тези неща. А пазарът има спешна нужда от информиране - да разбере какви са процедурите и практиките при производството на храни, а не да следва стереотипи и етикети, без да знае какво се крие за тях. Първо, инфраструктурата е в голямата си част мобилна. Това означава, че фермерът не се налага да е собственик на земята, а само да има достъп до нея. Когато фермата е мобилна, тя може да се мести навсякъде. Фермерът има възможност да не плаща високата цена на това да притежава земя, което е огромен разход. Освен това той е гъвкав - ако нещата не се развиват добре с даден собственик на земя, може да избере друг. Той не разполага и с голяма база на място, която да се нуждае от доставки. Второто важно нещо е, че инфраструктурата, която ползва, се състои от модули, а не от огромни постройки и оборудване в тях. Например, ако искаш да отглеждаш пилета индустриално, първо трябва да направиш сграда, което ще ти струва 500 хил. долара. Ако го правиш както е в нашата ферма, единственото, което ти трябва, е да направиш някакъв заслон с места за мътене.Този подход много ни хареса и вече сме направили 150 такива подслона за пилета. Имаме мобилни сенници за говедата, мобилни корита за поенето им, мобилни подслони за зайци и т. н. Всичко това пести много пари на фермера. Трето, управлението на такава ферма е доста интензивно. Като количество работата е доста повече отколкото при индустриалното производство за създаването на 1 кг месо, например, но това е чиста печалба. Ние сме заменили ваксините, медикаметните, използващото много енергия оборудване с човешки мениджмънт. Това пренася нашите активи от материалните неща към човешките умения и познания. Няма банка на света, която може да ви отнеме уменията или да обяви просрочие на знанието ви. Структурирането на ферма около човешките умения предпазва фермерите от трусове в икономиката и опасност от конфискация. Този вид мениджмънт позволява още да се разширяват сезоните. В нашата ферма практикуваме изключително паша като използваме мобилни електрически огради, което ни позволява да произвеждаме пет пъти повече от средното за страната при паша. Когато се прилага този интензивен мениджмънт вместо да се използва физическа инфраструктура, фермерът получава приходи без да има разходи за капиталовложения. В САЩ съотношението между вложен в производство капитал и годишните приходи от продажби е 4:1. Тоест, ако имаш 100 хил. долара годишни приходи, означава, че си вложил 400 хил. долара в сгради и оборудване. В \"Полифейс\" това съотношение е 0.5:1, тоест разликата е осем пъти. - Да, смятам, че е така, най-вече защото фермерите са по-стресирани финансово и защото все повече от тях осъзнават, че производство, базирано на индустрия, подкрепена с медикаменти и химикали, е просто лъжа. Средният фермер в САЩ е на 60 г. Това е така, защото на младите им е трудно да влязат в бизнеса, а на възрастните - да излязат. Идеите, които вече изложих, дават възможност на млади хора да се захванат със земеделие, да бъдат самостоятелни предприемачи, а не да бъдат закрепостени към големи корпоративни интереси. Все пак тези независими фермери със сигурност трябва да се сдружават, за да могат да имат по-голям пазарен дял. Да работиш съвместно с други такива фермери е доста различно от това да преговаряш с големи контрактори, които се стремят да изравнят цените на продукцията със земята и да превърнат производителите в селяци. Освен това хранителните и екологичните дефицити, характерни за индустриалното производство, вече са толкова очевидни, че все повече хора търсят алтернативи. В последните 50 г., когато индустриалното производство се разви много, станахме свидетели на проблеми в глобален мащаб със заболявания и замърсяване на околната среда - Ешерихия коли, салмонела, луда крава и какво ли още не, което преди десетилетия не съществуваше. Към това могат да се добавят вече силно разпространените алергии сред хората и други здравословни проблеми. Така че технологията може да бъде подходяща или неподходяща и ние трябва да избираме. Само, защото можем да произвеждаме протеин в съд, не означава, че трябва да го правим или че нашите тела са програмирани да оценят такъв фалшив протеин. Хората отново осъзнават, че естествената верига е почва-храна-здраве. Така се повишава осъзнаването на това какво е истинска храна и естествено фермерство. - Първо, нека си признаем, че повечето неща, които купуваме, не са ни нужни. Дали някой има нужда от тютюн, алкохол, кафе, залагане, дизайнерски дрехи? Много малко хора, които се оплакват, че плащат твърде висока цена за качествена храна, се интересуват достатъчно, за да осъзнаят, че правят ненужни покупки. Това е въпрос на ценности и разпределяне на парите, с които всеки разполага. Какво е важно за теб? В \"Полифейс\" ние спазваме принципа да \"лекуваме\" земята стъпка по стъпка. Идеята е да свържем земята, която нашите деца ще наследят, с това, което е в нашите чинии днес. Когато разберем тази връзка, и връзката с нашето здраве чрез хубава храна, ние ще променим навиците си за харчене. Задайте си въпроса дали пък не купувате неща, които не са ви нужни. Второ, най-добрият начин да се намали цената на храната, е да се купува само сурова от фермер и да е на едро. Вие не се нуждаете от обезкостено и с махната кожа пилешко. Вместо това си купете цяло пиле и го обработете сами. Удобството е скъпо. Използвайте собствената си кухня, за да разфасовате, пакетирате и т. н. Така едновременно фермерът близо до вас, от когото купувате, може да ви продаде по-евтино от супермаркета, а вие да изпитате удоволствие от това, че имате връзка с храната си. Подготвените за директна употреба храни са удобство, но те са скъпи и често от тях са отнети основни хранителни вещества. Развиването на домашна кулинария е най-сигурният начин човек да си гарантира качествена и достъпна храна. Трето, трябва да се осъзнае, че ако повече хора ценят добрата храна, нейната цена би спаднала, тъй като повече производители ще започнат да я предлагат. Това е в природата на бизнеса и висококачествената храна не прави изключение. Проблемът е, че свикнахме с храната с ниско качество. Четвърто, най-голямата причина нашата храна да е по-скъпа от тази в супермаркета, е държавната регулация. От определянето на минимално заплащане през зонирането на земята до лицензите за безопасност на храните. Ненужната и много тежка регулаторна среда е огромна. Освен това лицензите зависят от колчиството крайна продукция, ако то е голямо - лицензът е сравнително евтин взет като съотношение с приходите от реализираната продукция. Обаче той е същият и за малките производители, което оскъпява всеки брой от това, което те предлагат. Това поставя в тежки условия иноваторите и малките предприемачи. Нуждаем се от напълно свободен и отворен пазар, при който не се нарушава правото на избор чрез прекомерна бюрокрация. - Да, макар че тези принципи могат винаги да бъдат адаптирани към местната среда. Хората навсякъде ядат. Това, което ядат, расте в почва. Почвата се нуждае от въглерод и вода. Наистина е толкова просто. Почвите и валежите са различни в отделни части на света, но основните неща са еднакви навсякъде. Много от тези системи всъщност работят по-добре в среда, която не е толкова богата и технологично развита, защото не са толкова капиталоемки, а повече са свързани с човешки труд. В допълнение, хората извън САЩ са доста по-близо до храната си, до изконните домашни умения, а не са залепени непрекъснато за телевизора. - Различни са причините в зависимост от източника на критиките. Ортодоксалните производители на храни казват, че ние произвеждаме скъпо. Нашата култура е издигнала в култ принципа, че храната трябва да е евтина. Ние на това отговаряме, че произвеждаме най-евтината храна, защото всички разходи са включени в цената й. Ние не произвеждаме тонове отпадъци, не предизвикваме ерозия на почвата и т. н. Индустриалните земеделци ни наричат Тифозната Мери или биотерористи, защото нашите неваксинирани и нетретирани с други медикаменти животни би трябвало да са болни, тъй като здравето идвало от върха на спринцовката. Добавяйки обида към раната, те казват, че оставяме тези болни животни да се разхождат свободно, вместо да са затворени в контролирана среда, и по този начин те общуват с дивите животни и по-конкретно птици, които разнасят заразата. Която пък по този начин стига до индустриалните сгради. Фермерите били на път да загубят стопанствата си и ние ще гладуваме до смърт, благодарение на безразличието ни и антинаучната ерес. Фермерите поначало смятат, че нашият начин на работа изисква твърде много усилия. Идеята да местиш кравите всеки ден им се струва ужасна. За тях, разбира се, такова местене би означавало 2 АТВ-та, 2 опаковки тютюн, два пикапа, три кучета, всички приятели и братовчеди, много плюене и цял един ден. И вероятно пак няма да са успели да съберат всички крави. Това е тяхната идея за местене на крави. За нас, е да излезем навън, да извикаме, и те идват тичайки към новото пасище и дори не се налага да ги подканяме. Ами местенето на пилета? Забравете! Но те не вземат предвид усилията и времето, което влагат в ремонта на сондите за хранене, в торенето и допълнителната работа в града, която се налага да поемат, за да могат да си платят заемите. - Не ми е известно да има правителство някъде по света, което да подкрепя устойчивото земеделие. В по-малка или в по-голяма степен всяко е опиянено от индустриалното производство. Със сигурност фондовете за подпомагане на земеделието не отиват при стопани, които отглеждат животни по пасищата и ползват мобилно оборудване. Те отиват при индустриалните производители, които работят с химикали и ГМО и имат индустриални ферми. Това не означава, че в тези правителства и големи организации няма отделни личности, които подкрепят естественото фермерство, но те са малки светлинки сред огромната тъма. Знам какво могат да направят влиятелни хора - да накарат хората да мислят различно и съм сигурен, че ще видя такива и в България - в допълнение на тези, които вече развиват това фермерство. Първо, трябва да се каже, че надзорът от страна на властите не дава гаранции за сигурност и защита. В САЩ всеки може да дава на децата си колкото си иска \"Кока кола\", но чаша сурово мляко е смятана за потенциално опасна течност. Със сигурност не бихте си я купили в магазина. Правителството, което на практика подкрепя индустриалното производство, мощните интереси, решава кое е опасно и кое - не. То е пълно с точно толкова предразсъдъци колкото всеки човек, то не представлява обективна гледна точка. Да приемете, че одобрената от правителството храна е безопасна, е равносилно на това да се доверите на индивид с доста престъпления в биографията си. Тук в САЩ, правителството ни казва, че трябва да спрем да консумираме масло и свинска мас и вместо това да консумиране хидрогенерирани растителни мазнини. Правителството ни казва да използваме ДДТ вкъщи, да използваме пестициди и инсектициди върху нашите плодове и зеленчуци. Правителството поддържа и субсидира индустриалните ферми и изполването на антибиотици при животните, което доведе до резистентност към антибиотици. Правителството ни учеше да храним кравите с мъртви крави като научен и прогресивен начин да произведем по-евтино говеждо, което в крайна сметка доведе до болестта луда крава. Той ни учеше да консумираме Twinkies (вид кейк) и Cocoa-Puffs (вид зърнена закуска), като постави този тип храни на върха на хранителната пирамида през 1979 г., което доведе директно до епидемия от затлъстяване и диабет тип 2. Правителството ни каза, че суровото мляко е опасно под всякаква форма. Правителството днес ни казва да ядем храна с ГМО, че чиповете в храната ни са безопасни и че тези отглеждани изкуствено протеини са същите като тези в месото на животните. Скъпи хора, ние ще бъдем далеч по-здрави, ако правителството никога не бе заемало с контрола върху безопасността на храните. Как осигурявате безопасност? Като накарате хората да носят отговорност за техните решения. Когато правителството взима решенията, нашите мускули, с които би трябвало да правим това, атрофират. Ако ние сме разумни, ще питаме, ще се интересуваме, ще се информираме. Това укрепва мускулите ни. Днес всяка компания за храна, която се сдобие с някакъв проблем, свиква веднага пресконференция и се защитава, казвайки, че е изпълнила всички изисквания на властите. Хранителната индустрия се крие зад регулаторите като начин да избегне отговорността. Реално проблемите, които сме имали с храни, са в индустриалното производство, а не в сегмента на доставките от фермерите директно до потребителите. Колкото по-кратък е пътят до потребителите, толкова по-прозрачен е той. Може би не знаете, но в щата Мейн преди месец бе приет закон, който разрешава на хората да се занимават с търговия с храни без контрол от страна на властите. Около 20 общини са възприели това и се очаква такава практика да се разпространи бързо. Този закон позволява на хората сами да избират от кого да купуват храна. Със сигурност това е една от основните свободи на хората - да избират с какво да се хранят.", "date": "2017.08.21", "title": "Джоел Салатин - фермерът, който не се кланя на бога на индустрията"}
{"url": "http://www.dnevnik.bg/bulgaria/2017/08/21/3027800_angliiski_turist_zagina_sled_padane_ot_hotel_v/", "text": "Английски турист е загинал след падане от трети етаж на хотел в Слънчев бряг, съобщипа от полицията в Бургас, цитирани от агенция \"Фокус\". Сигналът за инцидента е получен на 17 август. 20-годишният младеж е бил настанен в болница в клинична смърт и е починал на 19 август. Установено е, че англичанинът пристигнал в България на 14 август през ГКПП - Летище Бургас и отседнал в Слънчев бряг. Причините за падането са в процес на изясняване. По случая е образувано досъдебно производство.", "date": "2017.08.21", "title": "Английски турист загина след падане от хотел в Слънчев бряг"}
{"url": "http://www.dnevnik.bg/biznes/2017/08/21/3027803_samo_nov_most_mojel_da_reshi_problema_s_trafika_na/", "text": "Трафикът през Дунав мост се е увеличил двойно за една година, каза днес директорът на митницата в Русе Венцислав Халаджова, а според областния управител на града Галин Григоров, решението за премахване на задръстванията на съоръжението е да се изгради паралелен мост, който да се свърже с бъдещата магистрала Русе-Велико Търново. Двамата бяха гости в сутрешния блок на БНТ. Директорът на митницата в Русе заяви, че обработката на документите отнема 2-3 минути. Областният управител на Русе не скри, че задръстванията са почти ежедневние, въпреки въведените мерки за по-лесни заплащания и по-бързата обработка на документите. Директор на митницата в Русе допълни, че се наблюдава тенденция на постоянно увеличение на трафика. \"Преди да влезем в ЕС, когато имаше пълен митнически контрол, тежкият трафик беше около 500 камиона на денонощие. През последните години трафикът на тежки камиони достига 2000 - четири пъти увеличение, подчерта Халаджов. За цялата минала година на \"Дунав мост\" са били обработени около 700 хил. автомобила, а до момента те са 1.37 млн. \"Увеличението се дължи основно на лекия трафик заради силния туристически сезон. Тежкият трафик е запазен като обем\", обясни Венцислав Халаджов.", "date": "2017.08.21", "title": "Само нов мост можел да реши проблема с трафика на \"Дунав мост\" край Русе"}
{"url": "http://www.dnevnik.bg/evropa/2017/08/21/3024743_kazusut_elenikon_ili_kak_se_stroi_sred_nahodki_v/", "text": "В много страни усилията за ново строителство са в непрекъснат конфликт с тези за опазване на културното наследство и околната среда. В Гърция срещу благоустройствените проекти се добавят и объркани закони, твърдоглави бюрократи и враждебна политическа идеология, разказва \"Ройтерс\". Икономическото възстановяване на Гърция до голяма степен зависи от чужди инвестиции. Преди 7 години страната започна приватизационна програма, целяща да вкара в бюджета 50 милиарда евро. До момента тя е донесла само 4.4 милиарда евро. Противниците на правителството си обясняват това с ненужна бюрокрация. Разочарованите предприемачи смятат, че Гърция сама си пречи, но за много гърци защитата на 3500-годишното културно наследство и красивите брегове на страната от застрояване е въпрос на дълг, колкото и да са нужни инвестициите. \"Има хора, които смятат, че древните останки са купчини камъни и казват \"Е, какво толкова, имаме предостатъчно такива'\", казва депутатът Тодорис Дрицас от управляващата лява партия \"Сириза\". \"Законодателите от \"Сириза\" не споделяме това мнение\", заявява той пред \"Ройтерс\". Пъзел Официалната позиция на Гърция е, че активно търси инвестиции. В някои случаи – като този с бившото летище в Атина, построено на брега – данните показват друго. През последните 16 години терминалите на Елиникон – заедно с построените през 2004г. за летните Олимпийски игри спортни съоръжения – са изоставени. През 2005г. е създаден проект за превръщането на бившето летище в градски парк. През 2012 г. гръцкото правителство обявява, че търси инвеститори, които вместо парк да построят курорт на мястото. Гръцката строителна компания \"Ламда\", заедно с инвеститори от Китай и страните в Персийския залив, предлага план на стойност 8 милиарда евро за построяването на един от най-големите морски курорти в Европа с площ 620 хектара. Очаква се проектът да отвори 75 хиляди работни места в страната, където безработицата все още е над 20%. Докато е в опозиция, \"Сириза\" възразява държавната земя да се даде под наем за 99 години, държейки на създаването на градски парк. След като печели властта през 2015г. обаче ѝ се налага да загърби отричането на приватизацията по идеологически причини и да приеме проекта за развитие като част от третата международна спасителна сделка за Гърция. Но пречките пред строителството не спират до там. Властите бавят решенията дали част от старите сгради на летището трябва да се обявят за исторически, както и какво да се прави, ако на терена се открият антични останки. След това горското управление обявява 3.7 хектара гори на терена за защитени. Според изпълнителния директор на компанията Одисеас Атанасиу дърветата са на неудобно място. \"Това е туристическото сърце на Еленикон\", казва той на акционерите през юни. \"Похарчени са милиони евро, за да се реши какво къде да се строи – като пъзел е. Не можеш да вземеш едно парче от пъзела и да го сложиш другаде\". Планът за строителство предвижда около една трета от терена да се превърне в парк. \"Ламда\" искала да започне работа през юни. Очаква се усложненията, свързани с археологията и горите, да забавят началото на проекта с 9 месеца – строителството ще може да започне чак през април. Миналата година консорциумът от компании прекарва 3 месеца в убеждаване на властите, че 60-годишната писта на летището не е обявена за исторически паметник. Смесени сигнали Приватизацията върви бавно от 2011г. досега, при управлението на лявоцентристки, дясноцентристки или технократски правителства. Кабинетът на \"Сириза\" – който прие спасителната сделка от 2015 г. против волята си – изпраща особено смесени сигнали за Еленикон. \"Еленикон е много голям приоритет за правителството\", заявява заместник-министърът на икономиката Стергиос Пициорлас. \"Остават няколко последни проблема\", казва той, но удостоверението, позволяващо началото на проекта, ще бъде издадено до края на годината, според условията на спасителната сделка. Министърът на инфраструктурата Христос Спирцис също е казвал, че правителството няма да пречи на проекта. Въпреки това във видео, качено в интернет, той оспорва проекта, казвайки \"ако видите Еленикон завършен – звъннете ми! Аз съм убеден, че никой частен инвеститор не може да извади 8, 9 или 10 милиарда от джоба си\". Проекта има врагове и сред гражданите. \"Смятаме, че накърняват икономиката, обществото, градоустройството и околната среда\", заявява активистът Панос Тоцикас. \"Чудовище е\". Миналия месец \"Ламда\" разкрива детайлен план за развитието на Еленикон, стартирайки публичното обсъждане и други мерки, които целят да издаването на устоверението за строеж. Според Атанасиу напредъкът е изключително важен, за да се покаже на други инвеститори, че могат спокойно да се включат в подобни проекти. \"Всеки ден, пропуснат заради закъснения, е пропуск и за страната да се превърне не само в туристическа атракция, но и в такава за инвестиции и култура\", казва той. Археолози предупреждават, че строенето не трябва да заплашва различните исторически находки, които посетителите искат да видят. \"Ако не успеем да защитим културната си среда, продуктите на туризма, които потенциалните инвеститори искат да продават, те ще изгубят от стойността си\", казва представителят на Асоциацията на гръцките археолози Статис Гоцис. \"Определянето на територия за археологически разкопки не значи, че там не може да се инвестира. Може да се случи, и да е добре защитено и наглеждано от археологическата служба\", добавя той пред \"Ройтерс\". Такъв е случаят с находки, открити при строежа на метрото в Атина през 90-те години, които в момента са изложени публично. Инвестиране в Гърция Приватизацията се извършва от държавна агенция – Фонд за управление на държавното имущество на Гърция. Тя е отговорна за разпродаването на железниците, летищата и пристанищата. Тя притежава и Еленикон, и през май е обжалвала срещу решението на горското управление – резултатът още се очаква. Новият председател на фонда Лила Цицоянопулу заявява, че нейната агенция се опитва да \"изчисти\" държавните активи, преди да ги предложи за приватизация, но непредвидени обстоятелства забавяли процеса. \"Дългът на агенцията е да доведе два свята до масата за преговори и да разреши проблемите\", казва тя. Преките чужди инвестиции за миналата година се равняват на 2.8 милиарда евро – 11-кратно увеличение от 2010, когато Гърция получи първия спасителен заем. Но това все още е с 35% по-малко от нивата преди 2006г. Бившият председател на Фонда Костас Митропулос твърди, че за цялостното бавене са виновни противоречащите си закони и непоследователните министерски решения. \"Това неизбежно води до закъснения, затруднява взимането на решения и води до политически намеси\", казва той.", "date": "2017.08.21", "title": "Казусът Еленикон, или как се строи сред находки в Гърция"}
{"url": "http://www.dnevnik.bg/skorost/2017/08/21/3027806_ciala_sedmica_zasileni_proverki_za_skorost_obiaviha_ot/", "text": "По инициатива на европейската мрежа на службите на пътна полиция (TISPOL) от днес до 27 август 2017г. на територията на всички държави-членки ще бъде извършен засилен контрол по спазване на разрешената максимална скорост за движение, съобщиха от пресцентъра на МВР. Нарушенията, свързани с превишаване на разрешената скорост за движение, са често срещано явление във всички европейски държави и са признати като най-сериозната причина за причиняването на тежки пътнотранспортни произшествия и смърт по пътищата в Европа, отчитат от европейската мрежа. Превишената и несъобразена скорост продължава да е с най-голям дял за катастрофите по вина на водачите. По този показател данните за България са над средното ниво в сравнение с държавите-членки на Европейския съюз. По време на проверките, освен за превишаване на разрешената скорост за движение, ще се извършват проверки за валидна задължителна застраховка \"Гражданска отговорност\" на автомобилистите.  С последните промени в Закона за движение по пътищата , които влязоха в сила преди малко повече от месец, вече няма изискване за обозначаване на местата, където се извършва контрол на скоростните режими.", "date": "2017.08.21", "title": "Цяла седмица засилени проверки за скорост обявиха от пътната полиция"}
{"url": "http://www.dnevnik.bg/sviat/2017/08/21/3027801_rusiia_obiavi_che_e_likvidirala_nad_200_djihadisti_v/", "text": "Руската бойна авиация ликвидира над 200 бойци от групировката \"Ислямска държава\" по време на предислокация в района на сирийския град Дейр аз-Зор, съобщи днес министерството на отбраната в Москва, цитирано от ТАСС и БТА. Не се уточнява датата на удара.  Бомбардировачи и армейска авиация от Въздушнокосмическите сили на Русия ликвидираха при удара над 20 коли с висока проходимост, въоръжени с едрокалибрени оръжия и миномети, също и бронирана техника, включително танкове. Ликвидирани са освен това над 200 бойци, както и камиони с боеприпаси, се казва в съобщението. По-късно по контролирания от отбранителното министерство телевизионен канал \"Звезда\" беше излъчено и видео, на което според медията се вижда ударът по джихадистите.  Край Дейр аз-Зор \"международните терористи правят опит да се прегрупират и да оборудват  последния си плацдарм в Сирия \", посочва руското министерство. Междувременно сирийски правителствени войски изтласкват бунтовниците от южните райони на провинция  Ракка  и от западните земи на провинция  Хомс , се казва още в съобщението. Разгромът на ИД край Дейр аз-Зор ще стане стратегическо поражение на международната терористична групировка в Сирия, подчертава Москва. Град Дейр аз-Зор бе обсаден от ислямисти още през 2015 г. Съдбата на тази основна точка на р. Ефрат до голяма степен ще е показателна за завършването на борбата с \"Ислямска държава\", изтъкна преди седмица руският министър на отбраната Сергей Шойгу. ", "date": "2017.08.21", "title": "Русия обяви, че е ликвидирала над 200 джихадисти в Източна Сирия"}
{"url": "http://www.dnevnik.bg/sviat/2017/08/21/3027809_srubskoto_posolstvo_v_skopie_e_prazno_i_sus_zasilena/", "text": "Всички служители на сръбското посолство в Скопие са извикани за спешни консултации в Белград, но засега не е известна причината за това. Посолството е празно, а охраната на сградата е засилена, съобщават македонските телевизии и електронното издание МКД.  Македонският министър на вътрешните работи Оливер Спасовски кратко заяви за \"Нова ТВ\", че \"след получената информация, че посолството на Сърбия се оттегля на консултации в Белград,\" по искане на посолството институцията му \"взима мерки за засилена охрана на техните обекти\". В македонското външно министерство казват, че са получили нота за оттеглянето на посолството, но нямат информации за причината. По-късно сръбският премиер Ана Бърнабич обяви пред репортери, че въпросът, който дипломатите ще трябва да обсъждат, \"не е малък\" и за ситуацията е уведомен и президентът Александър Вучич. Според агенция \"Макфакс\" причината е намерението на Скопие да предложи като точка в дневния ред на ЮНЕСКО да се гласува за приемане на Косово в тази агенция на ООН. Информацията обаче не е потвърдена. Сръбският посланик  Душанка Дивяк Томич  заяви за агенция \"Бета\", че засега не може да коментира ситуацията и обяви, че сръбското външно министерство ще излезе по-късно днес с повече информация. МКД  съобщава , че и кореспондентът на същата сръбска новинарска агенция е извикан във външното министерство в Белград.  Според телевизия \"Телма\" сръбското посолство, позовавайки се на Женевската конвенция, поискало от македонските власти да засилят охраната в целия обект на дипломатическото представителство в Скопие. ", "date": "2017.08.21", "title": "Сръбското посолство в Скопие е празно и със засилена охрана заради спешни консултации в Белград"}
{"url": "http://www.dnevnik.bg/razvlechenie/2017/08/21/3027822_pochina_amerikanskiiat_komik_i_suzdatel_na_smahnatiiat/", "text": "Известният американски актьор, комик и режисьор Джери Люис почина днес от естествени причини на 91 години в дома си в Лас Вегас, заобиколен от близките си, съобщи семейството, цитирано от \"Ройтерс\". Люис започва кариерата си с хумористични скечове, които изпълнява в клубове, по радиото и телевизията. Става популярен през 40-те благодарение на комедийния дует с Дийн Мартин, с когото се разделя през 1956 г. след десет години съвместна работа. Участва във филмите \"Аризонска мечта\" (Arizona Dream, 1993) на Емир Кустурица и \"Кралят на комедията\" (The King of Comedy, 1982) на Мартин Скорсезе. През 1960 г. прави режисьорския си дебют с \"Пиколото\" (The Bellboy). Три години по-късно става звезда с най-популярния си филм (на който е също така режисьор и съсценарист) - \"Смахнатият професор\" (The Nutty Professor). Носител е на многобройни награди, включително почетен \"Оскар\". Има две звезди на холивудската алея на славата. /БТА", "date": "2017.08.21", "title": "Почина американският комик и създател на \"Смахнатият професор\" Джери Люис"}
{"url": "http://www.dnevnik.bg/sport/2017/08/21/3027796_serhio_ramos_izravni_rekord_za_cherveni_kartoni_pri/", "text": "Капитанът на \"Реал\" (Мадрид) Серхио Рамос изравни рекорда за най-много получени червени картони в Примера дивисион. Той беше изгонен в добавеното време при победата с 3:0 срещу \"Депортиво\" като гост на старта на сезона. За бранителя това е 18-и път, в който е изгонен от игра в среща испанското първенство. Със същото \"постижение\" на върха в класацията са бившите футболисти на \"Сарагоса\" Хави Агуадо и Пабло Алфаро. Рамос получи жълт картон в 53-ата минута, а в 92-ата удари с ръка Борха Вале. \"Не съм доволен, защото губя играч. Не съм гледал положението и няма да говоря, вече се е случило\", каза треньорът на шампионите Зинедин Зидан. \"Реал\" няма да може да разчита и на друг основен играч - на голмайстора си Кристиано Роналдо. Португалецът  беше наказан за пет срещи , като му остават още три. Зидан остана доволен от успешния старт на сезона. \"Реал\" спечели с головете на Гарет Бейл, Каземиро и Тони Кроос, а в края Андоне изпусна дузпа за домакините. Белите продължиха успешната си серия от мачове с отбелязан гол и  се доближиха до рекорда на \"Сантош\" от времето на Пеле .", "date": "2017.08.21", "title": "Серхио Рамос изравни рекорд за червени картони при победа на \"Реал\""}
{"url": "http://www.dnevnik.bg/biznes/2017/08/21/3027824_rabotnici_ot_emko_izliazoha_na_protest/", "text": "Работници от оръжейното предприятие \"Емко\" - Трявна, излязоха на мирно шествие край международния път Русе - Свиленград, в района на село Вонеща вода, съобщи БТА. Поводът за техния протест е отнемането на лиценза на фирмата, което ще доведе до закриване на производството, каза пред БТА управителят на дружеството Славчо Демиев. Той уточни, че близо 400 души са излезли на протест, защото смятат, че работните им места за застрашени. В началото на лятото лицензът на \"Емко\" за износ бе замразен за шест месеца заради констатирани нарушения при складирането на боеприпаси от Контрол на общоопасните средства (КОС) към МВР, като по твърдения на министъра на икономиката Емил Караниколов няма тенденциозност и проверки са правени във всички големи производители. Ако обаче констатираните проблеми бъдат отстранени, забраната за износ отпада, припомня \"Капитал\". Според Демиев, предписанията на МВР са изпълнени и лицензът може да бъде възстановен от органа, който го е спрял - Междуведомствения съвет по отбранителна индустрия към Министерския съвет. В съвета влизат представители на Министерството на отбраната, на икономиката, на външните и на вътрешните работи. \"Надяваме се на мъдро решение, което няма да доведе до преустановяване на едно българско производство\", отбелязва Демиев. В завода работят над 800 души, ако те останат без работа в малък град като Трявна, ще има последствия за всички, коментира Ваньо Лазаров, един от протестиращите работници. Според хората, ако през следващата седмица няма развитие по случая, ще бъдат организирани нови протести, които предвиждат затваряне на пътища. По обяд се очаква изявление на министъра на икономиката по казуса. През последните седмици няколко пъти на протест излизаха и работници от оръжейното предприятие \"Дунарит\", след като и то е под заплаха да загуби лиценза си. Конкретната причина за това е повдигане на обвинение срещу изпълнителния директор на предприятието, което дава основания за отнемане на лиценза.  След посещение на място  на министъра на икономиката ръководството подаде оставка, а Емил Караниколов обяви, че лицензът няма да бъде отнет. ", "date": "2017.08.21", "title": "Работници от \"Емко\" излязоха на протест"}
{"url": "http://www.dnevnik.bg/sviat/2017/08/21/3027827_atentatorut_ot_barselona_e_jiv_i_se_izdirva_v_ciala/", "text": "Операцията за издирване на Юнес Абуякуб, сега смятан за физическия извършител на атаката в центъра на Барселона, се провежда в цяла Европа, каза представителят на каталунското външно министерство Жоаким Форн, цитиран от \"Ройтерс\" и каталунското издание \"Вангуардия\". В първите дни след атентатите в Барселона и Камбрилс, убили 14 души и ранили около 130, властите допускаха, че е възможно убитият от полицията при нападението в Камбрилс  Муса Укабир  да е бил шофьорът на микробуса и го смятаха за главен заподозрян. Те смятаха и че Абуякуб, 22-годишен и от марокански произход,  е бил убит  при полицейската акция в Камбрилс. \"Той в момента не се издирва само в Каталуня, но във всички европейски страни, усилия полага европейската полицейска служба (Европол)\", обясни Форн пред каталунско радио. В неделя други представители на властите в Барселона казаха, че не е известно дали Абуякуб е преминал испанско-френската граница във времето след атаките. Според Форн обаче няма индикации, че мъжът е напуснал испанската автономна област. \"Това е главната линия на разследването. Всичко сочи към това\", добави Форн, попитан дали е установено със сигурност, че Абуякуб е управлявал микробуса, забил се в пешеходци по оживения булевард \"Лас Рамблас\". \"Днес ще обясним доказателствата и как сме стигнали до това заключение.\" Междувременно полицията продължи с обиските в жилищни домове в град Рипол, където са живели много от заподозрените. Останалите в джихадистката клетка, за която съобщиха разследващите, са арестувани, застреляни от полицията или убити в експлозията в Алканар, в южната част на област Тарагона в Каталуня, при експлозията в къща,  използвана като лаборатория  за производство на експлозиви. По-рано френският в. \"Паризиен\" съобщи, че колата, използвана при нападението срещу пешеходци в Камбрилс, е била засечена за превишена скорост от камера седмица преди това в района на Париж. Според вестника на този етап френските следователи не са открили пряка оперативна връзка между испанската клетка и Франция и колата може би само е минавала транзит през страната. Според испански медии автомобилът \"Ауди\" е бил собственост на Мохамед Ааля, арестуван след атаката в Барселона. Един от неговите братя, Саид Ааля, е бил убит в Камбрилс, а друг брат, също заподозрян в принадлежност към групата, е в неизвестност. Абуякуб избягал пеша Според в. \"Вангуардия\", след като врязал микробуса си в множеството по \"Лас Рамблас\", Юнес Абуякуб избягал пеша. Навлязъл в района на близкия пазар \"Бокерия\", като се смесил с панически отдалечаващите се местни жители и туристи. Оттам навлязъл в малки улички, които му помогнали за час и нещо да прекоси целия град. Вървял бавно, за да не привлече вниманието. По пътя си намушкал с нож и Пау Перес - каталунец, който на практика стана 15-ата жертва на атентатора, вероятно докато отварял колата си, а с нея впоследствие се опитал да избяга от полицията. Перес е и човекът, чието тяло полицаите откриха в колата, преминала през полицейски кордон в часовете след атентата. В неделя пред журналисти от \"Ройтерс\" и каталунски медии майката на Абуякуб призова сина си да се предаде на полицията. И тя, и други негови близки показаха изненадата си от случилото се.", "date": "2017.08.21", "title": "Атентаторът от Барселона е жив и се издирва в цяла Европа, обявиха каталунските власти"}
{"url": "http://www.dnevnik.bg/sport/2017/08/21/3027847_neimar_nalia_maslo_v_ogunia_s_kritiki_kum/", "text": "Звездата на световния футбол Неймар увеличи напрежението в бившия си клуб \"Барселона\" с критики към ръководството му. \"Много съм тъжен заради ръководството на \"Барселона\". Това не са хора, които трябва да са там, \"Барселона\" заслужава много повече\", каза бразилецът пред \"Депортес куатро\", цитиран от \"Марка\". Изявлението му идва в момент на увеличаващо се напрежение в каталунския клуб. Преди седмица покрай мачовете с големия съперник \"Реал\"  се получи противоречие между бранителя Жерар Пике и спортния мениджър Пеп Сегура . \"Не сме в най-добрия си момент нито като отбор, нито като клуб. Трябва да сме възможно най-сплотени и да вървим напред. Трябва да приемем загубата и това, че \"Реал\" е по-добър. Сега повече от всякога трябва да сме единни\", каза Пике след втората загуба от белите. Бившият президент на каталунците Жоан Лапорта също използва мига, за да призове за промени. Той заяви, че  за да бъде Лионел Меси щастлив, президентът Хосеп Мария Бартомеу \"трябва да се махне незабавно\" . \"Барселона\" започна сезона с победа с 2:0 срещу \"Бетис\". Меси изигра силен мач, но улучи три греди. Изказването на Неймар дойде след  шоуто му в първия му мач на \"Парк де Пренс\" . Бразилецът вкара два гола, направи две асистенции и спечели спорна дузпа при 6:2 срещу \"Тулуза\". Преди две седмици Неймар премина в ПСЖ, като  парижани платиха рекордните за футбола 222 млн. евро на \"Барселона\" .", "date": "2017.08.21", "title": "Неймар наля масло в огъня с критики към ръководството на \"Барселона\""}
{"url": "http://www.dnevnik.bg/biznes/2017/08/21/3027844_tesnolineikata_shte_ima_muzei/", "text": "Почитателите на теснолинейката, която се движи по трасето Септември - Добринище, от следващия месец ще могат да посетят и неин музей. На 3 септември Гражданско сдружение \"За теснолинейката\" ще открие Дом-музей на теснолинейката. Той ще бъде на гара Цепина. Тя се намира в дефилето на Чепинска река, на 8 км от Варвара - в посока Велинград, на 116 км от София и на 62 км от Пловдив. Сградата е ремонтирана и възстановена изцяло с доброволен труд на над 20 души в продължение на две години. Музеят има за цел да популяризира стогодишната история на теснопътната жп линия и по този начин да привлича последователи към каузата за опазване на последната теснопътна жп линия, посочват от инициативата. През 2017 г. се навършват 101 години от идеята за построяване на тясната линия и 91 години, откакто тя е факт. Събитието е определено на дата, която от миналата година е обявена за празник на теснолинейката - всяка първа неделя на септември. Вековният юбилей миналата година е посетен от над 500 души от различни държави и краища на България, съобщават инициаторите.", "date": "2017.08.21", "title": "Теснолинейката ще има музей"}
{"url": "http://www.dnevnik.bg/bulgaria/2017/08/21/3026883_koga_ne_e_dobre_da_se_napuska_rabota/", "text": "Мечтата на много хора, които не обичат професията си, е да напуснат възможно най-скоро. За жалост обаче има огромна пропаст между мечти и действия и малко са готовите да я прескочат най-вече заради финансовата нестабилност, която може да настъпи. Затова е добре първо да се огледате за алтернатива, с която ще натрупате достатъчно пари, та да плащате сметки, да пестите бели пари за черни дни и да се наслаждавате на живота. A така търсената алтернатива може да ви очаква сред топ обявите за работа на  Karieri.bg .  търси  Corporate Fundraising and Engagement Expert  търси  Director of Operations  търси  Рекламен експерт  търси  Salesforce - Developer  търси  Public Sector Auditor  търси  Management Assistant  търси  Sales Coordinator  търси  Leiter Produktion (m/w)  търси: Юрисконсулт в дирекция \"Обществени поръчки\" Експерт в отдел \"Ковчежничество\", отдел \"Инвестиции\" Експерт в отдел \"Ковчежничество\", отдел \"Анализи\"   търси  Technical Trainee (m/f) Road Construction", "date": "2017.08.21", "title": "Кога не е добре да се напуска работа"}
{"url": "http://www.dnevnik.bg/photos/2017/08/21/3027905_snimka_na_denia_ungariia_otbeliaza_nacionalniia_si/", "text": "На 20 август Унгария отбелязва Деня на основаването на държавата. Фойерверки над река Дунав бяха част от тържествата за националния празник на страната в центъра на Будапеща, Унгария.", "date": "2017.08.21", "title": "Снимка на деня: Унгария отбеляза Националния си празник"}
{"url": "http://www.dnevnik.bg/sport/2017/08/21/3027851_grigor_dimitrov_se_dobliji_na_krachka_ot_rekorda_si/", "text": "Григор Димитров се завърна в челната десетка на световната ранглиста. Българинът се изкачи на деветото място след  триумфа си в турнира от сериите \"Мастърс\" в Синсинати . Той напредна с две места спрямо миналата седмица, като вече има 3710 точки. Това е най-предното класиране на Димитров от близо три години. Хасковлията се доближи на едно място от рекорда си - през август 2014 г. в продължение на четири седмици той беше осми. Вниманието на българина вече е насочено към започващия следващата седмица US Open. \"Най-важното нещо е да остана стъпил на земята, да продължа да работя по същия начин и да се подготвя по най-добрия начин за турнира. Титлата винаги е целта, но ще гледаме мач за мач. Там се играе в пет сета, което на мен ми харесва\",  каза Димитров в Синсинати . Испанецът Рафаел Надал се завърна на върха за първи път от 22 юни 2014 година. Анди Мъри, който се възстановява от контузия, се смъкна втори. Рекордьорът по титли от Големия шлем Роджър Федерер е трети с пет точки по-малко от шотландеца.", "date": "2017.08.21", "title": "Григор Димитров се доближи на крачка от рекорда си, Надал се завърна на върха"}
{"url": "http://www.dnevnik.bg/biznes/2017/08/21/3027923_obemut_na_otpusnatite_burzi_krediti_nastiga_bankovite/", "text": "Бързите кредити, които отпускат небанковите институции, по обем нарастват и достигат отпусканите от банките. Това показват данните на БНБ за второто тримесечие. То е шестото поред, в което този вид заеми нарастват двуцифрено - с 11.4%. За сравнение - годишният темп на нарастване при заемите за потребление, отпуснати от банките, е 3.38% към края на юни, съобщава в днешния си брой  \"Капитал Daily\" . Необслужваните заеми в сектора на бързите заеми продължават да намаляват, но годишният темп на намаление се забавя в сравнение с предходните тримесечия.  На годишна база (спрямо юни 2016 г.) нарастването на кредитирането в небанковия сектор е с 11.4% до близо 2.655 млрд. лв.  Малко над 80% от портфейла са заеми за физически лица – 2.106 млрд. лв., като делът им се увеличава за сметка на този на фирми, които са ползвали такъв тип финансиране за дейността си – делът им в общия размер на отпуснатите небанкови кредити се свива до 17.4%. В структурата на кредитите за домакинствата преобладаващи са потребителските – 1.925 млрд. лв., като техният годишен ръст е с 19.2%. Делът им в портфейла на дружествата е 91.4%. Заемите, които са използвани за съфинансиране за покупка на имот, се свиват с двуцифрен темп за година – 35.8%, до 85.1 млн. лв. Техният дял се свива до 4% в края на юни. От данните се вижда още, че преобладават кредитите със срок над пет години, като също отчитат двуцифрен ръст – увеличават се с 26% на годишна база до 996.9 млн. лв. За сравнение - типичните бързи кредити, т.нар. до заплата – малки суми за кратки срокове, които в статистиката се отразяват със срокове до една година, имат годишен ръст от 6.6%. Техният обем е 513.6 млн. лв. Друга трайна тенденция, която се наблюдава и запазва в сектора, е подобряването на портфейла. Необслужваните заеми намаляват с 8.8% на годишна база.  Делът им в портфейла на небанковите дружества за кредитиране се свива от малко над 30% спрямо преди три години до 14.9% в края на юни тази година. Основните причини за стабилното развитие на бизнеса са понижаването на безработицата и повишаването на доходите на населението. Към момента в БНБ са регистрирани 154 дружества, отпускащи бързи кредити, което показва силната фрагментация на сектора. Секторът изобилства и от нелоялни практики сред по-малките фирми, посочва изданието.", "date": "2017.08.21", "title": "Обемът на отпуснатите бързи кредити настига банковите"}
{"url": "http://www.dnevnik.bg/sviat/2017/08/21/3027960_srubski_vicepremier_predloji_na_kosovo_stupki_za/", "text": "Сръбският вицепремиер Расим Ляич смята, че замразеният конфликт, свързан с Косово, не е в интерес на Сърбия и предлага като решение \"нормализация без признаване\", с което въпросът да се реши в три фази, при което Сърбия да иска от ЕС конкретни отстъпки за съгласието си за приемане на Косово в международни организации. В авторски текст за сръбския вестник \"Блиц\", цитиран от БТА, Ляич посочва, че са редки случаите, когато историческите и етнически принципи така директно и остро се сблъскват, както в Косово. Миналата седмица от Белград дойде още една идея за намаляване на напрежението, след като външният министър Ивица Дачич  изложи в статия за \"Вечерне новости\"  план за \"разграничаване\" на сърбите от албанците в Косово.  Албанците винаги са знаели какво искат в Косово, сърбите главно знаеха какво не искат, посочва Ляич и добавя, че за постигането на целите си албанците винаги са търсили силна международна подкрепа, преди всичко от ЕС и САЩ, докато сърбите са се държали предизвикателно и към едните, и към другите и много често са проявявали инат в собствена вреда. Той посочва, че връщането към старото положение е нереално. \"И албанците не го искат, а и на Сърбия не ѝ е нужна нефункционална държава с два милиона души, които мразят тази държава. От друга страна, Косово без договор със Сърбия и съгласието на Русия и Китай трудно може да остане държава с пълен международен субективитет\", посочва той. Ляич подчертава, че независимо от диаметрално противоположните начални позиции за окончателния статут на Косово сигурно е, че не е в интерес и на двете страни състоянието на замразен конфликт, което спира икономическото развитие, европейската интеграция и модернизацията и на двете страни. Три фази Освен това обществата и в Сърбия, и в Косово не са готови за цялостно решение, казва Ляич и предлага средно решение - \"нормализация без признаване\", с което въпросът за Косово би се поставил веднага за решаване в три фази.   е премахването на всички бариери пред пълното икономическо и търговско сътрудничество между Сърбия и Косово, както и свободно движение на хора, стоки и капитали.   фаза е започване на преговори за имуществото на Сърбия в Косово, културното наследство и формирането на съюз на сръбските общини.  фаза би била преговори за членство на Косово във всички международни организации с изключение на ООН. За всяко даване на съгласие Сърбия да иска от ЕС конкретни отстъпки в смисъл на реализиране на големи инфраструктурни проекти и които подразбират ускорен път към ЕС, предлага Ляич. Тази фаза включва и свикването на донорска конференция, с която да се осигурят средства за различни икономически проекти.  След това да се подпише споразумение за нормализиране, с което да започне преходен период от пет години, в който да се следи реализирането на постигнатите договори, предлага Ляич. След изтичането на този период да се свика международна конференция за Косово с участието на ЕС, САЩ и Русия с цел да се постигне \"окончателно решение на статута на Косово\", предлага Ляич, според когото се търси \"най-малко несправедливото решение\". /БТА", "date": "2017.08.21", "title": "Сръбски вицепремиер предложи на Косово стъпки за \"нормализация без признаване\""}
{"url": "http://www.dnevnik.bg/evropa/zemedelie/2017/08/21/3027984_fermerite_poluchiha_nad_43_mln_lv_subsidii_za_natura/", "text": "Държавен фонд \"Земеделие\" е изплатил близо 43.5 млн. лв. на фермери по схемата \"Плащания по \"Натура 2000\" и рамковата директива за водите\", съобщиха от институцията. Средствата са за кампания 2016 и преводите са направени в петък към общо 11 810 производители. От тази субсидия 75% идват по линия на Общата селскостопанска политика на ЕС, а останалите 25% - от националния бюджет, Изплащането на парите към земеделците закъсня през тази година, като от фонда обявиха, че това е заради \"множеството извършвани проверки, в това число и одити на мярката\" и \"наложените в тази връзка измененията в нормативната уредба\". За всяка кампания институцията трябва да изплати средствата до края на юни следващата година. В момента има забавяне и по други схеми, свързани с биологични и агроекологични практики, като от фонда обявиха, че експертите от дирекция \"Директни плащания\" работят всекидневно за по-бързо изплащане на средствата, за които земеделските стопани са кандидатствали. През тази седмица се очаква да продължат \"калкулациите по останалите биологични и агроекологични направления от кампания 2016\", казаха още от институцията. Финансовата помощ за фермерите по схемата за \"Натура 2000\" и рамковата директива за водите се предоставят като годишни компенсации за наложените ограничения за селскостопански дейности, свързани със стопанисването на земи, попадащи в екологичната мрежа \"Натура 2000\". Те трябва да спазват определени забрани и ограничения, наложени със заповед на министъра на околната среда, както и да поддържат площите в добро земеделско и екологично състояние. Индивидуалната ставка за всеки фермер е различна според това в каква защитена територия попада земята му, като тя варира между 10 и 94 евро за хектар (10 декара) според наредбата на земеделското министерство. Кандидатите по схемата могат да обработват минимум 100 кв.м. земи, попадащи в защитени територии, като става въпрос за 119 местности в България.", "date": "2017.08.21", "title": "Фермерите получиха над 43 млн. лв. субсидии за \"Натура\" със закъснение"}
{"url": "http://www.dnevnik.bg/bulgaria/2017/08/21/3027968_osem_meseca_sled_vzriva_v_hitrino_obshtinata_e_usvoila/", "text": "Повече от осем месеца след взрива на цистерна в Хитрино общината е усвоила едва 1/6 от дарените и получени от държавата средства, пострадалите хора все още живеят във фургони, а общинската инфраструктура все още не е ремонтирана, съобщава в. \"Сега\". На 10 декември миналата година  влакова композиция с пропилен се взриви в селото . Десетки къщи бяха разрушени, загинаха 7 души, а 29 бяха тежко ранени. От получените близо 12 млн. лева са усвоени едва 2.123 млн. лв., посочва изданието, като цитира отчет на кмета Нуридин Исмаил. В отчета не е посочено защо се бави възстановяването на селото. Не е започнало усвояването на 20 млн. лева по програмата за селските райони, които бяха преразпределени за Хитрино, за да се използват за възстановяване на инфраструктурата. \"Сега\" посочва, че за 1. млн. лв. от тези средства е наета шуменската фирма \"Инвестиционно проектиране\", която да изработи и окомплектова технически инвестиционните проекти за кандидатстване по селската програма. С други над 320 хил. лв. кметът нае \"Европрограмконсулт\" ЕООД за консултантски услуги. И двете фирми бяха избрани в процедура по пряко договаряне с мотив, че няма време за стандартна процедура по възлагане на обществени поръчки. Държавата отпусна на Хитрино 10 млн. лева, а от дарения през Българския червен кръст постъпиха още малко над 1.8 млн. лева. От  събраните по сметката на БЧК средства  общината е отчела близо 681 хил. лв., изразходвани към юни. БЧК е превел за обзавеждане, домакински електроуреди, врати и стъкла 1 357 500 лв. \"БЧК получава ежемесечни отчети от община Хитрино за усвоените средства. Отчетите се предоставят на вниманието на членовете на Националния обществен съвет, който разпредели набраните средства. Съгласно данните от последния получен отчет усвоената сума е в размер на 680 919.37 лв.\", са казали от организацията през вестника. От 10-те млн. лв. от държавата 5 млн. лв. трябваше да са за социално подпомагане на пострадалите чрез бюджета на Министерството на труда и социалната политика. Усвоени са 503 хил. лв., а предишното ръководство на ведомството обещаваше, че ще има специални социални помощи за пострадалите хора, припомня изданието. 70 хил. лв. са дадени за лечение пострадалите, а 432 хил. лв. - за външни врати и дограма. Отделно по сметката на общината за дарения постъпиха още 973 хил. лв. Директно на общината са дарявали физически лица, политически партии (общо 125 хил. лв.), фирми, други общини, училища. От тези пари близките на починалите са получили по 5000 лв. За топъл обяд са похарчени 38 хил. лв. още преди да бъдат отпуснати парите от БЧК. Средства са дадени за лечение на пострадалите в болниците, тъй като четирима от тях са били без здравни осигуровки. Две болници - във Варна и в столицата, са поискали 32 хил. лв. общо от общината. Общо 35 от пострадалите хора са получили по 500 лв. за лечение. Най-много от средствата засега са отишли за домакинските електроуреди - 307 хил. лв. в средно пострадалите къщи. Според решението всяка къща от по-малко пострадалите може да получи 1250 лв. Отделно за вътрешни, входни и гаражни врати, както и за остъкляване бяха заделени 225 хил. лв. от дарените чрез БЧК. От тях са похарчени 136 хил. лв. Парите за топъл обяд, осигурени от тази дарителска кампания - близо 157 хил. лв., са усвоени напълно. С тях хората получаваха веднъж на ден топъл обяд. Собствениците на напълно разрушените къщи трябваше да получат по 2900 лв. за уреди и по 12 хил. лв. за обзавеждане. Тези къщи обаче не са построени и за тях кметът е отчел да са похарчени само 6 хил. лв.  Осем от обещаните 11 нови къщи вече се изграждат  от строителната камара. В средата на юни  ДПС изключи кмета на Хитрино  Нуридин Исмаил. От партията уточниха, че причината за отлъчването му не е свързана с възстановяването на селото, а с  неспазване на устава и създаване на условия за фракционерство . ", "date": "2017.08.21", "title": "Осем месеца след взрива в Хитрино общината е усвоила 1/6 от отпуснатите за възстановяване пари"}
{"url": "http://www.dnevnik.bg/sviat/2017/08/21/3027972_kola_se_zabi_v_avtobusni_spirki_v_marsiliia_ima/", "text": "Най-малко eдин човек е загинал, а още един е ранен, след като кола се вряза в две автобусни спирки, обяви френската полиция. Според представители на френската прокуратура, цитирани от \"Ройтерс\" и френски издания, случаят не се разглежда като тероризъм, а шофьорът на автомобила има психични проблеми. Нападателят е арестуван, а в момента тече полицейска операция, съобщиха френските власти в \"Туитър\". Жителите и гостите на Марсилия се умоляват да избягват района около старото пристанище. Според в. \"Фигаро\" задържаният е мъж на 35 години и не е от Марсилия, но не се съобщават подробности. В. \"Паризиен\" предаде, че \"доброволният\" характер на действията му е извън съмнение за полицията, без да посочва източници. Първият сблъсък станал около 9:15 ч. българско време в северен квартал на Марсилия. Около час по-късно шофьорът ударил друга спирка близо до пристанището, няколко километра южно от мястото на първия инцидент. Телевизия BMF TV съобщава, че автомобилът е откраднато \"Рено\", но информацията не е потвърдена. \"В момента нямаме информация за мотивите на извършителя,\" каза източникът. Непосредствено след атаката не е известно дали става дума за терористично нападение, подобно на  атаките в Каталуня  от миналата седмица.", "date": "2017.08.21", "title": "Кола се заби в автобусни спирки в Марсилия, има загинал и ранен"}
{"url": "http://www.dnevnik.bg/bulgaria/2017/08/21/3027979_momche_na_15_godini_e_zadurjano_za_ubiistvoto_na_dete/", "text": "Момче на 15 години е задържано в Бургас за убийството на момиче на 11 години, съобщи Би Ти Ви. Тялото на детето е намерено вчера следобед в асансьор в бургаския квартал \"Меден рудник\". Говорителят на главния прокурор Румяна Арнаудова потвърди пред агенция \"Фокус\", че има такъв случай. Тя уточни, че извършителят е установен и задържан, но не даде подробности за него. По-късно днес се очакват подробности по случая.", "date": "2017.08.21", "title": "Момче на 15 години е задържано за убийството на дете"}
{"url": "http://www.dnevnik.bg/bulgaria/2017/08/21/3027995_ne_moje_da_otpadne_proektut_za_zakupuvaneto_na_nov/", "text": "По никакъв начин не може да отпадне проектът за закупуването на нов изтребител, каза днес в Бургас президентът и върховен главнокомандващ на армията Румен Радев. Изказването му беше по повод  мнение на военния министър Красимир Каракачанов , че преди да се премине към нови самолети, могат да се ремонтират още от старите МиГ-29. \"Трябва да решим какво правим с новия самолет и тогава да преценим за колко време и как ще осигурим прехода към него чрез поддръжката на МиГ-29\", обобщи Радев, цитиран от радио \"Фокус\" - Бургас. \"Трябват ни съвременни бойни способности. МиГ-29, колкото и да е добър като маневреност, не предоставя съвременни бойни способности, каквото и да му правим. Второ, трябва да мислим за съвместимост. Все пак България е член на НАТО. Самолетът не е съвместим с нашите партньори\", каза още президентът. Той призова разходите за отбрана да са по-ефективни. \"Вложените пари в МиГ-29 няма да ни дадат съвременни способности, а ще бъдат съизмерими до 2030 година с доставката на нов самолет\", е мнението на върховния главнокомандващ на армията. В Бургас Румен Радев каза още, че за България е важно да има силни военноморски сили, които да отстояват военния суверенитет на страната и да гарантират нейните икономически и енергийни интереси. \"Силни военноморски сили означава нова техника, високо подготвен наличен състав, добри условия за подготовка, мотивация, социален престиж. Към нашите военноморски сили трябва да се отнасяме с голямо внимание и уважение. Значението на Черноморския район непрекъснато нараства. Тук се пресичат нарастващи геополитически интереси\", коментира още президентът.", "date": "2017.08.21", "title": "Не може да отпадне проектът за закупуването на нов изтребител, обяви президентът"}
{"url": "http://www.dnevnik.bg/bulgaria/2017/08/21/3027991_tazi_godina_reitingut_na_universitetite_shte_e_po/", "text": "Тази година рейтинговата система на университетите, от данните в която зависят приемът на студентите и финансирането на висшите училища, няма да е в пълния си вид, в който е била досега. Причината е обжалването на обществената поръчка за обновяване на рейтинга, обявена от Министерството на образованието и науката (МОН), което е блокирало изпълнението на поръчката. Заради създалата се ситуация рейтингът няма да включва социологически проучвания, освен това ще бъде платен от бюджета, а не с европейски пари, както бе планирано, пише в. \"Сега\". На 20 февруари просветното министерство е обявило обществена поръчка за обновяване на системата за следващите 3 години, като за финансирането се разчита на оперативна програма \"Наука и образование за интелигентен растеж\". Поръчката обаче е прекратена на 8 юни, тъй като решението за откриването й е обжалвано. Следва временното й спиране от Комисията за защита на конкуренцията (КЗК), което пък просветното министерство обжалва пред Върховния административен съд (ВАС). В резултат процедурата е блокирана за три месеца - време, в което е трябвало да се извършат голяма част от предвидените дейности - например нужните социологически проучвания. \"След прекратяването на процедурата МОН е обявило обществена поръчка за актуализация на рейтинговата система само за една година - настоящата, като в заданието на поръчката не е включена най-времеемката дейност - социологическите проучвания, а е предвидено актуализацията да се базира единствено на обективни данни и без промяна на методологията. Предстои сключване на договор с определения изпълнител, което ще осигури изпълнението на държавната политика в сферата на висшето образование\", обясняват от министерството. От сайта на ведомството се разбира, че поръчката е обявена на 6 юли и следва да се изпълни до 20 декември, а въпросният изпълнител е консорциум \"ИОО-С\", включващ \"Отворено общество\" и \"Сирма солюшънс\" АС, който и досега правеше рейтинга.", "date": "2017.08.21", "title": "Тази година рейтингът на университетите ще е по по-малко критерии"}
{"url": "http://www.dnevnik.bg/analizi/2017/08/21/3028033_kakvo_tochno_shte_predsedatelstva_bulgariia_-_sled/", "text": "В разгорещената дискусия относно проблемите по подготовката на логистиката за ротационното председателство (ремонта на НДК) има и нещо, което можем да наречем \"всяко зло за добро\". \"Злото\" е, че общественото внимание се насочи предимно към този проблем, който безспорно вреди на образа на страната ни и отклонява дискусията за председателството в неплодотворна посока. Какво тогава е \"доброто\"? \"Доброто\" е, че цялото българско общество научи, че България ще бъде ротационен председател. Това обаче не е успокоително, защото не е достатъчно. Ако вече всички знаят, че нещо ще се случва, не са много тези, които разбират какво точно ще се случва по време на председателството. Твърдя това съвсем убедено, следейки изказвания на политици и коментари в някои медии и дискусионни форуми. Първият въпрос, по който би следвало да има яснота, е . Някои твърдят, че ще председателстваме Европейския съюз, други заявяват, че ще председателстваме Европейския съвет. (Доналд Туск вероятно няма да е щастлив от подобно изказване.) И двете твърдения са неверни. Всъщност България ще бъде ротационен председател на една от институциите на Европейския съюз, а именно на Съвета (познат като Съвета на министрите). Защо това е важно? Важно е, за да бъде разбрана ролята на председателството, за да не се създават свръхочаквания, че то може да направи невъзможното в Европейския съюз. А това предполага елементарно разбиране на процеса на вземане на решения в ЕС: Европейската комисия е тази, която прави предложенията за законодателни актове, а Съветът работи по тези предложения. Статистиката е най-доброто доказателство за активната законодателна роля на Съвета – годишно Съветът одобрява средно около 200 регламента, 50 директиви, 50 решения. В този смисъл ротационното председателство е \"зависимо\" от потока на законодателни предложения от страна на Европейската комисия и от степента на съгласие по тези предложения в Съвета. Търсенето на консенсус по законодателните предложения е една от най-важните задачи на ротационния председател. Съществува дори твърдение, че ротационното председателство е стегнато в \"институционален корсет\", тоест неговата основна дейност е силно зависима от предложеното законодателство и етапа на неговото обсъждане. На практика около 80% от дневния ред на ротационното председателство е зададен предварително, особено що се отнася до законодателството. Администрирането и координацията са една от най-съществените и най-трудоемките функции на всяко ротационно председателство. Председателството отговаря за подготовката и координацията на работата на Съвета чрез разработването, оформянето и разпространението на съответните документи, своевременна подготовка, свикване и ръководене на многобройните срещи в различен формат (средно по време на едно ротационно председателство се провеждат около 2000 срещи на различни нива и около 80 формални и неформални заседания на различните конфигурации на Съвета на министерско равнище). Председателството трябва да осигури доброто протичане на тези заседания както чрез определяне на приоритетите в дневния ред, така и чрез проявяване на нужните умения за разрешаването на възникнали проблеми или напрежения, чрез формулиране на подходящи предложения за решаването им. Това изисква активна предварителна работа по подготовката на заседанията. Координацията и администрирането са важни и от гледна точка на взаимоотношенията в институционалния триъгълник Европейска комисия – Съвет – Европейски парламент. Ротационното председателство трябва да поддържа непрекъсната връзка с Комисията и Парламента, за да може да осигури безпроблемното и навременно придвижване на всички документи и подготовката на съответните срещи.  Оттук логично произтича следващият въпрос, по който трябва да има разбиране –  . Наследените задачи са в резултат от процеса на вземане на решения в ЕС – приемането на законодателни актове в ЕС е сравнително дълъг процес, изискващ съвместяване на интереси и постигане на трудни компромиси. Не е възможно в рамките на шест месеца, колкото трае ротационното председателство, да бъде приключена една законодателна процедура. Не е и случайно, че от 2006 г. се въвежда осъществяването на ротационните председателства в «тройка». Идеята за групирането на председателстващите държави в «тройка» е свързана с необходимостта от приемственост и по-голяма свързаност на приоритетите. Подготовката на 18-месечната програма е обща отговорност на трите държави, но всяка държава от тройката подготвя своя 6-месечна програма, която е в съответствие с общата програма и с политическия дневен ред на Европейския съюз. Приоритетите на общата програма обхващат по-широк кръг области на европейската интеграция. По този начин се дава възможност на всяка от трите страни да акцентира върху своите специфични приоритети, но едновременно с това да бъде осигурена приемственост. През целия период на 18-месечното председателство държавите от \"тройката\" поддържат интензивни взаимоотношения. Яснотата по този въпрос би допринесла за избягване на твърдения от рода на \"защо трябва да се съобразяваме с приоритети на естонците\".  Друг въпрос, по който много се спекулира, е, че   защото не се е подготвила. Истината е, че всяка държава избира своя организационен модел на председателство – някои страни предпочитат модела, в който Постоянното им представителство в Брюксел играе ключовата роля в координацията по време на председателството (т.нар. ), други запазват най-важната роля за институциите в столицата си ( ). При избора на модела на председателство, базирано в Брюксел, се разчита главно на личните контакти на дипломатите от Постоянното представителство на страната към Европейския съюз с колегите им от представителствата на другите държави членки и от Европейската комисия, както и на уменията им да ръководят срещи и да участват в работни групи, като търсят общи взаимноприемливи решения. Политическите насоки, изборът на приоритетите, мандатите за преговори, контролът се осъществяват в столицата, докато вертикалната координация се извършва в много по-голяма степен между експертите и дипломатите в Постоянното представителство и в по-малка степен между министерствата в столицата. Характерно е, че по време на председателството експертите и дипломатите от Постоянното представителство получават по-широки правомощия за осъществяване на преговори. Този по-широк мандат се налага, тъй като необходимостта от бързо извършване на консултации или важността на спешното докладване по редица въпроси изисква да се действа на момента, без да се спазват стриктните правила на йерархията, които действат през периода на \"нормалното\" членство, тоест извън председателството. Това е по-гъвкавият модел на провеждане на председателството и повечето малки държави залагат на него. Друг въпрос, по който се спекулира, е, че \" И по тази тема е необходимо повече разбиране и повече знания за начина на функциониране на Европейския съюз. Дори да има трудности, ротационното председателство винаги е подпомагано от Генералния секретариат на Съвета и от Европейската комисия, а при необходимост от партньорите в \"тройката\". Отрицателен е отговорът и на въпрос може ли България да се откаже от председателството, за да не харчи средства. Не, членството в Европейския съюз обхваща както права, така и задължения и отговорности. Така всяка държава - членка на Европейския съюз – независимо дали е малка или голяма, има своите «звездни шест месеца», в които е ротационен председател на Съвета. Това е право, но и задължение и отговорност.  Това са само част от въпросите, които изискват повече внимание, за да не се създават неверни представи в обществото за ролята на ротационното председателство и неговото конкретно осъществяване.  Не бива да се пропуска възможността Това би помогнало за по-добро разбиране и  да завладяват дискусиите по ротационното председателство. ", "date": "2017.08.21", "title": "Какво точно ще председателства България - след спекулациите и преди \"фалшивите новини\""}
{"url": "http://www.dnevnik.bg/detski_dnevnik/2017/08/21/3027926_gore_v_planinata_pri_muzikata/", "text": "Класически приказки за елфи и горски духове, лято и танцуващи животни сред прохладните прегръдки на Витоша - това обещават на публиката организаторите на поредния \"Горски концерт на възглавници\". За трета поредна година в края на лятото \"Модо България\" събира малките почитатели на класическата музика и техните родители, за да се насладят на класически произведения в добро изпълнение и да се забавляват на открито. Домакин на концерта, насрочен  , е Детският екостационар \"Бели Брези\", а планинската програма включва творби на Едвард Григ, Антонио Вивалди, Астор Пиацола и Пьотр Илич Чайковски. Тя ще бъде представена от струнния оркестър \"Виртуози\" с концертмайстор цигуларя Санджар Сапаев. Мистичната сюита \"Пер Гинт\" от Едвард Григ ще въведе слушателите в атмосферата на гората. Тя ще бъде последвана от концерта за цигулка \"Лято\" - част от най-популярното произведение на Вивалди - \"Годишните времена\", в изпълнение на солиста Ивайло Данаилов. Музикантите от оркестър \"Виртуози\" ще представят и още едно произведение с име \"Лято\", но този път това ще са горещите ритми майстора на аржентинското танго Пиацола, а солист ще е цигуларката Яна Зеленогорска. Акценти в програмата ще са още \"Лебедът\" из \"Карнавал на животните\" от Камий Сен-Санс и части от балета \"Лебедово езеро\" на Чайковски.", "date": "2017.08.21", "title": "Горе, в планината, при музиката"}
{"url": "http://www.dnevnik.bg/biznes/2017/08/21/3028006_chez_e_poluchila_niakolko_obvurzvashti_oferti_za/", "text": "Чешката компания ЧЕЗ (ČEZ), която в България притежава едно от трите електроразпределителни дружества, е получила няколко обвързващи оферти за бизнеса си в страната. Това съобщават чешки издания, като се позовават на информация на групата, оповестена на 18 август. В момента офертите се оценяват, допълват от дружеството. Преди няколко дни изпълнителният директор на компанията Даниел Бенеш обяви пред местни медии, че компанията ще реши до септември дали остава в България, или ще си продаде бизнеса. В края на януари дружеството обяви, че проучва възможността да продаде българския си бизнес. Към момента има седем кандидата за покупката на активите на компанията. Това са базираната в Лондон, но с израелски собственик Elenilto, румънската Electrica,  чешката Energo-pro , братя Атанас и Пламен Бобокови (собственици на \"Приста ойл груп\"), които са с водещ партньор турският инженерингов холдинг STFA Yatirim, собственикът на \"Минстрой\" Николай Вълканов, ТЕЦ \"Бобов дол\", който се контролира от Христо Ковачки, и търговецът на ток \"Фючър енерджи\" на Валентин Христов.", "date": "2017.08.21", "title": "ЧЕЗ е получила няколко обвързващи оферти за бизнеса си в България"}
{"url": "http://www.dnevnik.bg/sport/2017/08/21/3028051_hubchev_povika_shestima_ot_cska_nikolai_mihailov_e/", "text": "Шестима футболисти на ЦСКА бяха повикани в националния отбор за мачовете с Швеция и Холандия от квалификациите за световното. Селекционерът Петър Хубчев обяви групата от 25-има играчи, на които ще разчита в лагера. Сред повиканите е и вратарят на ЦСКА Георги Китанов. Наскоро стражът изгуби титулярното си място при червените след грубата грешка, довела до загубата от \"Лудогорец\". В списъка са още двама вратари - Пламен Илиев от румънския \"Астра\" и Божидар Митрев от \"Левски\". Извън групата остана Николай Михайлов, който е без отбор. ЦСКА има най-много играчи в отбора, а след това се нарежда водачът в Първа лига \"Черно море\". От състава на варненци са поканени Атанас Зехиров, Орлин Старокин и Александър Цветков. Шампионът \"Лудогорец\" е представен само от защитника Георги Терзиев, а \"Левски\" - от Митрев. На 31 август България приема Швеция на \"Васил Левски\", а на 3 септември е гостуването на Холандия. Националите са четвърти в група А, като след шест мача имат девет точки и изостават с по четири от Швеция и Франция.", "date": "2017.08.21", "title": "Хубчев повика шестима от ЦСКА, Николай Михайлов е извън националния"}
{"url": "http://www.dnevnik.bg/sviat/2017/08/21/3028048_turciia_i_iran_obsujdat_obshti_deistviia_sreshtu/", "text": "Турция и Иран са разгледали възможността за съвместни действия срещу кюрдски бунтовници, действащи в двете държави, каза турският президент Реджеп Тайип Ердоган, цитиран от \"Ройтерс\". Идеята се появила при срещата между началника на генералния щаб на иранската армия Мохамед Багери и турския му колега Хулуси Акар, както и други официални лица в Анкара миналата седмица. Пред репортери, преди да отпътува на посещение в Йордания, Ердоган каза, че общи действия на турските и иранските власти ще дадат възможност за по-ефикасна борба срещу Кюрдската работническа партия (ПКК) и Партията за свободен живот (ПЖАК), която експерти смятат за иранско крило на ПКК.  \"Двамата шефове на армиите обсъдиха въпроса, а и аз обсъдих в по-общи линии как това може да стане\", добави турският държавен глава. Миналата седмица при посещението си в Анкара Багери каза, че Турция и Иран са постигнали споразумение за обмяна на разузнавателни данни и сътрудничество в борбата с тероризма. Той добави, че е възможно посещение на Ердоган в Техеран, без да уточни кога това може да се случи.  Турският в. \"Поста\" тогава посочи, че след разговорите на Багери с турските лидери двете страни са изтъкнали общата си позиция, че референдумът за независимост на Иракски Кюрдистан, който е планиран на 25 септември, ще доведе до увеличаване на напрежението в региона. ", "date": "2017.08.21", "title": "Турция и Иран обсъждат общи действия срещу кюрдските бунтовници, обяви Ердоган"}
{"url": "http://www.dnevnik.bg/biznes/2017/08/21/3028044_licenzut_na_emko_shte_bude_vurnat_kogato_otstrani/", "text": "Лицензът за търговия на оръжейния завод \"Емко\" в Трявна ще бъде възстановен веднага след като бъдат отстранени установените от междуведомствения съвет нарушения в предприятието. Това съобщи министърът на икономиката Емил Караниколов на извънреден брифинг, след като по-рано работници от завода излязоха на протест. Министърът, цитиран от БНР, обяви, че производството в дружеството не е спирало и то ще продължи да работи. Обясни, че отнемането на лиценза за търговия е за шест месеца до отстраняването на допуснатите сериозни нарушения, които имат отношение към сигурността на работниците и жителите на града. Установено е, че в складовете на \"Емко\" се съхраняват боеприпаси и вещества, които по закон не трябва да са на едно място. На двора на производствената площадка се намират боеприпаси, което също се забранява от закона. Има и установени нарушения на противопожарната безопасност, посочи министърът. Затова на ръководството е възложено да отстрани незабавно нарушенията в срок от шест месеца. Тогава ще бъде възстановен и лицензът за търговия. Според оценката на министъра е странно, че през последния месец се нагнетява напрежение във военнопромишления комплекс. През миналата седмица му се наложи да посети \"Дунарит\", където работници протестираха заради заплахата лицензът на предприятието да бъде отнет и те да загубят работата си. Конкретната причина за това е повдигнато обвинение на изпълнителния директор. Тогава Караниколов увери, че лицензът няма да бъде отнет, след като ръководството подаде оставка. Днес обаче Караниколов призна, че въпреки оставките има правна пречка за освобождаването им. \"Анализираме постоянно информацията и ви уверявам, че държавата ще предприеме адекватни действия, за да защити интереса и на работниците, и на целия военнопромишлен комплекс\", обяви Караниколов. Пречките за вписването са свързани със  сложния казус , в който се намира предприятието, породен както от интереси на други компании, така и от действията на държавни органи.", "date": "2017.08.21", "title": "Лицензът на \"Емко\" ще бъде върнат, когато отстрани проблемите си, обяви министър Караниколов"}
{"url": "http://www.dnevnik.bg/sviat/2017/08/21/3028012_sasht_drastichno_ogranichiha_izdavaneto_na_vizi_za/", "text": "Посолството на САЩ в Русия съобщи в понеделник, че след 48 часа драстично ограничава издаването на визи за руски граждани поради съкращаването на стотици служители съгласно желанието на руското правителство. Още при обявяването на решението на Москва за намаляването на персонала със 755 души - американски и руски граждани - от Вашингтон предупредиха, че работата ще поемат оставащите служители, които ще бъдат два пъти по-малко от досегашните. Те ще трябва да се занимават с неспецифични задачи и най-вероятно първо ще бъдат засегнати консулската служба и визовите услуги. В понеделник посолството обяви, че от 23 август се прекратява издаването на неимигрантски визи за всички руски граждани на територията на цяла Русия. Тази услуга ще бъде подновена от 1 септември, но само в Москва. Консулските служби в Санкт Петербург, Екатеринбург и Владивосток спират визовите услуги за неопределен срок. Там няма да може дори да се провеждат интервюта с кандидатите. Отменени са всички разговори с руснаци, кандидатстващи за неимигрантски визи, които са били насрочени до 1 септември. На засегнатите от внезапната промяна американските дипломати препоръчват да се свържат с посолството, да си насрочат нова дата за интервю и да планират пътуване до Москва за провеждането му. Новият режим ще действа, докато руската страна поддържа ограниченията, наложени над американските дипломатически представителства. Андрей Климов, зам.-председател на комисията за международни отношения към горната камара на руския парламент, нарече това \"неприятелски акт, на който трябва да има огледален отговор\". Според него САЩ съкращавали служители от консулските служби, за да оставят представители на спецслужбите си и онези, \"занимаващи се с намеса във вътрешните работи на Русия\". Промяната засяга и гражданите на Беларус. За нейните близо 10 милиона жители повече няма да се предлага визова услуга от посолството в Москва. \"Препоръчваме на гражданите на Беларус да се обръщат за интервюта за неимигрантски визи към посолствата на САЩ във Варшава, Киев или Вилнюс\", се казва в съобщението на посолството. Руски фирми за посредническа дейност при кандидатстването за визи казват, че не са изненадани от този ход. Според тях служителите, провеждащи разговори с кандидатите в Москва, вече са намалели от 12 на 4, а насрочването на интервютата внезапно се е удължило от 2 седмици на 2 месеца.", "date": "2017.08.21", "title": "САЩ драстично ограничиха издаването на визи за руснаци"}
{"url": "http://www.dnevnik.bg/tehnologii/2017/08/21/3028052_robotite_ubiici_sa_nevijdana_zaplaha_za_chovechestvoto/", "text": "Повече от сто водещи експерти в роботиката и изкуствения интелект, сред които основателят на \"Тесла\" Илън Мъск, призоваха ООН да предотврати създаването на \" роботи убийци \". 116 души са се подписали под отворено писмо, в което предупреждават, че бързото развитие на автономни оръжия поставя света пред невиждани досега опасности. \"Има опасност  автономните смъртоносни оръжия  да бъдат третата революция във военното дело. След като веднъж бъдат развити, те ще позволят въоръжените конфликти да се водят в невиждано голям мащаб и със скорост, неразбираема за хората. Те могат да се използват за тероризъм; в ръцете на деспоти и терористи да бъдат употребени срещу невинни хора, да бъдат хакнати и накарани да действат в нежелани посоки. Нямаме време. Отворим ли веднъж кутията на Пандора, ще бъде трудно да я затворим.\" ООН вече обяви създаването на група от правителствени експерти по  смъртоносните автономни оръжия,  чиято първа среща трябваше да се проведе днес. Но тя бе отложена, тъй като някои държави не са платили финансовите си задължения към организацията. Това предизвика острата реакция на учените, които настояха ООН да удвои усилията си за провеждането на срещата, отложена за ноември. Писмото бе разпространено и в началото на Международната конференция за изкуствения интелект (IJCAI), която започва днес в Мелбърн. Преди две години над 1000 участници в нея  подписаха писмо , предупреждаващо за огромната заплаха от това. Сред тях отново бе  Илън Мъск , както и съоснователят на Apple  Стив Возняк  и физикът  Стивън Хокинг . Сега към текста се присъедини към съоснователят на компанията за изкуствен интелект на \"Гугъл\" -  DeepMind , Мустафа Сюлейман. Какво е \"робот убиец\" Напълно самостоятелно оръжие, което може да избира мишени и да действа срещу тях, без да има нужда от човешка намеса, обяснява Би Би Си. Те все още не съществуват, но технологията напредва толкова бързо, че скоро ще бъдат създадени. Според някои експерти това ще отнеме години, а не десетилетия, както се смяташе доскоро. Съпротива Миналата година Етичният съвет на суверенния фонд на Норвегия на стойност 830 млрд. долара предприе изненадваща стъпка –  официално предупреди компаниите по света  да не развиват роботи, които могат да убиват. Норвегия има толкова голям суверенен фонд, че притежава 1.3% от акциите на всички компании по света и законите я задължават да спазва определени етични правила, когато инвестира. \"Това е честно предупреждение\", каза тогава председателят на съвета Йохан Андресен пред \"Ройтерс\". \"Да развивате технология за разпознаване на рака е добре. Но ако адаптирате тази технология за следене на определен индивид в определена обстановка, ако си сътрудничите с други, за да създадете автономно оръжие, не се изненадвайте, ако ви следим изкъсо.\" През 2015 г. Мъск, заедно с Питър Тиел от PayPal и Сам Алтман от Y Combinator,  основа компанията OpenAI , която разработва изкуствен интелект, но поставя акцент над гаранциите, че той няма да се обърне срещу човечеството. ", "date": "2017.08.21", "title": "Роботите убийци са невиждана заплаха за човечеството, предупредиха експерти"}
{"url": "http://www.dnevnik.bg/bulgaria/2017/08/21/3028059_durjavata_shte_dade_12_mln_lv_za_reklamni_podaruci_za/", "text": "Близо 1.2 млн. лв. ще даде държавата за рекламни подaръци за българското председателство на ЕС, което започва на 1 януари. Обществената поръчка, която е обявена на 10 август от Министерството за българското председателство на Съвета на Европейския съюз 2018, е с прогнозна стойност 944 021 лв. (без ДДС). Подаръците включват два вида външни батерии за мобилни устройства, преходници за USB луксозни и по-евтини шалове и вратовръзки. Освен това ще бъдат пуснати в употреба и 50 000 разменни юбилейни монети по 2 лева и 100 възпоменателни монети за 157 500 лв. (без ДДС). Министерството на Лиляна Павлова търси доставчик на 1200 бели външни батерии и 25 000 USB преходника. Това трябва да се случи най-късно до 10 ноември и да струва максимум 125 000 лв. без ДДС. Те ще бъдат брандирани с логото на българското председателство. 160 000 лв. трябва да струват шалове с логото на българското председателство. Те ще са два вида: луксозен – 900 бройки и стандартен – 16 000 бройки. За вратовръзки ще бъдат похарчени – 287 000 лв., като стандартните ще са 20 000 бройки, а луксозните 1100. Всички аксесоари ще бъдат поставени в луксозни опаковки, за които са предвидени 55 000 лв. За изработката на 100 000 картонени папки, 53 000 блокноти, 1500 настолни календара, 500 работни календара и 50 000 подаръчни торбички са предвидени 225 000 лв. 93 000 лв. без ДДС се очаква да струва доставката и брандирането на 2000 луксозни и 48 000 обикновени химикалки, 50 000 молива, 600 луксозни тефтера и 5000 магнитни книгоразделители, дава подробности bgnes.com. Над 20 000 чужденци се очаква да пристигнат в България и да се включат в над 200 събития в рамките на председателството на страната ни.", "date": "2017.08.21", "title": "Държавата ще даде 1.2 млн. лв. за рекламни подаръци за председателството"}
{"url": "http://www.dnevnik.bg/skorost/2017/08/21/3028063_merkel_shte_tursi_varianti_za_vrushtane_na_doverieto/", "text": "Германският канцлер Ангела Меркел заяви днес, че трябва да се възстанови доверието към дизеловите автомобили, за да се избегнат забрани за движението им, предаде Франс прес. Изявлението дойде на форум, организиран от вестник \"Билд\". 63-годишната Меркел, която ще се кандидатира за четвърти мандат на изборите на 24 септември, отново заяви, че иска промишлеността да остане силна, като за целта трябва да се намери разумно съчетание на мерките, наложени в този стратегически сектор, в който работят над 800 000 души. Като част от стъпките към връщане на доверието в дизеловите автомобили на 4 септември Меркел кани на среща общините, надвишаващи допустимия праг на замърсяване. Канцлерът увери, че след като приключи политическата си кариера, няма да приеме пост в бизнеса, критикувайки своя предшественик социалдемократ, който отиде в руския петролен гигант \"Роснефт\". \"Намирам, че това, което направи господин Шрьодер не е добре, поне не и в \"Роснефт\", изтъкна Ангела Меркел. \"Дизелгейт\" представлявал заплаха за германската икономика Междувременно в месечния доклад на германското министерство на финансите се посочва, че скандалът с манипулираните емисии вредни газове на автомобилите, произведени от германски компании, представлява риск за най-голямата европейска икономика, като към момента е невъзможно да бъдат изчислени последиците от него, предаде \"Ройтерс\". Наред със скандала с вредните емисии при дизеловите автомобили, който започна преди почти две години, след като \"Фолксваген\" разкри, че е манипулирал тестовите данните за вредните емисии в САЩ, ведомството посочва като риск за германската икономика излизането на Великобритания от ЕС и протекционистката търговска политика на американското правителство. Автомобилната промишленост е най-големият германски износител и осигурява около 800 000 работни места. В допълнение т.нар. дизелова криза се определя като нов риск за германската икономика, макар че последиците от нея в момента не могат да се изчислят количествено, се посочва в документа.", "date": "2017.08.21", "title": "Меркел ще търси варианти за връщане на доверието към дизеловите автомобили"}
{"url": "http://www.dnevnik.bg/biznes/2017/08/21/3028081_kitaiskata_great_wall_iska_da_kupi_fiat_chrysler/", "text": "Китайската компания Great Wall Motor потвърди, че се интересува от придобиване на контрола над Fiat Chrysler Automobiles (FCA), след като медии съобщиха, че тя има интерес към цялата или части от производителя на няколко от най-известните марки автомобили в света. \"Ройтерс\" съобщи, че потвърждението е дошло от пресофиса на Great Wall, докато от листваната на борсата в Милано FCA казват, че досега никой от китайска страна не се е свързвал с тях и продължават да реализират 5-годишния си план за реформи. Агенцията допълва, че сутринта двама души, запознати с хода на събитията, са казали, че от Great Wall Motor с апоискали среща с FCA, за да направят оферта за цялата или част от групата. Агенцията допълва, че сделка със собственика на брандове като Jeep и Ram изглежда много трудна, включитнелно защото пазарната оценка на FCA е почти 20 млрд. долара, а тази на китайската компания - 16 млрд. долара. \n     Automotive News написа миналата седмица, че \"добре известен китайски производител на коли\" е отправил оферта по-рано този месец, но не посочи име. \"Целта ни е да станем №1 в света по производство на SUV. Придобиването на глобален бранд като Jeep ще ни позволи да постигнем това по-бързо и по-лесно\", казва пред изданието говорител на неназованата компания. Great Wall е най-големият китайски производител на пикапи и SUV модели, а FCA е седмият по големина автопроизводител в света. Главният изпълнителен директор Серджо Маркиони търси партньор или купувач за компенсиране на растящите разходи, затягането на регулациите за вредни емисии и разработването на технологии за електрически и автономни автомобили, допълва \"Ройтерс\". Ако се стигне до сделка, това ще е най-голямата китайска инвестиция в автосектора в чужбина и една от най-големите покупки в историята на експанзията на китайския бизнес. Но пред нея има сериозни регулаторни и финансови предизвикателства. Новата 5-годишна стратегия на FCA, която ще бъде представена през 2018г., може да включва и продажба на активи, коментира \"Ройтерс\". Маркионе каза миналия месец, че засега не се предвижда раздяла с брандове като Jeep, Ram, Maserati and Alfa Romeo. От Jeep планират догодина да продадат в САЩ поне 2 милиона автомобила, докато през миналата година бяха купени 1.4 милиона. Неотдавна анализатори на банка Morgan Stanley изчислиха, че пазарната стойност само на този бранд е 23 милиарда евро (27 млрд. долара), което е почти 150% от пазарната стойност на цялата група FCA. Ако придобие Jeep или Ram, китайската компания ще може да заобиколи политически деликатния въпрос с настояванията на пазара в САЩ да се продават коли, произведени в страната - нещо, което иначе би отнело понякога десетилетия, за да бъде постигнато.", "date": "2017.08.21", "title": "Китайската Great Wall иска да купи Fiat Chrysler"}
{"url": "http://www.dnevnik.bg/photos/2017/08/21/3027887_fotogaleriia_koi_hodi_nai-dobre_po_korabno_vuje/", "text": "За трета поредна година в полския пристанищен град Гдиня се проведе състезанието Red Bull Slackship.", "date": "2017.08.21", "title": "Фотогалерия: Кой ходи най-добре по корабно въже"}
{"url": "http://www.dnevnik.bg/detski_dnevnik/2017/08/21/3028060_nai-jelanite_specialnosti_v_profesionalnite_gimnazii/", "text": "Професионалното образование е първи избор при кандидатстване за над 62% от учениците, записани в професионалните паралелки и училища. От 21 966 ученици в професионалните гимназии и паралелки 13 810 са записани след след клас по първо желание в първо класиране. Общо 17 993, или почти 82% осмокласници, са приети по първо и второ желание в тези училища. Тези данни според заместник-министъра на образованието и науката Таня Михайлова говорят за повишаване на интереса към професионалното образование, съобщиха от просветното министерство. В трите етапа на класиранията за кандидатстване след седми клас има данни за участвали 47 356 ученици. От тях 46 % са записани след първите два етапа на класирането и са класирани за трети етап в паралелки за придобиване на професионална квалификация. Техният избор определя като най-търсени следните специалности: \"Компютърна техника и технологии\", \"Икономическа информатика\", \"Автотранспортна техника\", \"Икономика и мениджмънт\", \"Механизация на селското стопанство\", \"Производство на кулинарни изделия и напитки\", \"Кетъринг\", \"Производство и обслужване в заведенията за хранене и развлечения\", \"Системно програмиране\", \"Организация на хотелиерството\", \"Организация на туризма и свободното време\", \"Строителство и архитектура\", \"Приложно програмиране\", \"Оперативно счетоводство\" и \"Банково дело\". В паралелките по новата професия \"Приложно програмиране\" вече са записани 515 ученици. \"До началото на учебната година ще бъдат готови типовите и училищни планове и учебни програми по всички специалности, по които е реализиран прием за учебната 2017/2018 г. Те са разработени от експертите в МОН с помощта на учители, университетски преподаватели и партньори от бизнеса. Това е само част от предвидените за разработване и внедряване над 2800 типови учебни планове, 6000 учебни програми по учебните предмети от професионалната подготовка и 320 изпитни програми за държавните изпити за придобиване на професионална квалификация. Тази учебна документация ще бъде постоянно актуализирана и осъвременявана в сътрудничество с бизнеса, за да бъде адекватна на неговите потребности\", съобщиха от министерството.", "date": "2017.08.21", "title": "Най-желаните специалности в професионалните гимназии са компютърни технологии, икономическа информатика и кетъринг"}
{"url": "http://www.dnevnik.bg/regioni/2017/08/21/3028082_chitalishte_i_kmetstvo_se_prodavat_na_turg_zaradi/", "text": "Заради задължения на община Мизия към бюджета Националната агенция по приходите (НАП) разпродава общински сгради, включително кметството на село Софрониево и читалището и клуба на пенсионера в с. Крушовица. Публичните търгове са обявени за началото на септември. Би Ти Ви съобщи, че дотук се е стигнало заради задължения на община Мизия от над 1 млн. лева заради неплатени осигуровки. Справка в сайта на частните съдебни изпълнители показва, че читалището в Крушовица е обявено за продан при първоначална цена от 183 750 лв., а клубът на пенсионера – за 18 375 лева. Сградата, където се помещава кметството на Софрониево, е обявена за 158 100 лева. Кметът на Софрониево Демира Димитрова заяви пред Би Ти Ви, че не е била уведомена за търга. Тя обясни, че е била наясно, че община Мизия има задължения към приходната агенция, но не е знаела, че е било заведено изпълнително дело и че е обявен търг. Добави, че ако се стигне до продажба на сградата, няма къде да настани служителите на кметството. Телевизията посочва, че през юли вече е имало един търг, на който сградата на кметството е била предложена за 210 хил. лв. Местните хора обвиняват за ситуацията кмета на Мизия Виолин Крушовенски и планират да блокират пътя към АЕЦ \"Козлодуй\" в знак на протест. Проблемът ще се обсъди на извънредна сесия на общинския съвет на Мизия този следобед, каза пред Би Ти Ви кметът на Мизия. По думите му общината ще поиска заем от около 2 млн. лева, за да се погасят задълженията. По думите му проблемът е заради задължения от времето на предшественика му Иван Даков. Самият Даков отрича това. \"По мое време имаше 300 хил. лева задължения за осигуровки, които аз разплатих през април 2005 г.\", заяви той.", "date": "2017.08.21", "title": "Читалище и кметство се продават на търг заради дългове на Община Мизия"}
{"url": "http://www.dnevnik.bg/bulgaria/2017/08/21/3028092_ubiistvoto_na_dete_ot_dete_v_burgas_e_sled_spor_za/", "text": "Спор за това къде да се пуши наргиле е в основата на  убийството на 11-годишното момиче в Бургас , съобщи на пресконференция днес директорът на полицията в града старши комисар Калоян Калоянов, цитиран от агенция \"Фокус\". Смъртта е настъпила от прободна рана в областта на врата. Убийството е извършено от 15-годишно момче от Бургас. Заподозреният и жертвата са се запознали чрез социалните мрежи преди няколко седмици, разменили са си и телефонните номера, последвала е среща, спор и убийството. Момчето е задържано, като предстои иск за налагане на мярка за неотклонение задържане под стража за 72 часа, след което иск за налагане на постоянна мярка за неотклонение задържане под стража, въпреки че лицето е непълнолетно. Момчето няма предишни криминални прояви. За такова деяние законът предвижда от 15 до 20 години лишаване от свобода, доживотен затвор или доживотен затвор без право на замяна, но тъй като лицето е непълнолетно, максималното наказание е от 3 до 10 години затвор.", "date": "2017.08.21", "title": "Убийството на дете от дете в Бургас е след спор за пушене на наргиле"}
{"url": "http://www.dnevnik.bg/sport/2017/08/21/3028098_ludogorec_poluchi_zelena_svetlina_da_igrae_v_razgrad/", "text": "\"Лудогорец\" е получил разрешение да играе домакинствата си в Разград, ако влезе в групите на Лига Европа. Това обявиха от клуба след инспекция на \"Лудогорец арена\". Следващата стъпка към постигането на целта остава преодоляването на \"Судува\". В първия мач  българският първенец се наложи с 2:0 у дома . До момента разградчани са играли три пъти в груповата фаза на евротурнирите - два пъти в Шампионската лига и веднъж в Лига Европа. И в трите случая те домакинстваха на \"Васил Левски\" в София. \"Инспекторите на европейската футболна централа констатираха, че всички препоръки при строежа на съоръжението са изпълнени и на стадион \"Лудогорец арена\" могат да се играят мачове от най-високо ниво\", се казва в съобщението на клуба. В края на февруари  \"Лудогорец\" започна работата по изграждането на сектор В на стадиона си . След по-малко от половин година трибуната беше завършена и вече се използва. Преди време президентът на клуба Александър Александров заяви, че строежът на сектор В струва около 8-9 милиона лева.  Шампионите получиха \"Лудогорец арена\" на концесия за 35 години. Според договора  клубът  трябва да инвестира 18.5 милиона лева . Реконструкцията на стадиона започна с построяването на трибуна \"Козмин Моци\", за която държавата даде 5 млн. лева. През ноември 2014 г. собственикът на \"Лудогорец\" Кирил Домусчиев каза, че е готов да изгради наново целия стадион, ако държавата се включи с 20% от инвестицията. Впоследствие държавата отпусна средствата за трибуна \"Моци\", която беше открита през 2015 година.", "date": "2017.08.21", "title": "\"Лудогорец\" получи зелена светлина да играе в Разград, ако влезе в групите на Лига Европа"}
{"url": "http://www.dnevnik.bg/zelen/2017/08/21/3028090_ekoagenciiata_niama_osnovanie_da_otkazva_danni_za/", "text": "Изпълнителната агенция по околна среда (ИАОС) трябва да предостави почасови данни за качеството на въздуха в София от последните четири години. Това трябва да стане след решението на административен съд от началото на август, че отказът на агенцията да предостави тази информация няма никакво основание. Становището на съда е по жалба на сдружение \"За Земята – достъп до правосъдие\" от март тази година. Организацията е представлявана от адвокат Александър Кашъмов от програма \"Достъп до информация\", От ИАОС са обжалвали решението въпреки категоричния мотив на съда, че отказът им няма основание, става дума за информация с голямо обществено значение. \"Дневник\" изпрати запитване до ИАОС защо обжалват решението на съда и какви са мотивите им да не предоставят тази информация на неправителствената организация, която иска да помогне за решаване на проблема с тежкия смог в столицата. В София е системно замърсяван въздухът, проблемът с фините прахови частици е сериозен и често се надхвърлят допустимите норми. Начинът, по който се публикуват данните, е важен анализ на проблема и установяване на източника на замърсяване. \"С наблюдаване на почасовите данни може да се прецени степента на замърсяване. Среднодневните стойности не са достатъчни, защото високите стойности от деня се балансират с тези от нощта. Така резултатът за денонощието е в норма, което не предоставя пълната информация на гражданите,\" обясняват от \"За Земята\". Те напомнят, че архивните данни от своя страна могат да послужат на организации, изследователи, здравни експерти за различни изследвания и изготвяне на препоръки за подобряване на въздуха и опазване здравето на хората.", "date": "2017.08.21", "title": "Екоагенцията няма основание да отказва данни за смога в София, реши съдът"}
{"url": "http://www.dnevnik.bg/bulgaria/2017/08/21/3028126_sistemata_za_onlain_proverka_na_zaduljeniiata_kum_kat/", "text": "Системата, чрез която всеки може да провери по интернет дали има неплатени глоби за пътни нарушения, все още е в тестов период, съобщи пресцентърът на МВР. Вчера  Съюзът на автомобилистите в България съобщи , че от август проверката и плащането на глобите към \"Пътна полиция\" може да става и онлайн. Днес обаче от министерството уточниха, че системата все още не е напълно завършена. Автоматизираната онлайн система се разработва, публикуваният ѝ вариант е тестов, като целта е да се установи пълната ѝ функционалност и да се отстранят евентуални пропуски, посочват от МВР. Оттам добавят, че системата ще бъде официално популяризирана в момента, в който процесът на тестване бъде окончателно завършен. Системата. която е  достъпна през сайта на МВР,  позволява да се правят справки за дължимите глоби чрез посочване на номер на шофьорска книжка и ЕГН. Системата ще дава възможност и за извършване на плащане, като се посочи конкретен фиш, акт или наказателно постановление.", "date": "2017.08.21", "title": "Системата за онлайн проверка на задълженията към КАТ още се тества, уточни МВР"}
{"url": "http://www.dnevnik.bg/sviat/2017/08/21/3028097_niskobjudjetniiat_terorizum_e_pochti_nevuzmojen_za/", "text": "Нападения като тези от  Барселона и Камбрилс  почти няма как да бъдат предотвратени и предлагат оптимално за джихадистите съотношение цена/ефективност, смятат експерти и длъжностни лица. Тази терористична стратегия е насочена към цяла Европа; властите трябва да се готвят за продължителна конфронтация и да разчитат на издръжливостта, характерна за демократичните общества, добавят те. След атаките от този род в  Ница ,  Берлин ,  Лондон  и  Стокхолм  всички столици и големи туристически градове от континента инвестират в постоянни  заграждения срещу смъртоносни коли  тарани, но те, за съжаление, е лесно да бъдат заобиколени. \"Това е принципът на \"меките\" мишени - обяснява за АФП Фредерик Галоа, бивш шеф на групата за бързо реагиране на френската жандармерия (GIGN). Такива са всички локации, където се струпват цивилни. А хора се събират на хиляди места.\" \"Доколкото могат, терористите ще подбират меки мишени с максимално символно значение като  \"Шан.з-Елизе\" , \"Рамбла\", но ако тези места бъдат защитени, както вече става, те винаги ще намерят някоя пресечка, която да ударят. В Рим, ако няма как да стигнеш до площад \"Свети Петър\", но убиеш десетина души наблизо, ти всъщност си нападнал Рим и Ватикана. Със същия символичен ефект.\" Теорията за подобни нападения, редовно наричани \" нискобюджетен тероризъм \", отдавна се развива и проповядва от джихадистките мрежи. На първо място от \"Ал Кайда\", която споменава за тях в пропагандата си от 2004-2005 г., след това от групировката \"Ислямска държава\", по-специално чрез нейния говорител Абу Мохамад ал Аднани до смъртта му през 2016 г. \"Действайте редовно\" Това е т.нар. стратегия на хилядите порязвания - целта е да изтощиш противника малко по малко, щом нямаш сили за открита борба. Тя прави тероризма достъпен за всички - \"спящи\" или внедрени агенти, опитни  ветерани от Сирия и Ирак ,  саморадикализирали се симпатизанти  или дори душевноболни, повлияни от общата атмосфера. \"Ислямска държава\" им казва: \"Използвайте подръчни средства - кола, нож, камък\" - посочва Фредерик Галоа. Така имат повече възможности да действат. Няма нужда от организация, избират се близки, случайни мишени: това е. От гледище на тероризма съотношението цена/ефективност е без конкуренция.\" \"В стремежа да дестабилизират противника те вече не залагат на мощни действия със зрелищни средства, а на чести, повтарящи се акции. Лошото е точно това постоянство. Заповедите са: станете част от всекидневието, бъдете редовни. В Европа сега стават атентати на всеки четири до шест седмици. И щом мине това време, всеки си казва: нещо ще се случи\", обяснява той. Според Жан-Пиер Филию, преподавател в парижкия Институт за политически изследвания (\"Сианс По\"), \"Ислямска държава\", побързала в четвъртък вечерта да поеме отговорност за  атентата на \"Рамбла\",  действа според собствена логика, поставяйки си дългосрочни цели. \"Въпрос на подходящ момент за планиране на терористична атака - увери той в петък сутринта пред радио \"Франс ентер\". Те искат да покажат, че отстъплението на терен не ги е отслабило. Но ударите им са предизвикани от отстъплението в Ирак и Сирия.\" С оглед на тази заплаха, която скоро няма как да бъде изцяло премахната и която даже се увеличава със завръщането на стотици калени в битки джихадисти от Ирак и Сирия, политическите власти би трябвало да подготвят европейските демокрации за съпротива. Да не се впускаме в демагогия - каза неотдавна пред АФП френската сенаторка Натали Гуле, съпредседателка на анкетната комисия за борбата с джихадистките мрежи, с възможностите на всички разузнавания на този свят няма начин да предотвратим такива нападения. \"Да погледнем истината в очите. Лъжа е да внушаваме на хората, че ако изпъдим мюсюлманите или затворим джамиите, проблемът ще бъде решен. Напротив, това ще засили доводите на \"Ислямска държава\", добави тя. \"Някой подкарва колата, засилва я срещу хората... За нещастие се налага да свикваме с тези неща и всеки да бъде бдителен\", заключи парламентаристката. /БТА", "date": "2017.08.21", "title": "\"Нискобюджетният тероризъм\" е почти невъзможен за предовратяване"}
{"url": "http://www.dnevnik.bg/sviat/2017/08/21/3028145_putin_naznachi_zam_vunshen_ministur_za_poslanik_v_sasht/", "text": "Руският президент Владимир Путин назначи заместник-министъра на външните работи Анатолий Антонов за посланик на Москва в Съединените щати,  съобщи пресслужбата  на Кремъл. Антонов ще замени напусналия поста на 23 юли  Сергей Кисляк , чиито срещи с представители на екипа на президента Доналд Тръмп още преди встъпването му в длъжност  разбуниха духовете  в САЩ. Кисляк прекара 9 години като руски посланик във Вашингтон. Той ще заеме и позицията постоянен представител на Русия в ООН. Този пост също се заемаше от Кисляк. Информацията за назначаването на Антонов вече беше публично известна, след като другият заместник-министър на вътрешните работи, Сергей Рябков, каза, че Антонов е \"оптималният избор\" за такава длъжност. \"Той дава авторитет, винаги показва опита си като великолепен преговарящ, познава нашата и тяхната система от начало до край. Уверен съм, че ще помага да работим за положителни резултати\", каза Рябков през юли, цитиран от РБК. Назначаването идва на фона на дипломатическа криза между Вашингтон и Москва, след като Русия изгони  стотици  американски дипломати и  конфискува имоти  на САЩ, а американските власти обявиха, че  драстично ограничават  издаването на визи за руснаци.", "date": "2017.08.21", "title": "Путин назначи зам. външен министър за посланик в САЩ"}
{"url": "http://www.dnevnik.bg/biznes/2017/08/21/3028125_s_promeni_v_zakon_se_zabraniava_obogatiavaneto_na/", "text": "Забранява се повишаването на активността на продукти като храни, играчки и лични украшения чрез добавянето на радиоактивни вещества или активирането им при производството. Това е записано в проект за промени в Закона за безопасно използване на ядрената енергия, оповестен за обществено обсъждане. Вносител е вицепремиерът Валери Симеонов, който ресорно отговаря за икономиката и демографските въпроси. Тази и останалите промени целят да се въведат в този закон съответните директиви на \"Евратом\". Друго изменение, заложено в проекта, предвижда да отпадане служебното съгласуване с министъра на здравеопазването преди издаване на лицензия за използване на източници на йонизиращо лъчение за медицински цели. В мотивите към проекта е записано, че това се прави, за да се облекчи административната тежест и съответно процедурата по издаване на такава лицензия. Министърът на здравеопазването може да осъществява контрол по използването на медицинската радиологична апаратура в съответствие със Закона за здравето и подзаконовите актове по неговото прилагане, допълват вносителите. В проекта се предлага изпитването на качеството на медицинската радиологична апаратура да се извършва от еднолични търговци или юридически лица, които са получили удостоверение за регистрация от министъра на здравеопазването. Предвижда се създаването на регистър на фирмите, получили удостоверение да изпитват качеството на медицинската радиологична апаратура. Посочени са изисквания за съдържание на заявление за вписване в регистъра и приложенията към него, като е предвидено министърът на здравеопазването да се произнесе по заявлението в едномесечен срок. С нови текстове се предлага да се изисква лицензия от председателя на Агенция за ядрено регулиране за няколко групи дейности, свързани с рудодобива. Те обхващат експлоатация на обекти за добив и преработване на руда, съдържаща естествен уран или торий, техническа ликвидация на такива обекти. Във връзка с това е предвидено с отделна наредба да бъдат осъвременени нормите за радиационна защита при техническа ликвидация на последствията от добива и преработката на уранова руда. В дейностите, за които се изисква разрешение от председателя на Агенцията за ядрено регулиране, се предлага да се включат още промени, водещи до изменение на условията за извеждане от експлоатация на ядрени съоръжения, извършване на промени в предвидени по проект конструкции, системи и компоненти, свързани с радиационната защита в обекти с източници на йонизиращи лъчения, строителство, монтаж и предварителни изпитвания на такива обекти, както и възстановяване на терени, замърсени с радиоактивни вещества.", "date": "2017.08.21", "title": "С промени в закон се забранява обогатяването на вещи с радиоактивни вещества"}
{"url": "http://www.dnevnik.bg/sviat/2017/08/21/3028148_brijit_makron_shte_e_purva_dama_na_franciia_no_bez/", "text": "Съпругата на Еманюел Макрон ще има \"обществена роля и задачи като съпруга на президента на Франция\", но няма да разполага със собствен бюджет, заплата или представителни разходи. Малкият персонал, който ще ѝ помага, е част от администрацията на държавния глава. Статутът на Брижит Макрон бе представен в  специално съобщение  като част от политиката на Елисейския дворец за повече прозрачност в работата и разходите на институцията. Тя ще разполага с двама консултанти, секретариат и държавна охрана, ще съпровожда съпруга си на официални посещения и международни срещи, но и може самостоятелно да организира събития, повишаващи авторитета на Франция и нейния държавен глава. В документа се изброяват и приоритетните области - взаимодействия с гражданското общество, образованието, здравеопазването, културата, защитата на децата и равенството между половете. Заедно с други съпруги на президенти тя може да се включва в международни каузи като борбата с насилието срещу жени и деца или климатичните промени. Авторите на текста изрично посочват, че във Франция няма правна регламентация на позицията първа дама и в този смисъл публикуваната Харта за прозрачност представлява първият опит да се изясни мисията ѝ и публично да се обясни какви средства се отделят на президента за постигането ѝ. Тя получава повече от 100 писма на ден плюс съобщения по електронната поща и телефонни позвънявания, адресирани към него, като може да им отговаря било чрез писма, било чрез срещи, пише още в хартата. За финансовите разходи ще има специални доклади, подлежащи на проверка и от Сметната палата на Франция. В края на всеки месец ще бъде публикувана справка за ангажиментите на Брижит Макрон.", "date": "2017.08.21", "title": "Брижит Макрон ще е първа дама на Франция, но без специални пари от бюджета"}
{"url": "http://www.dnevnik.bg/photos/2017/08/21/3027961_fotogaleriia_tri_miliona_cvetia_v_debrecen/", "text": "В унгарския град Дебрецен се проведе 48-ият фестивал на цветята.", "date": "2017.08.21", "title": "Фотогалерия: Три милиона цветя в Дебрецен"}
{"url": "http://www.dnevnik.bg/sport/2017/08/21/3028179_chernokojev_shte_e_vtoriiat_diagonal_v_sustava_na/", "text": "Велизар Чернокожев е вторият диагонал в състава на националния отбор по волейбол за европейското в Полша. Селекционерът Пламен Константинов определи групата от 14 състезатели, които ще използва в надпреварата. Титуляр на поста е Цветан Соколов, на когото ще се разчита много в предстоящите срещи. По време на Световната лига имаше моменти, в които се усети липсата на равностоен негов заместник. Тогава в състава беше Жани Желязков. За подготовката през лятото Константинов включи Чернокожев в отбора и избра да го вземе в Полша. За европейското в тима се завърна и бившият капитан Тодор Алексиев. Волейболистите заминават за Полша във вторник сутринта. На Евроволей 2017 те са в група С в Краков, като ще играят с Русия, Словения и Испания.", "date": "2017.08.21", "title": "Чернокожев ще е вторият диагонал в състава на България за Евроволей 2017"}
{"url": "http://www.dnevnik.bg/bulgaria/2017/08/21/3028190_strelecut_ot_liaskovec_vliza_v_zatvora_dojivot/", "text": "Върховният касационен съд (ВКС) реши, че Петко Петков - подсъдим за убийството на командоса Емил Шарков в Лясковец през 2014 г., трябва да отиде в затвора доживот. Решението е окончателно и не подлежи на обжалване или протест. С решението си върховните магистрати потвърдиха доживотната присъда без замяна, постановена от  Апелативния съд във Велико Търново от февруари тази година.   В края на 2015 г. и  първата съдебна инстанция постанови  най-тежкото наказание, като уважи искането на прокуратурата. Освен за убийството на Шарков Петков е признат за виновен и за предумишлен опит за убийство, по опасен за мнозина начин на петима полицаи по време на изпълнение на служебните им задължения. Както и че държал в дома си огнестрелни оръжия, без да има разрешение. Служителят на Специализирания отряд за борба с тероризма загина през март 2014 г. при акция по обезоръжаването на Петков. Мъжът се беше  барикадирал в дома си в Лясковец и откри стрелба по командосите . Осъденият ще изтърпи наказанието при първоначален специален режим в затвор. Петко Петков ще трябва да заплати 380 хил. лв. обезщетение на съпругата, дъщерята и родителите на убития Емил Шарков и 10 хил. лв. на единия от ранените барети заедно с лихвата. Петков е осъден и да заплати направените по досъдебното производство разноски в размер на 33 814.95 лв., направените по съдебното производство разноски в размер на 3297.31 лв., както и държавна такса върху уважения размер на гражданските искове в размер на 15 600 лв.", "date": "2017.08.21", "title": "Стрелецът от Лясковец влиза в затвора доживот"}
{"url": "http://www.dnevnik.bg/bulgaria/2017/08/21/3028206_trima_ot_rukovodstvoto_na_sofiiskiia_universitet/", "text": "Главният мениджър на Софийския университет \"Св. Климент Охридски\" Женина Жилева, главният счетоводител Адриан Маринчев и директорът на поделение \"Социално-битово обслужване\" Георги Георгиев са подали оставки. Тримата напускат по лични причини, обявиха пред \"Дневник\" от университета. За оставките се разбира месец след като Сметната палата  отказа да завери годишния финансов отчет на Софийския университет за 2016 г.,  защото не дава вярна и честна представа за неговото финансово състояние и имущество. В  интервю за \"Дневник\"  ректорът проф. Анастас Герджиков обяви, че е имало пропуски, но вече функционира нова електронна система, която свързва различните звена в университета, както и са предприети мерки за подобряване на финансовата дисциплина. В същото време след сигнал на двама студенти в университета текат проверки заради  раздаване на допълнителни възнаграждения на служители. Днес от Софийския университет обясниха, че оставките са по лични причини. Георгиев вече е напуснал, а Жилева и Маринчев са подали заявления за това. Жилева бе първият главен мениджър на университета и заемаше поста малко повече от година. Идеята бе тя да се занимава с провеждането на обществени поръчки, да управлява имотите, да сътрудничи с бизнеса и да търси дарения, да търси инвеститори и да съставя и управлява бюджета на учебното заведение, но не се разбра каква дейност е извършила.", "date": "2017.08.21", "title": "Трима от ръководството на Софийския университет подадоха оставки"}
{"url": "http://www.dnevnik.bg/biznes/2017/08/21/3028207_obedinenite_emirstva_vuvejdat_akciz_i_vurhu/", "text": "Обединените арабски емирства (ОАЕ) издадоха нов закон, който ще облага с акцизи тютюневите изделия, енергийните напитки и безалкохолните напитки. Целта е да се попълни хазната и да се намали влиянието на спада на цените на петрола, предаде \"Асошиейтед прес\". Президентът на ОАЕ шейх Халифа бин Заид ал Нахаян одобри днес с декрет акцизите. Според информация на сайта на информационната агенция на ОАЕ тютюневите изделия и енергийните напитки ще се облагат със 100 процента акциз, а безалкохолните напитки - с 50 на сто. Решението на ОАЕ последва подобна стъпка, направена от Саудитска Арабия през юни. Постепенното въвеждане на такива налози е част от усилията на страните от Залива да диверсифицират потоците си на приходи в бюджета освен петрола. ", "date": "2017.08.21", "title": "Обединените емирства въвеждат акциз и върху безалкохолните напитки"}
{"url": "http://www.dnevnik.bg/sviat/2017/08/21/3028321_milioni_nabljudavaha_zatumnenieto_na_veka/", "text": "Милиони американци посрещнаха с възторжени възгласи едно от най-зрелищните астрономически явления - пълно слънчево затъмнение, каквото не е преминавало през цялата страна от 100 години насам. За последен път от единия до другия бряг на Сверна Америка сянката на Луната е преминавала през 1918г., а през част от територията - през 1979т. На много места августовското небе в ранния следобед бе ясно и това осигури прекрасна гледка на любопитните. Да наблюдава явлението на терасата на Белия дом излезе и президентът Доналд Тръмп със семейството си. Във Вашингтон бе прикрит 80% от слънчевия диск. Пълното затъмнение започна от Дипои бей, щата Орегон, и премина като широка 113 км ивица на пълен мрак в зона, в която живеят общо 12 милиона души. Милиони други - поне 7.4 млн. души - се стекоха по местата, където да наблюдават продължаващото около 2 минути пълно затъмнение, а често свободни места в хотелите имаше чак то 60 км от мястото. Финалът бе на атлантическия плаж край Чарлстън, щата Южна Каролина. \n     Заедно с хората по цял свят, които набюдават онлайн, това обещава да бъде едно от явленията с най-голяма аудитория в историята. За това допринесе и фактът, че всичко се случи в сезона на летните отпуски. Аерокосмическата агенция NASA отдели милиони долари за наблюдаване на затъмнението, предава го на живо на сайта  и излъчваше кадри от 50 пълни с хелий балони, издигнати на над 24 000 м височина. В Атлантическия океан на пътя на пълното затъмнение излязоха много яхти и научни кораби.", "date": "2017.08.21", "title": "Милиони наблюдаваха \"затъмнението на века\""}
{"url": "http://www.dnevnik.bg/bulgaria/2017/08/21/3028332_sem_izslusha_purvite_trima_kandidat_generalni/", "text": "Трима от шестима кандидати за генерален директор на Българската национална телевизия (БНТ) застанаха пред Съвета за електронни медии (СЕМ), които днес и във вторник ще проведат изслушване, а в сряда ще стане известен и изборът. Ако никой от кандидатите не събере необходимото мнозинство от трима гласа от СЕМ, телевизията ще продължи да се управлява от сегашния екип на Вяра Анкова. Тримата кандидати, които се явиха в първия ден са Сашо Йовков, Валери Тодоров и Тома Иванов. Останалите трима са сочени и за фаворити - Емил Кошлуков, Иван Гарелов и Константин Каменаров. Тяхното изслушване ще е във вторник, съобщава  \"Капитал\" . Сашо Йовков: Най-важно е технологичното обновление Първи пред СЕМ застана спортния журналист и редактор \"Продуцентски център \"Спорт\" в БНТ Сашо Йовков. Той е работил 27 години в БНТ и започва като репортер в Ефир 2 в екипа на Нери Терзиева и Сашо Диков. Той предлага да бъде създаден БНТ 3 - специализиран спортен канал, който да е в помощ на българския спорт и БНТ 4 - посветен на култура и образование. По думите на Йовков предвидения в закона три годишен мандат на директор на националната телевизия не са достатъчни за развиване на концепция. За Йовков най- важното е технологичното обновление, не само за основните програми, но най-вече за регионалните центрове. Като свой приоритет Йовков посочи намерението да провери как се изразходват парите за домакинството на БНТ на Европейското председателство и до къде е стигнала работата по него. Той обърна внимание, че телевизията е получила 7,6 млн. лв. за технологично осигуряване на отразяване на Европейското председателство, което дава добър шанс на телевизията да направи подобрение на технологията си. По думите му БНТ е държавна телевизия, защото получава финансирането си от държавата, но през следващите години трябва да се направим всичко възможно да се развие като обществена телевизия. Сашо Йовков не се отнася и отрицателно към идеята за обединяването на БНТ и БНР. Според него има място за създаването на съвместна импресарска къща, която да работи по общи проекти между двете медии.  Валерий Тодоров: БНТ трябва да се превърне в канала на новото поколение.  Вторият кандидат в надпреварата - бившият генерален директор на БНР - Валерий Тодоров, който е бил кореспондент на националната телевизия в Русия, заяви, че БНТ трябва да се превърне в канала на новото поколение. Това е второто му участие в конкурса за генерален директор на БНТ за втори път. Тодоров обърна внимание, че часовете програма се увеличават, но субсидията на БНТ остава същата и затова е трудно да се създава качествено съдържание. Той смята още, че БНТ не бива да наваксва, а да диктува тенденциите - както в медиите, така и в новините. И Тодоров предвижда създаване на нов канал - \"БНТ-Култура\". Той акцентира върху това, че телевизията трябва да се ориентира и към младите зрители, затова предвижда да бъде създаден още един канал - БНТ+, насочен към децата и младежите. Тодоров иска да се създаде и балканска информационна платформа - \"Болкан нюз\". За нея ще работят журналисти от всички балкански държави, които през нея ще обменят опит и съдържание.  Според бившият директор на БНР, един от основните проблеми на БНТ е дублирането на програмни дейности. \"По отношение създаването на съдържание, двете медии приближават все повече една към друга. Създаването на импресарско продуцентски център например е добра формула за съвместна работа\", заяви Тодоров, който като конкурента си Йовков гледа положително на идеята за сливането на двете медии. Все пак той е \"за\" да има общи структури - в областта на онлайн медийните платформи, разработване на общи проекти, без да се засяга програмната независимост на двете медии\" и без сливане на администрации. Тома Иванов постъпва през 1990 година в БНТ като счетоводил. През годините стига до поста фиансов директор и и.д. генерален директор за кратко. През последната година Иванов е работил като зам. директор на Информационния център на Министерството на отбраната. Той бе третият кандидат, явил се пред СЕМ в първия ден от избора. За него БНТ трябва да се бори за доверие, а не за висок рейтинг. Той обеща да увеличи с 25% собствените приходи на телевизията, да изчисти натрупания финансов дефицит и да увеличи двойно аудиторията и до края на мандата, ако бъде избран. За Иванов е важно четирите канала на националната телевизия да продължат да се развиват. Той предлага създаването на обществени програмни съвети, в които да влизат доказали се като авторитет фигури от различни области, които ще имат пряко участие при взимане на решения относно разнообразието на съдържанието, което БНТ създава.", "date": "2017.08.21", "title": "СЕМ изслуша първите трима кандидат генерални директори на БНТ"}
{"url": "http://www.dnevnik.bg/sport/2017/08/21/3028330_beroe_izmukna_tri_tochki_ot_septemvri_i_produljava_bez/", "text": "\"Берое\" измъкна трудна победа с 1:0 при гостуването на новака \"Септември\" в последния мач от шестия кръг на Първа лига. Единственото попадение на националния стадион \"Васил Левски\" отбеляза Матеус Леони в добавеното време на първото полувреме. Старозагорци записаха втора победа за сезона и събраха десет точки. Те разделят четвъртата позиция с \"Левски\" и градския съперник \"Верея\". Три точки повече имат ЦСКА и \"Лудогорец\", а \"Черно море\" продължава да е лидер с 14 точки. \"Берое\" остава един от трите отбора без загуба от началото на шампионата. Другите два са \"Черно море\" и \"Лудогорец\". \"Септември\" допусна пето поражение от шест мача и продължава да няма гол в домакинските си мачове. Столичани заемат предпоследната позиция с три точки от успеха с 1:0 при гостуването на \"Пирин\" във втория кръг. \"Септември\" игра равностойно срещу \"Берое\", а в доста моменти от мача дори превъзхождаше своя съперник. Столичани създадоха опасни положения за гол и можеха да измъкнат поне равенство, но показаха тотално неумение пред вратата на Душан Перниш. Най-добрата възможност се откри пред Владислав Романов в 56-ата минута. Той получи отлично извеждащо подаване от Галчев, надбяга бранителите на \"Берое\" и се озова очи в очи с Перниш, но прати топката покрай вратата. \"Берое\" трябваше да трепери до края за трите точки, след като пропусна чудесна възможност да реши мача в 77-ата минута. Мартин Камбуров си спечели дузпа, но ударът му от бялата точка беше спасен от Янко Георгиев. В добавеното време на двубоя влезлият като резерва Васил Калоянов се озова на отлична позиция на границата на наказателното поле. Той обаче реши да стреля от воле и пропиля възможността за изравнителен гол с много нескопосан шут. Двубоят ще се запомни с няколко куриозни момента.  В \"Берое\" бяха объркали името на фланелката на Мартин Камбуров  и на централния нападател на старозагорци му се наложи да се подвизава като Кабуров. Влизането в игра на Васил Калоянов пък се забави около десет минути, тъй като беше вписан в тимовия лист с №32, а фланелка с такъв номер в \"Септември\" изобщо нямаше. Нападателят все пак успя да влезе в игра, след като първата цифра от фланелката с №22 беше преправена на тройка. Освен всичко \"Септември\" трябваше да бъде ръководен от треньора на вратарите Владимир Манолков след 65-ата минута, когато главният асистент Христо Арангелов беше изгонен за гневна реакция срещу реферите. Той догледа мача от трибуните в компанията на старши треньора Димитър Васиев, който изтърпява наказание.", "date": "2017.08.21", "title": "\"Берое\" измъкна три точки от \"Септември\" и продължава без загуба"}
{"url": "http://www.dnevnik.bg/photos/2017/08/21/3027933_fotogaleriia_svetovnite_snimki_na_denia_21_avgust_2017/", "text": "Дим от тамян обвива жена в мюсюлманския храм Суфи Сен Низамудин Аулия в Ню Делхи, Индия.", "date": "2017.08.21", "title": "Фотогалерия: Световните снимки на деня 21 август 2017"}
{"url": "http://www.dnevnik.bg/sport/2017/08/21/3028340_snimka_na_denia_chovek_za_ednoto_krasno_ime_jivee/", "text": "С пет награди за голмайстор на сезона, с близо 200 попадения в елита и четвърто място във вечната реализаторска листа на А група Мартин Камбуров вероятно е най-популярното име в българското първенство в момента. За новите му работодатели от \"Берое\" обаче изписването му се оказа сложна задача. По време на   на централния нападател му се наложи се подвизава под името Кабуров.  \"Срещнах едно нормално отношение за името Камбуров от страна на ръководството и на Александър Томаш\", заяви преди няколко дни централният нападател в интервю преди двубоя с \"Ботев\" (Пловдив).", "date": "2017.08.21", "title": "Снимка на деня: Човек за едното красно име живее"}
{"url": "http://www.dnevnik.bg/sviat/2017/08/21/3028353_siriiski_bejanci_krustiha_bebeto_si_angela_merkel/", "text": "Сирийски бежанци кръстиха бебето си Ангела Меркел Мохамед в знак на благодарност към решението на германския канцлер от 2015г. да отвори границата за търсещите убежище, съобщи болницата в Мюнстер. Момичето е родено на 16 август в \"Св. Франциск\" и е петото дете на семейството. Ашиа Фарай и съпругът ѝ Халид Мохамед пристигат в Германия с четирите си деца именно в разгара на мигрантската криза преди две години. Това не е първият случай, в който бежанци кръщават бебето си така. През февруари 2015г. в Хановер се роди Ангела Меркел Аде, дъщеря на имигрантка от Гана. \n     Канцлерът изгуби популярност заради притесненията на мнозина германци как ще бъдат настанени и интегрирани почти 1 милион имигранти. Но потокът бързо намаля благодарение на сделката на ЕС с Турция и затварянето на поредица национални граници по т.нар. Балкански път. Днес популярността на Меркел се увеличава и консервативната ѝ партия е с близо 15 пункта преднина пред опозицията един месец преди федералните парламентарни избори на 24 септември.", "date": "2017.08.21", "title": "Сирийски бежанци кръстиха бебето си Ангела Меркел Мохамед"}
