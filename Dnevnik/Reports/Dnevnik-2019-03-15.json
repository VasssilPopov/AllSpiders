{"url": "https://www.dnevnik.bg/biznes/2019/03/15/3405202_mladoct_e_favopit_na_bizneca_v_sofiia/", "text": "Квapтaл \"Младост\" е фaвopит нa бизнeca в София и е с най-голямо икономическо значение - той генерира 13% от приходите в столицата. Това показва изследване на икономиката в София, направено от \"Визия за София\". \"Младост\" генерира 13% от приходите на града Районът допринася с нaд 10 млрд. лв. годишно за приходите на София и бележи pъcт 82% зa пepиoдa 2010 – 2016 г. Един от факторите е стpoитeлcтвoтo нa нoви oфиc cгpaди и пoднoвявaнeтo и paзшиpявaнeтo нa инфpacтpyĸтypaтa в paйoнa. \"Mлaдocт\"ce oтличaвa и c нaй-виcoĸa eфeĸтивнocт нa ĸoмпaниитe. Tя e измepeнa чpeз пpиxoдитe, гeнepиpaни oт eдин cлyжитeл, ĸoeтo cлyжи ĸaтo мяpĸa зa ĸoнĸypeнтocпocoбнocт и дoбaвeнa cтoйнocт. Зa цeлтa ce paздeля пpиxoдът, гeнepиpaн в дaдeн paйoн, нa бpoя нa нaeтитe лицa. Друг добре развиващ се икономически район е \"Витоша\". Приходите на базираните там компании са се увеличили двойно спрямо 2010 г. Районът се откроява и с най-голямо разнообразие на икономически дейности. В другия края на класацията е \"Люлин\", ĸoйтo гeнepиpa eдвa 2% oт пpиxoдитe нa ĸoмпaниитe в Cтoличнaта oбщинa и oтбeлязвa 27% cпaд cпpямo 2010 гoдинa, нapeждaйĸи ce cpeд пocлeднитe мecтa пo нивa нa дoxoди нa физичecĸитe лицa. Дoĸлaдът пpeпopъчвa cъздaвaнeтo нa cтpaтeгия, ĸoятo дa пoвиши гeнepиpaнитe пpиxoди нa физичecĸитe, ĸaĸтo и на юpидичecĸитe лицa в тoзи paйoн. Анализът ще се използва при вземането на решения за развитието на града при предстоящата промяна на общия устройствен план. В него са използвани данни от Националната агенция по приходите (НАП), МВР, Пътна полиция и Столичната община. Apxитeĸти и инжeнepи в \"Лoзeнeц\", юристи и счетоводители - в \"Триадица\" Paзглeдaнo e и paзпpeдeлeниeтo нa видoвe индycтpии пo paйoни. Haй-гoлямo e paзнooбpaзиeтo индycтpии в paйoн \"Bитoшa\", ĸъдeтo бpoят oпepиpaщи индycтpии e нaй-виcoĸ. \"Mлaдocт\" и \"Лoзeнeц\" бeлeжaт и нaй-виcoĸ пpoцeнт ĸoмпaнии c oбopoт нaд 97.5 xил. лв. Paйoн \"Mлaдocт\" имa нaй-виcoĸa ĸoнцeнтpaция oт ĸoмпaнии, зaeти в инфopмaциoннитe тexнoлoгии, тъй ĸaтo \"Бизнec пapĸ Coфия\" и дpyги ĸлъcтepи oт бизнec cгpaди пpивличaт тaĸивa ĸoмпaнии тaм. Зa \"Лoзeнeц\" e cпeцифичнa ĸoнцeнтpaция нa apxитeĸтypни и инжeнepни дeйнocти, дoĸaтo в \"Tpиaдицa\" – юpидичecĸи и cчeтoвoдни дeйнocти, ĸaĸтo и тypиcтичecĸa дeйнocт. Най-ниско е заплащането в \"Надежда\" и \"Нови Искър\" Изследването прави анализ и според доходите на населението. За сравнението са ползвани данни от Националната агенция по приходите. Според тях най-високи доходи имат живеещите в \"Триадица\", \"Лозенец\" и \"Средец\". Там те са с 38% по-високи от средния доход за столицата След тях се подреждат \"Оборище\", \"Красно село\", \"Младост\" и \"Студентски\". Най-ниски доходи имат живеещите в \"Надежда\" и \"Нови Искър\" - с 31% под средното за София, следвани от \"Подуяне\" и \"Кремиковци\" - с 25%, и \"Люлин\", \"Връбница\" и \"Илинден\" - с 23%. Cpeдният мeceчeн дoxoд пo изпoлзвaнитe oт aвтopитe нa aнaлизa дaнни нa HAΠ e 1312 лeвa.", "date": "2019.03.15", "title": "\"Mлaдocт\" е предпочитан от бизнeca район в София"}
{"url": "https://www.dnevnik.bg/politika/2019/03/15/3405209_bsp_iska_proverka_na_46_tochki_na_magistralite_v/", "text": "Няколко месеца след като поиска проверка на качеството на магистралите, БСП внесе в Агенция \"Пътна инфраструктура\" искане за проверка на 46 конкретни точки по пътищата в страната. Става въпрос за участъци от магистралите \"Хемус\", \"Струма\", \"Тракия\" и \"Марица\", както и от Околовръстното шосе на София и пътя Видин - Кулата. Според депутата Елена Йончева трябва да се провери как е изпълнена пътната настилка, тъй като на фирмите им се налагало да връщат по 40% от парите в касата на управляващите. Лидерът на БСП Корнелия Нинова каза, че партията е в контакт със седем чужди лаборатории. От Агенция \"Пътна инфраструктура\" казаха, че агенцията не може да бъде въвличана в политически разправии.Повече от три месеца БСП не са посочили експертите си, с които в професионален разговор да се търсят законови, нормативни и технически решения за организиране на исканата от тях проверка на пътищата. Повече от три месеца БСП не са посочили експертите си, с които в професионален разговор да се търсят законови, нормативни и технически решения за организиране на исканата от тях проверка на пътищата. От там допълниха, че три месеца социалистите не са дали имената на експертите си, с които да се говори за евентуални законови промени.", "date": "2019.03.15", "title": "БСП иска проверка на асфалта на 46 точки на магистралите в страната"}
{"url": "https://www.dnevnik.bg/razvlechenie/2019/03/15/3405207_hooverphonic_idvat_za_koncert_v_sofiia_prez_oktomvri/", "text": "Белгийската трип-хоп формация Hooverphonic ще свири на 11 октомври в столичната зала \"Универсиада\". Това се вижда от събитие във фейсбук, публикувано от Real Sound Rental Ltd. Авторите на хитове като Mad Аbout You, Eden и Anger Never Dies започват първоначално кариерата си през 90-те години под името Hoover. Освен през трип-хоп преминават след това през алтернативен рок и електроника, а после стигат и до запис на концертен албум със симфоничен оркестър през 2012 г. През годините Hooverphonic имат множество съвместни изяви и турнета с имена като Massive Attack, Morcheeba и Apollo 440. Музиката им е част от саундтрака на редица сериали като \"Спасители на плажа\", \"Антураж\" и \"Сексът и градът\". През 2019 г. те отбелязват своята 24-а годишнина, а последният им сингъл Romantic е винтидж композиция, в която ще чуем новия глас на групата - Лука Крюисбергс, описвана от организаторите като \"твърде млада, за да преживее 90-те години\". Билетите за събитието вече са в продажба на цена от 30 и 50 лв. в мрежата на \"Ивентим\".", "date": "2019.03.15", "title": "Hooverphonic идват за концерт в София през октомври"}
{"url": "https://www.dnevnik.bg/bulgaria/2019/03/15/3405196_petnaisetmetrova_kula_s_led_ekrani_shte_izrasne_na/", "text": "След Бронзовата къща върху мястото на мавзолея отново ще се появи временна арт инсталация. Тя ще e творба на дигиталното изкуство и ще е висока 15 метра. Върху стоманената й конструкция ще има 42 LED екрана с обща площ 82 кв.м. Видеокамери ще снимат движещи се пешеходци и ще подават кадрите на компютърна система, която ще ги излъчва на някои от екраните. В същото време на други екрани ще се появяват други записи с движещ се минувач или група хора. Така 15-метровата кула ще оживява като единно тяло, съставено от различни видеокадри със случайни минувачи на по-малките екрани. Идеята е да се изгради огромна дигитална проекция на пулса на столицата – как градската среда динамично се променя в зависимост от поведението и настроението на своите жители. Автор на проекта е Венелин Шурелов заедно с екип, включващ програмисти, специалист по генеративна визуализация, по електроника, консултант архитект, както и инженер-конструктор. Проектът спечели конкурса на програма \"Навън\" на дирекция \"Култура\" на Столичната община за временна експозиция на площадка \"Мавзолей\" на пл. \"Александър I Батенберг\". Всичките 18 проекта са показани в изложбената зала \"Триъгълната кула на Сердика\" на бул. \"Мария Луиза\" 16 (бившият магазин \"София\") до неделя, 17 март. Сред тях има инсталации, представящи снопа пръчки на хан Кубрат на Димитър Кръстев, \"Каменен лабиринт с \"пеещи\" колони\" на Иван Русев, а известната група за провокации Destructive Creation иска да забоде вертикално четири черни джипа и лимузини \"Мерцедес\" на мястото на мавзолея като асоциация за тъмните персони от началото на прехода и създаването на мафията. Предстои одобреният за реализация проект на Венелин Шурбанов да бъде съгласуван с действащата наредба за преместване и премахване на паметници на територията на София. След това той ще очаква одобрение и финансиране от Столичния общински съвет. Още не е уточнена датата за изграждане на артинсталацията на мястото на мавзолея.", "date": "2019.03.15", "title": "Петнайсетметрова кула с LED екрани ще израсне на мястото на мавзолея"}
{"url": "https://www.dnevnik.bg/sport/2019/03/15/3405221_ronaldo_shte_igrae_za_portugaliia_za_pruv_put_sled/", "text": "Звездата на \"Ювентус\"  Кристиано Роналдо  се завърна в състава на Португалия за пръв път след световното първенство в Русия. Нападателят получи повиквателна за откриващите мачове на Португалия в квалификациите за европейското първенство през 2020 г. Европейският шампион ще разчита на водещия си голмайстор за домакинството на Сърбия на 22 март, а три дни по-късно иберийците гостуват на Украйна. \"Кристиано е най-добрият играч в света и се завръща в тима. Всеки отбор по-силен с него\", каза селекционерът на Португалия Фернандо Сантош. Роналдо беше оставен извън състава и за мачовете на отбора от Лигата на нациите през есента. Тогава Сантош заяви, че решението е взаимно и 34-годишният играч се нуждае от време за адаптация в новия си отбор \"Ювентус\". В отсъствието на Роналдо иберийците оглавиха групата си в Лигата на нациите в конкуренцията на Италия и Полша. Тимът на Сантош се класира за  финалите  в турнира, които ще се проведат в Португалия в началото на юни. Домакините ще се изправят срещу Швейцария, Англия среща Холандия в другия полуфинал.", "date": "2019.03.15", "title": "Роналдо ще играе за Португалия за пръв път след световното"}
{"url": "https://www.dnevnik.bg/sport/2019/03/15/3405224_evropeiskite_otbori_boikotirat_plana_za_po-goliamo/", "text": "Големите клубове в Европа обявиха, че са твърдо против предложението за нов формат на световното клубно първенство. Това поставя под сериозни съмнения последните планове на президента на ФИФА Джани Инфантино и може да доведе до голямо разделение в световни футбол. Преди година беше обявено, че  консорциум от инвеститори от Близкия изток и Азия иска да придобие правата  върху световното клубно първенство и още един турнир за национални отбори срещу 25 милиарда долара. По-късно Инфантино потвърди за интерес от чуждестранни компании. Плановете за световното клубно първенство бяха да стартира през 2021 г. с участието на 24 отбора, 12 от които да бъдат от Европа. Още тогава  назря напрежение между двете най-големи ръководни организации  във футбола - ФИФА и УЕФА. Още преди днешното заседание на Съвета на ФИФА Инфантино беше принуден да се откаже от плана за глобална Лига на нациите, след като неговата собствена работна група установи, че няма консенсус за такъв турнир и липсва място в международния календар. Инфантино все пак се надяваше да прокара плана за новия формат на световното клубно първенство. Очаква се Съветът на ФИФА да даде зелена светлина, след което предложението да бъде гласуването на годишния конгрес на световната централа през юни. Европейската клубна асоциация (ЕКА) обаче е изпратила писмо до УЕФА и Инфантино, подписано от 15 членове на борда на организацията, включително представители на \"Манчестър юнайтед\", \"Барселона\" и \"Аякс\". В писмото се казва, че те са \"твърдо против всяко одобрение на обновено клубно световно първенство в този момент\" и потвърждават, че \"нито един клуб, членуващ в ЕКА, не би участвал в подобно състезание, предаде \"Ройтерс\". Европейската клубна асоциация, чийто ръководител е президентът на \"Ювентус\" Андреа Аниели, представлява 232 европейски клуба, в това число всички водещи отбори на континента. От ЕКА обявиха, че евентуално решение за сформирането на нови турнири може да бъде взето само като част от договорената рамка за международния футболен календар след 2024 г. В писмото си Европейската клубна асоциация предупреждава ФИФА, че одобряването на нови турнири ще наруши споразумение между двете организации от 2015 г. То гласи: \"Всяка промяна на международния календар за мачове изисква изричното съгласие на ЕКА.\"", "date": "2019.03.15", "title": "Европейските отбори ще бойкотират новото световно клубно първенство"}
{"url": "https://www.dnevnik.bg/bulgaria/2019/03/15/3405262_promenite_v_sudebniia_zakon_minaha_bez_debati_na_purvo/", "text": "Без да вдигат шум и без дебати, мнозинството на ГЕРБ, ДПС, \"Обединени патриоти\" и \"Воля\" прие на първо четене законопроекта за изменения на Закона за съдебната власт, които се оценяват като строго експертни и според мнението на  Съюза на съдиите в България  се нуждаят от обсъждане в средите на професионалната общност. По повод писмото на Съюза на съдиите в България, с което съсловната организация призова да бъде оттеглен проектът, за да бъде обсъден, председателят на правната комисия Данаил Кирилов коментира пред \"Дневник\", че искането на ССБ показва непознаване на Закона за нормативните актове, според който е различна процедурата, когато група депутати внасят законопроекти, от онази, при различните министерства. И че при парламентарната процедура (когато депутати внасят проекти) обсъждането се прави на заседанията на правната комисия. \"Да бяха дошли да си кажат мнението\", сложи точка на въпроса Кирилов. Проектът предвижда промени във формирането на конкурсните комисии за назначаване и повишаване на магистратите, както и обжалване на една инстанция на кадровите решения на съдийската и прокурорската колегия на Висшия съдебен съвет. Сега резултатите от конкурсите се обжалват пред тричленен състав на Върховния административен съд като първа инстанция и пред петчленен състав като втора инстанция. Преминаването към едноинстанционно обжалване на кадровите решения на ВСС (без дисциплинарните санкции) ограничава доверието в безпристрастното финално решение, коментират магистрати. Друг открояващ се акцент от промените, които минаха на първо четене днес, се отнася до Инспектората на Висшия съдебен съвет (ИВСС). Предвижда се при предсрочно прекратяване на мандата на главния инспектор новоизбраният на поста да започва свой собствен мандат, а да не довършва този на напусналия. Тази промяна предизвика въпросителни, тъй като досега не е имало прецедент предсрочно напускане на главен инспектор, а обратното - цяла година продължи да изпълнява функциите си първият главен инспектор поради липса на избор на нов. Данаил Кирилов обясни промяната със \"смисъла на тежката процедура\", която е предвидена за избора на главния инспектор. \"Представете си един главен инспектор да си тръгне година преди изтичане на мандата му, какъв е смисълът при тази тежка конституционна процедура за избор, която изисква и квалифицирано мнозинство, да избираме следващия само за една година? Видяхте преди години колко трудно избрахме новия главен инспектор (приемника на първия главен инспектор Ана Караиванова - бел. ред.).\" Кирилов потвърди информацията, че огромната част от проектопромените са предложени от Инспектората на ВСС, но уточни, че били възприети само малка част от тях. Според източници от средите на съдебната власт обаче две са хипотезите, за да се захванат законодателите с Инспектората на ВСС. Първата е според информация на Радио Свободна Европа, че главният инспектор Теодора Точкова е възнамерявала да освободи поста и това налагало да се подготви по-благоприятна перспектива за новия главен инспектор. Наред с това промените предвиждат и главният инспектор и инспекторите след края на мандата им да могат да изберат къде да работят, без да са задължени да се върнат на длъжността, която са заемали, преди да влязат в инспектората. Данаил Кирилов обясни тази промяна с приравняване на възможностите с членовете на ВСС - както за тях е предвидена тази възможност за работа, така би било логично да бъде и за инспекторите, и за главния инспектор. Остава неизвестно каква е евентуалната причина, поради която главният инспектор би освободил поста - за да бъде той самият избран на друга изключително важна длъжност или за да освободи високата длъжност за друг важен и незаобиколим кадър. Тези въпроси Данаил Кирилов коментира с шега: \"Чакам да видя какво още ще измислите\".", "date": "2019.03.15", "title": "Промените в съдебния закон минаха без дебати на първо четене"}
{"url": "https://www.dnevnik.bg/sviat/2019/03/15/3405280_franko_shte_bude_prepogreban_na_10_juni_reshi/", "text": "С едно от последните си решения преди извънредните парламентарни избори на 28 април социалистическото правителство на Испания одобри ексхумирането и препогребването на ново място на тленните останки на бившия диктатор Франсиско Франко. Дълги години то е положено в държавен мавзолей, който от мнозина е възприеман като паметник на авторитарната му диктатура. Франко почина през 1975 г. и няколкото опита да бъде преместено тялото му от мавзолея в Долината на загиналите бяха отлагани. На 10 юни останките ще бъдат препогребани без присъствието на медии в семейна гробница в държавното гробище \"Мингорубио ел Пардо\", съобщи вицепремиерът Кармен Калво. Те ще бъдат положени до гроба на жена му Кармен Поло в район, където са погребани мнозина известни испански политици. Роднините на Франко не одобряват преместването и се опитаха да го предотвратят или поне да го забавят със съдебно решение. Но досега Върховният съд на Испания не е взел отношение. Кармен Калво обясни, че ако следващото правителство на Испания опита да спре процеса, първо ще трябва да промени т.нар. закон за историческата памет от 2007 г. В него се осъжда режимът на Франко и се нарежда премахване на всички символи на властта от онова време. Управляващите социалисти водят по популярност преди парламентарния вот, така че най-вероятно ще са основната партия в бъдещата правителствена коалиция. Расте популярността и на крайно дясната партия \"Вокс\", настояваща останките да не бъдат препогребвани. Според Луис Фелипе Утрера-Молина, адвокат на семейство Франко, правителството няма законово право на достъп до гроба на Франко и всичко, което говори, са само \"фойерверки\". Фамилията иска, ако все пак се стигне до препогребване, то да бъде направено в катедралата \"Алмудена\", в центъра на Мадрид, където е положена единствената му дъщеря.", "date": "2019.03.15", "title": "Франко ще бъде препогребан на 10 юни, реши правителството"}
{"url": "https://www.dnevnik.bg/sviat/2019/03/15/3405291_sasht_es_i_kanada_nalojiha_sankcii_zaradi_blokadata_na/", "text": "В седмицата, когато се навършват 5 години от анексирането на Крим от Русия и намесата на Москва в конфликта в Източна Украйна, администрацията на САЩ  обяви  нови санкции заедно с ЕС и Канада. Новите ограничения срещу 6 души и 8 юридически лица се обясняват предимно с инцидента с украински военни кораби в Керченския пролив на 25 ноември миналата година, но също така и с подкрепата за анексирането на Крим и незаконните избори в т.нар. Донецка и Луганска народни републики. , зам.-начаник на граничната служба на Федералнат аслужба за сигурност на Русия (ФСБ) , зам.-председател на ЦИК на ДНР , секретар на ЦИК на ДНР , началник на граничната служба на ФСБ за Крим в Балаклава , началник на граничната служба на ФСБ за Крим и Севастопол , заместник на Станкевич  (произвежда оборудоване за кораби на ВМФ)  (машиностроене, расположен в Крим)  (произвежда катери и лодки от полимер-композитни материали, расположен в Крим) (добив на петрол и газ от шелфа на Крим) (строит сгради в Крим) (производител на дизелови двигатели) (корабостроене). \"Консоль-Строй\" е най-голямата строителна компании на полуострова и макар САЩ да не посочват с чий интереси е свързана тя, руски медии припомнят, че още преди 2014 г. се смяташе, че зад нея стои председателя на правителството на Крим Владимир Константинов. Формално погледнато, до 2015 г. над 90% от акциите бяха на регистрираната в Белиз компания  Molisad Limited. Сега почти 100% са записани на АД \"Шархинский карьер\", но във фирмения регистър не се виждат конкретните собственици. За \"Новые проекты\" през октомври миналата година журналистическо разследване на Радио \"Свобода\" показа, че официалният собственик - украинският бизнесмен Антон Дорноступ е свързан с през бивш служител на руското министерство на околната среда с компания, контролирана от Виктор Медведчук, вероятно най-известният украински проруски политик. На всички активи в САЩ, принадлежакщи на изброените лица и фирми, се налага запор, а на американски граждани е забранено да имат делови отношения с тях.", "date": "2019.03.15", "title": "САЩ, ЕС и Канада наложиха санкции заради блокадата на Керченския пролив"}
{"url": "https://www.dnevnik.bg/bulgaria/2019/03/15/3405288_liderut_na_vuzrajdane_otreche_da_e_zamesen_v_protest/", "text": "Лидерът на партия \"Възраждане\" във Варна Костадин Костадинов отрече негови съмишленици да са били сред хората, опитали да прекъснат представянето в Добрич на книгата на Иво Инджев \"\"Измамата Сан Стефано\". Такова  предположение  изказа преди дни пред Би Ти Ви авторът, а днес в същото предаване Костадинов, чието име беше споменато от Инджев, получи право на отговор.  Костадинов каза, че не е бил на представянето на книгата в Добрич заради други ангажименти, но искал да отиде. В същото време отрече \"Възраждане\" да е организатор на недоволните от книгата, дошли в регионалната библиотека \"Дора Габе\" в Добрич. \"Ако бяхме ние, щяха да са поне 100 човека\", каза Костадинов. Той нарече творбата на Инджев \"фалшификация на българската история\" и \"обида за българския народ\" и покани журналиста на публичен диспут \"за неговата книга и за неговите възгледи\". Книгата \"Измамата Сан Стефано\" излезе през юли 2018 г. Като се основава на документи, Инджев представя различен от общоприетия образа на граф Николай Игнатиев и на лидера на московските славянофили Иван Аксаков.", "date": "2019.03.15", "title": "Лидерът на \"Възраждане\" отрече да е замесен в протест срещу книга на Иво Инджев"}
{"url": "https://www.dnevnik.bg/politika/2019/03/15/3405293_sds_poiska_chelno_miasto_v_listata_ot_demokratichna/", "text": "СДС официално поиска от \"Демократична България\" техният кандидат да бъде поставен между първо и трето място в листата за кандидати за европейски депутати, като условие за бъдещи преговори. А ако това не се приеме, на СДС да се даде между първо и трето място в листата с кандидат-депутати за Европейския парламент. Решението е взето на заседание на националният съвет на СДС. В съобщението на СДС до медиите обаче не пише за друго решение взето от ръководния орган на партията: \"Националният съвет на СДС дава мандат на председателя и ръководството да проведат преговори с другите български партии-членки на ЕНП, във връзка с Европейски избори 2019 г.\". Членове на ЕНП са ДСБ, ДБГ и ГЕРБ. Според източници на \"Дневник\" СДС водят разговори за общо явяване под някаква форма с ГЕРБ, както и с ДБГ. По всяка вероятност искането за място от първите три няма да бъде прието, тъй като трите челни места трябва да бъдат разделение между трите партии в обединението на ДСБ, \"Да, България\" и \"Зелените. Други условия, при които се дава мандат за преговори за коалиция на председеля на СДС също не са приемливи за \"Демократична България\" и по всяка вероятност  ще обрекат преговорите  на неуспех. Едното от тях е в наименованието на коалицията да се съдържа абревиатурата СДС, като предложението на Националния съвет е: КП \"Демократична България – СДС\". СДС искат избраните кандидати и техните партии от коалицията да поемат категоричен ангажимент, че ще изберат групата на Европейската народна партия (ЕНП) и ще останат в нея до приключването на мандата си. Решението за това, в кое политическо семейство ще бъде евентуалният бъдещ евродепутат още не е взето в рамките на \"Демократична България\". ДСБ, като и СДС, са членове на ЕНП. \"Зелените\" са членове на Европейските Зелени. ДСБ отхвърлиха  призива на председателя на Европейската народна партия  (ЕНП) Жозеф Дол всички десни партии в България, включително и ГЕРБ, да се обединят на евроизборите. Позицията им е, че управляващите работят срещу декларираните ценности на ЕНП. ДСБ, както и ДБГ поискаха изключването от ЕНП на партията на премиера на Унгария Виктор Орбан - \"Фидес\". По време на преговорите между СДС и \"Демократична България\" от синята партия са отказали да се разграничат от ГЕРБ.  В решенията на националния съвет на СДС пише, че партиите трябва да се обединят около позицията, че основната цел на демократичната общност е промяна на порочния и неефективен управленски модел. Втора обединителна позиция, според СДС, трябва да е \"че ще работим за: приемането на България в Европейския банков съюз, Еврозоната, Шенген, повишаване стандарта на живот, силна структурна, регионална и кохезионна политика. Третата позиция, около която се търси обединение е: \"че ще се противопоставим на идеята за Европа на различни скорости и ще работим против опасните тенденции, налагани от евроскептици, крайно леви, крайно десни и популисти, поставящи под заплаха постиженията и ценностите на Обединена Европа\". Националният съвет очаква отговорите на поставените към Демократична България въпроси до 22 март 2019 г.", "date": "2019.03.15", "title": "СДС поиска челно място в листата от \"Демократична България\", но преговаря и с други партии (обновена)"}
{"url": "https://www.dnevnik.bg/bulgaria/2019/03/15/3405298_sud_potvurdi_globata_na_lozan_panov_che_podal_edna_a/", "text": "Председателят на Върховния касационен съд (ВКС) Лозан Панов е окончателно глобен с 1000 лева, защото е подал имуществената си декларация само пред Инспектората към Висшия съдебен съвет (ИВСС), но не и пред Сметната палата, съобщи сайтът за правни новини  news.lex.bg. Това е решил на втора инстанция Административният съд София-град (АССГ), като е потвърдил решението на Софийския районен съд (СРС). До санкцията се стигна след като с промени в закона беше предвидено, че от 2017 г. магистратите подават декларации за имуществото си пред ИВСС, а не пред Сметната палата. Тогава Панов подаде своята пред ИВСС, но според шефа Сметната палата Цветан Цветков е трябвало да я подаде и до нея, тъй като освен съдия е и член на ВСС, а за тях изискването е такова.  В края на миналата година СРС осъди Панов , след като съдия Ангел Павлов прецени, че шефът на Върховния касационен съд е трябвало да подаде декларацията си и пред Сметната палата, защото се декларират различни обстоятелства. В решението на съда се казваше, че ако Панов го беше сторил, дори и със закъснение, случаят можеше да е малозначителен. В отговор на аргумента, че делото засяга независимостта на съдебната власт, административните съдии напомнят, че главният прокурор Сотир Цацаров също е бил санкциониран, но за неподадена декларация пред ИВСС.", "date": "2019.03.15", "title": "Съд потвърди глобата на Лозан Панов, че подал една, а не две имотни декларации"}
{"url": "https://www.dnevnik.bg/photos/snimka_na_denia/2019/03/15/3405300_snimka_na_denia_pilota_na_simulatora/", "text": "С огромен интерес днес участвах в симулация на полет с изтребителя F-16 Блок 70, написа във фейсбук профила си лидерът на ГЕРБ в парламента Цветан Цветанов, който е и заместник председател на партията. Той се качи на оригинален симулатор осигурен от производителя на самолетите - \"Локхийд Мартин\" .", "date": "2019.03.15", "title": "Снимка на деня: Пилотът на симулатора"}
{"url": "https://www.dnevnik.bg/sviat/2019/03/15/3405306_shefut_na_ruskiia_parlament_poiska_ukraina_da_plati_za/", "text": "Говорителят на Държавната дума (горната камара на руския парламент) Вячеслав Володин предложи Украйна да бъде задължена да плати за времето, в което е осъществива \"фактическа анексия\" на Крим и Севастопол. Това, според Володин, се е случило, докато те са били в състава на независима Украйна, пише РБК, като цитира агенция \"Криминформ\". В тези години са били \"нарушени основополагащи права на гражданите - право на език, право на образование на роден език, разрушена икономика на Крим и Севастопол - фактически анексия,\" каза Володин на съвместно заседание на представители на Думата и Държавния съвет на Крим, проведено в Симферопол, пише агенцията. Володин обяви, че отсъства правна основа за действията на украиските власти, овакантили през 1995 г. поста президент на Крим и отменили конституцията на полуострова. Трябва да се сметне \"колко е загубила икономиката на Крим\", \"колко е загубил народът\" и да се задължи Украйна да \"компенсира това\". Посещението на Володин бе ден преди годишнината от референдума в Крим и Севастопол, определен от международни наблюдатели като фарс, чийто резултат (съответно 96.77% и 95.6% \"за\") доведе до анексията от Русия. Медии в Москва пишат, че руският президент Владимир Путин  ще пристигне на 18 март  - годишнината от деня, в който е подписан договорът от влизането на Крим и Севастопол в състава на Руската федерация. Такава визита би била в разгара на кампанията за президентските избори в Украйна в края на месеца.", "date": "2019.03.15", "title": "Шефът на руския парламент поиска Украйна да плати за \"фактическата анексия\" на Крим"}
{"url": "https://www.dnevnik.bg/sviat/2019/03/15/3404756_erdogan_dokara_turciia_do_recesiia_koiato_udria_i_po/", "text": "За първи път от 2009 година насам Турция преживява рецесия. Икономическият спад се оказа доста по-мащабен от очаквания. Той нанася тежки загуби и на Русия, доколкото Турция е най-големият експортен пазар за руската металургия и вторият по големина вносител на  руски природен газ  и зърно. При това не се очертава сериозно подобряване на ситуацията. И главната причина за това е волунтаризмът на турския президент. \"Ердоган ни даде, а после си го взе\" – за това чувство, обзело все повече турски граждани, писа германският вестник \"Ди Велт\" в статия, чието подзаглавие гласеше: \"Ердоган се превръща в разрушител на турското благосъстояние\". Според вестника отговорността за икономическия срив до голяма степен носи авторитарният турски президент. Повод за статията станаха най-новите данни на турските статистици, които информираха на 11 март, че през четвъртото тримесечие на 2018 година БВП на страната е намалял с 2.4% в сравнение с предходното тримесечие. Свиването на икономиката  в две поредни тримесечия говори за дълбока рецесия. Слаба утеха е, че за цялата 2018 година икономическият ръст е бил 2.6 процента само благодарение на по-благоприятната динамика през първото полугодие. Една година по-рано Турция и нейният президент можеха да се похвалят с увеличаване на БВП до 7.4 процента. Значително намаляване на руския износ за Турция Съдейки по всичко това, икономическият спад продължава да набира скорост и през първите два месеца на 2019 година. За това косвено свидетелстват данните за износа на  руския концерн \"Газпром\" , който е един от най-важните доставчици на енергия за турската икономика. На 1 март агенция \"Интерфакс\" съобщи, че доставките на руски газ за чужбина са намалели с 13%, което бе обяснено с топлото време в Европа и с \"икономическата и платежна криза в Турция, която сериозно намали доставките на газ от Русия\". Става дума главно за доставките на газ по западния маршрут през Украйна и Балканите, който \"Газпром\" възнамерява да замени от 1 януари 2020 година с газопровода \"Турски поток\". Агенция \"Интерфакс\" съобщава, че през първата половина на февруари, доставките на газ по този маршрут са намалели четири пъти, а в някои дни са били сведени почти до нула. Има и други примери. По данни на \"Интерфакс\" доставките на руско зърно на турския пазар са намалели с 24% през текущата селскостопанска година (от 1 юли 2018). Митническата служба на Руската федерация съобщи, че през януари 2019 година целият  руски износ за Турция  е намалял с 17.5% в сравнение със същия период на 2018 година. А това води до значително намаляване и на приходите за руската държава. Икономическите индикатори вещаят още по-голям спад Нека се върнем към оценките и прогнозите на германските медии. Вестник \"Ди Велт\" напомня, че след глобалната икономическа криза през 2009 година Турция е била пример за подражание сред развиващите се пазари. Нейната икономика е растяла ежегодно средно със 7% и е процъфтявала поради масивния приток на капитали и преки чуждестранни инвестиции. Немалка заслуга за това имаше и президентът Ердоган, който проведе редица пазарни реформи. Но след неуспешния  опит за преврат през 2016  година турският президент започна с всички сили да укрепва личната си власт. Изданието смята, че от този период нататък Ердоган е започнал да стимулира \"нездрав\" икономически ръст, за да отвлече вниманието на хората от растящите вътрешнополитически проблеми. В резултат на това Ердоган допусна \"прегряване\" на икономиката и огромно нарастване на валутните дългове. А преходът към президентска република, опитите за орязване на правата на Централната банка, конфликтите му с Вашингтон и намеренията за закупуване на  руски зенитно-ракетни установки С-400  ускориха бягството на капитали от страната. Всичко това доведе до силна девалвация на турската лира през лятото на 2018 година. Икономистите очакват, че спадът в турската икономика ще продължи. \"ОИСР отново снижи прогнозата си икономическия ръст през 2019 година до минус 1.8%\", пише \"Франкфуртер алгемайне цайтунг\". Вестникът отбелязва намаленото промишлено производство в Турция през четвъртото тримесечие на 2018 година, високия ръст на безработицата от 12.3 на сто, близо 20-процентната инфлация, както и поскъпването на хранителните продукти с 30%. \"Щутгартер цайтунг\" също предрича по-нататъшно влошаване на икономическата ситуация в Турция. При това вестникът се позовава на един много точен индикатор за конюнктурата, какъвто е автомобилният пазар. \"Броят на регистрираните нови автомобили намаля с 28% през миналата година, а продажбите на нови автомобили през януари 2019 са с близо 60% по-малко спрямо същия период на миналата година\", отбелязва изданието.", "date": "2019.03.15", "title": "Ердоган докара Турция до рецесия, която удря и по Русия"}
{"url": "https://www.dnevnik.bg/evropa/2019/03/15/3401839_krizata_v_ukraina_spasiava_ikonomicheskoto_chudo_na/", "text": "Преди почти точно пет години Русия анексира Крим, а дни след това се разгоря и конфликтът в Източна Украйна. Европа застана зад Киев в конфликта с Москва, но получи и скрита полза от него - трудностите, които изпита Украйна, подтикнаха милиони нейни жители да потърсят прехрана в чужбина. Страните от Централна и Източна Европа, бързащи да настигнат Запада по стандарт на живот, се оказаха подходящ избор. Жизненото равнище стремглаво се увеличаваше след влизането в евросъюза, включително заради европейските средства. В последните години зад гръмките правителствени послания за икономически бум и ниска безработица (и заявките, особено във Вишеградската четворка, за нарастващо политическо влияние заради този просперитет в години на крехко възстановяване на запад) обаче се криеше зависимост от притока на чужди работници. Няма значение, че част от страните се обявиха за \"антиимигрантски\" след кризата от 2015 г. Украйна се оказа подходящ източник в момент, в който бизнесът в повечето от тези държави предупреждава, че стотици хиляди служители, които са им нужни, не могат да бъдат намерени, а динамичният растеж в региона  се очаква да се забави . \"Дневник\" събра данните от страните, където украинските мигранти са най-много и все по-ценни. Официално населението на Украйна е намаляло от 45.5 на 42.4 млн. души между 2014 и 2018 г. Според министъра на социалната политика  3.2 млн. души  са напуснали страната за пет години (въпреки че година по-рано държавната статистика обяви, че броят им е едва 1.3 млн.). От тях голяма част са в Европа - според Евростат само за 2017 г.  662 хил. души  са получили право на пребиваване в държави от съюза. От тях 585 хил. са отишли в една държава. Имигрантска или емигрантска държава \"Полша става имигрантска страна.\" Така бе  озаглавен  коментар на швейцарския \"Нойе цюрхер цайтунг\" в края на 2017 г. \"Без трудовите мигранти от Украйна икономиката на Полша едва ли би могла да процъфти. Те са добре интегрирани и на тях се гледа добре,\" макар че, както разказват  други  германски издания, Варшава ще трябва да свикне с набор от емоции за тях - едва всеки четвърти поляк изпитва симпатии към украинците. Все пак тогавашният финансов министър (а сега - премиер) Матеуш Моравецки, с когото швейцарският вестник разговаря, казва: \"Трябва ни повече имиграция.\" Украинците следват този призив - от строителството до таксиметровите услуги (90% от шофьорите на \"Юбер\" са украинци) и сезонната работа в земеделие, в почти всеки ресторант или хотел. Полша е по-малко желана от Германия за украинците, но далеч пред САЩ и Канада. Самата Полша се рекламира като антиимигрантска държава, а десетилетия беше емигрантска. През 2017 г. Организацията за икономическо сътрудничество и развитие (ОИСР) изненадващо я определи като лидер в притока на сезонни работници. Една от причините вероятно се нарича Украйна. Според украинските власти  , от които милион - нелегално - почти колкото поляците, разселили се из евросъюза, след като Полша стана членка през 2004 г. Властите във Варшава разбират, че на страната ѝ липсва работна ръка и дори изготвиха план за привличане на хиляди живеещи във Великобритания поляци след Брекзит. Лесното придобиване на нужния статут за работа и пребиваване, многохилядната украинска общност и ниските разходи за живот дадоха възможност стотици хиляди да работят в страната. Полски агенции за набиране на кадри действат в почти всеки украински регион. Различните изследвания и данни на държавни агенции не създават ясна представа дали числата, обявени от Киев, отговарят на действителността. Най-малкият брой законно пребиваващи в началото на миналата година, регистриран от полска служба, е бил 900 хил. украинци. За цялата 2017 г. обаче полските власти са издали 1.8 млн. свидетелства, че смятат да наемат украински работници (документа за временна заетост, спестяващ кандидатстването за разрешително за работа). Дори живеещите постоянно украинци да са 900 хил. души, числото прави впечатление - при 17 млн. работещи и 662 хил. безработни поляци ( според националната статистика ). \"Следващата Полша\" Украинците, които не намират работа в Полша, го правят в Чехия. Страната облекчи режима за наемане на чужденци. От 2012 до 2016 г. силно рестриктивната политика в миграцията предполагаше украинци да могат да работят в страната единствено след като са го правили в Полша. През лятото на 2016 г. бе въведена квота за наемане на 20 хил. украинци годишно и в резултат към май 2018 г. в страната, според чешката статистика,  . Легално пребиваващите бяха повече -   почти всички за над 12 месеца (и това не включва хората с \"полски визи\", а вероятно и други сектори на сивата икономика). В определен момент от годината броят им  , или  34% от общо 493 хил.  чужденци, за пръв път най-голямата група дори преди словаците. В средата на октомври Прага  удвои  квотата - от 20 на 40 хил. Чешката търговска камара, водеща работодателска организация, заяви за \"Хосподарске новини\", че бизнесът се нуждае от поне 440 хил. души, но догодина недостигът може да е още по-голям 0.5 млн. (в страна с около 5 млн. души в активна възраст). В Чехия никога от независимостта насам не е имало толкова чужденци - около 11 на сто от всички служители (след като са около 5 на сто от населението). Заради липсата на кадри икономиката се задъхва - трипроцентният ръст е доста под този в Полша 5.1%), Унгария (4.9%) и Словакия (4.1%). От няколкостотин хиляди свободни работни позиции повечето са в индустрията. Статистическата служба в Прага отбеляза, че се наблюдава \"изтичане на мозъци\" квалифицирани работници от Източна Европа. Дори съседна Словакия, в която живеят сравнително малко чужденци и в която според местни медии е издала повече разрешителни за украинци. Точният им брой не е известен, но по данни на ОИСР всички живеещи през 2017 г. украински граждани са били 10.7 хил., (1000 повече спрямо 2014 г.), а според посланика на Киев в Братислава само  работещите  през август 2018 г. са били 10 хил. Отложена криза на идентичността И \"антиимигрантска\" Унгария гледа към Украйна и въведе по-лесна процедура за придобиване на гражданство, макар да е основно за чужденци, които се възприемат като етнически унгарци (например румънски или украински граждани). Същевременно получилите паспорти по тази схема украинци са над 100 хил. души, при малцинство от 156 хил. в Закарпатието. Унгарски и украински издания периодично твърдят, че основната цел на част от \"новите унгарци\" не е трудова миграция, а достъп до Европейския съюз. Докладът за миграцията  в страните от Организацията за икономическо сътрудничество и развитие (ОИСР) обаче сочи, че към края на 27 г.  , при 28.8 хил. в края на 2013 г. (преди анексията на Крим и кризата в Донбас) - почти двойно увеличение. Хиляди украинци гледат и Литва - при 3600 живеещи там в началото на 2017-а те се увеличиха няколко пъти. В малката страна с население 2.8 млн. души  живеят  (при това по данни от 2017 г.)   най-голяма група от страни извън ЕС. Това е около една пета от всички чужденци в страната. Литовските миграционни служби очакват тази година броят на украинските мигранти да се увеличи с между 30 и 50%. Страната премахна и визите за украинци преди две години. Литовците \"не искат повече хора да се заселват в страната им\" въпреки силната поддръжка, която Вилнюс оказва на Киев в сблъсъка с Москва,  написа  за \"Дойче веле\" Константин Егерт. Въпреки това, продължава той, някои компании са готови да плащат част от наема на украинските и беларуски работници (последните са около 9200 души, но от по-стара миграционна вълна), за да могат да ги задържат - украинците в някои случаи са готови да работят 10-12 часа. Същевременно социолози смятат, че \"кражбата\" на работни места е недоказуема, а хилядите литовски емигранти едва ли ще се върнат скоро, за да се справят с нуждата от кадри. Дори Естония, въвела строги ограничения за трудови мигранти извън ЕС, започна през 2016 г. кампания за набиране на украинци. След мигрантите Някои от украинците в тези държави вероятно ще останат. За пенсионна схема в Полша са кандидатствали 425 хил. души - 26 пъти повече граждани на страната, отколкото през 2008 г., и четири пъти повече, отколкото през 2016-а. Задъхващата се Източна Европа обаче ще трябва да мисли и за алтернативи, след като другите си отидат. Вълната мигранти от Украйна в Полша вече започна да намалява, твърди Марта Ярошевич в доклад, озаглавен \"Миграцията от Украйна към Полша\" и  публикуван  през октомври от полския Център за източни изследвания. Освен това скоро част от мигрантите може да предпочетат по-конкурентната Германия, която до началото на идната година смята да облекчи процедурите за достъп до пазара си за някои държави извън ЕС, включително Украйна, пише Ярошевич. Безработицата не е най-големият проблем в Украйна. Хората в трудоспособна възраст (между 18 и 60 г.) са не повече от 25 млн. според националната статистика в края на 2017 г. От тях икономически активни са около две трети от жителите, но от останалите мнозина не са безработни, а си намират временна работа в съседни държави. Освен това населението намалява и застарява и работещите ще са все по-малко, така ще намалее и източникът на работна сила, на който редица европейски държави разчитат. Сред желаещите да ползват този ресурс е и България - политици и предприемачи тук говорят от години за възможността да се набират недостигащите кадри сред хилядите бесарабски българи. Хиляди сезонни работници от Украйна  идват и в България  и броят на разрешителните, издавани за тях, се увеличава в пъти всяка година - трикратно за миналата според Агенцията по заетостта. Интересът към по-успешно развиващите се държави в Източна Европа и конкуренцията на Германия обаче повдигат въпроса дали по-голямата част от украинските трудови мигранти няма да предпочетат по-добри икономически възможности. Проблемът е, че конкуренцията за наемане на кадри от \"съседите\" на ЕС ще става все по-остра, а нуждите на икономиките само ще нарастват. Украинците запълниха временно празнината в немалка част от Централна и Източна Европа, но дали ще са вечно там, за да движат икономиките. Често го правят предприемчиви украинци, които може да потърсят по-добри условия (например Германия) или да се върнат в страната си, ако тя се стабилизира. \"Стимулите за раждемостта\", за които говорят част от правителствата, няма да осигурят служители веднага. За тях въпросът какъв модел на миграция е нужен, за да работят икономиките, ще става все по-деликатен.", "date": "2019.03.15", "title": "Кризата в Украйна спасява \"икономическото чудо\" на Източна Европа"}
{"url": "https://www.dnevnik.bg/sport/2019/03/15/3402537_sezon_2019_vuv_formula_1_shte_se_namesiat_li_drugi_v/", "text": "За 70-и път най-престижната и известна автомобилна надпревара в света Формула 1 ще прикове милиони любители. Сезон 2019 започва този уикенд с Гран при на Австралия и ще покаже накъде ще се насочи битката. И през тази година основни претенденти за шампионската корона ще бъдат Люис Хамилтън, който е действащ шампион, и Себастиан Фетел. Макс Верстапен, Шарл Льоклер, Валтери Ботас и Даниел Рикардо обаче също имат своите надежди. Сезон 2019 ще бъде най-дългият в историята и ще продължи близо 10 месеца, като финалът е на 1 декември в Абу Даби. Извън вълнението от започването на поредната година, светът на Формула 1 беше сполетян и от трагедия, след като дългогодишният рейс директор  Чарли Уайтинг почина на 66 години . Той претърпя белодробна емболия в ранните часове на четвъртък в Мелбърн, след като трябваше да изпълнява служебните си задължения през уикенда. Състезанието за Гран при на Австралия е в неделя от 7.10 часа българско време. Какво показаха тестовете Осемте дни на тестове  в края на февруари и началото на март показаха, че и през тази година ще има разделени между двата водещи тима \"Мерцедес\" и \"Ферари\", и останалите. \"Ред бул\" имаше известни проблеми и не успя да се доближи до другите два отбора в квалификационно темпо, като за момента остава загадка колко близо са двигателите \"Хонда\" на \"биковете\" до останалите. \"Напълно грешно е да се правят генерални изводи от тестовете. Не съм убеден, че сме по-бързи от тях, защото мисля, че сме били с различно количество гориво, а имаме и различни програми, които следваме. Мисля, че битката ще бъде много оспорвана още в Австралия\", каза новият директор на \"Ферари\" Матиа Биното. И през този сезон правилата претърпяха леки промени, но нищо драстично, което на този етап да размести пластовете във Формула 1. Болидите с по-опростени предни крила с по-голям обхват и възможност за насочване на повече въздух към предните колела, а не извън тях. Промените включват още опростени спирачни канали без извивки в краищата, както и по-широко и по-дълбоко разположено задно крило. То е повдигнато с 50 мм. На самото задно крило също има поставени стоп светлини. ФИА прие и промени по огледалата, за по-голяма видимост на пилотите. Сред другите новости са по-малките барджбордове, както и ръкавиците с биометрични данни. Другата голяма новост е въвеждането на допълнителна точка за пилота, който направи най-бърза обиколка в състезанието. Според новите правила се елиминира и предимството на по-леките пилоти. Това се дължи на решението на ръководните органи теглото на пилотите да бъде отделно от това на колата. За 2019 г. минималното тегло на болидите без гориво е покачено от 733 на 740 килограма. Теглото на пилота ще бъде 80 кг, а за тези, които са по-леки ще бъда поставян баласт, но само в областта на седалката. Отборите няма да могат да поставят тежести в други зони на болидите. Хамилтън срещу Фетел - епизод пореден С четири титли от последните пет сезона Люис Хамилтън е големият фаворит и за 2019 г. Британецът спечели петата си шампионска корона през 2018 г., като стана едва третият пилот в историята с пет титли. В предходните два сезона той надви Себастиан Фетел в пряк дуел, като отново се очаква двамата да спорят за титлата. Хамилтън взе 11 победи през миналия сезон и стартира 11 пъти от полпозишън, за да спечели 408 точки в края на сезона (88 точки повече от Фетел). \"Сезонът е дълъг, така че не усещам напрежение да победя. Имаме работа за вършене. Разликата може да е по-малка, отколкото си мислим, може и да е по-голяма. Не знаем какво имат (\"Ферари\") в ръкава си\", каза Хамилтън, без да отдава голямо значение на предсезонните тестове. \"Миналогодишните тестове не преминаха добре. Тази година сме по-подготвени и колата изглежда работи добре. Очевидно ще се опитаме да имаме страхотен и спокоен уикенд. Винаги е приятно да започнеш сезона с добър резултат\", заяви Фетел. Какво да очакваме от останалите Вече на 21 години и започващ третия си пълен сезон в \"Ред бул\", Макс Верстапен е считан за третият голям претендент за титлата. Холандският пилот е сред най-големите таланти, но буйният му нрав често води до грешки. През миналата година Верстапен записа две победи и девет подиума, като показа, че може да бъде постоянен. Надеждността на двигателите \"Рено\" обаче го спря. Сега \"Ред бул\" ще използва задвижващи системи на \"Хонда\", които бяха изпробвани от втория тим на концерна \"Торо росо\" през 2018 г. Интересна е ситуацията и с вторите пилоти на \"Ферари\" и \"Мерцедес\" Шарл Льоклер и Валтери Ботас. Младият пилот от Монако започва първата си година в Скудерията след обещаващ дебютен сезон в \"Заубер\". От тима обявиха, че Льоклер ще бъде свободен да се състезава с Фетел и на този етап няма да има заповеди от бокса. Ботас започна добре в \"Мерцедес\" през 2017 г., но миналата година не беше успешна за финландеца. Сега той трябва да се доказва, още повече че е с изтичащ договор. \"Целта тази година е да победя всички и да бъда много по-добър. Знам как да бъда по-добър пилот\", закани се Ботас в навечерието на новия сезон. Под лупа ще бъде следено представянето и на другите пилоти - Кими Райконен и Антонио Джовинаци с \"Алфа Ромео\", Карлос Сайнц и дебютантът Ландо Норис в \"Макларън\", дългоочакваното завръщане на Роберт Кубица (\"Уилямс\"), както и какво ще постигне Даниел Рикардо, който премина в \"Рено\".", "date": "2019.03.15", "title": "Сезон 2019 във Формула 1: Ще се намесят ли други в битката между Хамилтън и Фетел"}
{"url": "https://www.dnevnik.bg/sviat/2019/03/15/3404654_kuba_reformira_ednopartiinata_sistema_bavno_no_iz/", "text": "В разгара на регионална криза заради Венецуела и остри икономически проблеми кубинското правителство е на път да предприеме коренна промяна на еднопартийната система с централно планиране чрез десетки нови закони, които могат да преобразят всичко - от наказателното право до пазарната икономика. Почти едногодишни дебати и дискусии приключиха миналия месец с одобряването на първата кубинска конституционна реформа от 1976 г. насам. Някои наблюдатели възприемат новата конституция като чисто козметична модификация, целяща да гарантира, че една от последните комунистически системи в света няма да претърпи други реформи още дълго след кончината на своите бащи-основатели, които сега са по на 80-90 години. Други виждат потенциал за бавни, но дълбоки промени, които ще ускорят модернизирането на икономически стагниращата кубинска авторитарна бюрокрация. Кубински юридически експерти казаха пред АП, че очакват правителството да внесе в Националното събрание между 60 и 80 нови закона през следващите две години, за да заменят онези, които новата конституция е направила ненужни. На практика е сигурно, че парламентът единодушно ще приеме всички предложения на правителството, както е правил от десетилетия. \"Очаквам да видя големи промени в  Куба с новата конституция \", каза Хулио Антонио Фернандес, професор по конституционно право в Университета в Хавана, и добави: \"Нова държавна структура, променена политическа система, водена от Комунистическата партия, разбира се, но различна и изправяща се пред нови предизвикателства\". В срок до пет месеца правителството е задължено да прокара нов изборен закон, който разделя ролите на държавен глава и правителствен глава между сегашния президент и новия пост на министър-председател. Нова категория губернатори ще заменят първите секретари на Комунистическата партия като върховни управители в 15-те провинции на Куба. Въпреки че Комунистическата партия остава единствената разрешена политическа група, формулировката на новата конституция може да позволи на гласоподавателите да избират между различни кандидати, вместо просто да гласуват с \"да\" или \"не\" за предварително подбран от правителствена комисия кандидат, казаха експерти. Нов закон за бизнеса може да учреди официален статут на малки и средни предприятия. Досега всички часгтни работници и работодатели бяха юридически класифицирани като \"самонаети\", което водеше до ситуации, при които стотици хиляди \"самонаети\" сервитьори, готвачи, домашни прислужници, строителни работници и чистачи всеки ден отиват на работа при \"самонаети\" собственици на ресторанти, къщи за гости и строителни предприемачи. Собствениците на бизнеси се надяват, че юридическото признаване ще им донесе привилегии като правото на внос и износ, с каквото сега разполагат само държавните монополи. \"Полагат се всички усилия да се даде живот на  новата конституция , тя да се допълни със закони, за да не остане мъртва буква\", каза по държавната телевизия миналия месец Омеро Акоста, секретар на Държавния съвет на Куба и една от ключовите фигури в процеса на реформи. който беше изваден от новата конституция след обществена съпротива. Новият Наказателен кодекс за първи път ще въведе правото на защита от неправомерно задържане (т.нар. Habeas corpus), изискващо от държавата да оправдае задържането на гражданите, и ще даде на кубинците правото да знаят с каква информация за тях разполага правителството. Преработеният Наказателен кодекс може според експерти да съдържа също по-твърди формулировки срещу домашното насилие, по-голяма защита на околната среда и животните, както и да въведе по-строги наказания за злоупотреби и корупция в администрацията. Могъщите кубински министерства на отбраната и разузнаването наемат десетки хиляди агенти и информатори, контролират голяма част от икономиката и често се ползват с изключение от правилата, регулиращи цивилните правителствени ведомства. Дали министерството на вътрешните работи и Революционните въоръжени сили ще бъдат подложени на нови ограничения в правната реформа остава открит въпрос. За четвърта поредна година а правителството се чувства все по-заплашено от опита на администрацията на Тръмп да свали съюзническото на Куба венецуелско правителство като първа стъпка от кампания срещу социалистическите страни в Латинска Америка. Само 78 процента от регистрираните гласоподаватели, близо 6.8 млн. от 8.7 млн. души, казаха \"да\" на новата конституция на референдума на 24 февруари. Това е огромен процент на одобрение във всяка друга страна, но относително нисък за Куба, където избирателите обикновено одобряват правителствените предложения с резултати доста над 90 процента. В този случай близо 700 000 души гласуваха против, а други се въздържаха или пуснаха недействителни или празни бюлетини. Това би могло да окаже небивал натиск върху правителството да предложи нови закони, които да спечелят широка обществена подкрепа, вместо само да налага нови правила след закрити съвещания на Комунистическата партия и правителствените водачи. \"Референдумът показа, че Куба е политически по-разделено общество, отколкото изглежда на повърхността\", каза конституционният съдия Раудиел Пеня и добави: \"Сега нека се надяваме, че депутатите наистина ще вземат това предвид\". /БТА", "date": "2019.03.15", "title": "Куба реформира еднопартийната система бавно, но изоснови"}
{"url": "https://www.dnevnik.bg/sport/2019/03/15/3404710_nai-dobrite_osem_v_shampionskata_liga_ochakvat_jrebiia/", "text": "След 112 мача и 327 гола  само осем отбора останаха в битката  за най-престижния трофей в клубния футбол - Шампионската лига. Днес от 13.00 часа в Нион ще бъде изтеглен жребият за четвъртфиналите, който може да оформи няколко изключително вълнуващи битки. За пръв път от десетилетие до финалната осмица достигнаха четири английски представителя - \"Манчестър сити\", \"Манчестър юнайтед\", \"Ливърпул\" и \"Тотнъм\". Компания им правят традиционните претенденти за отличието през последните години - \"Барселона\" и \"Ювентус\", а свежият полъх идва от \"Аякс\" и \"Порто\". От четвъртфиналите натам отпада ограничението, че два отбора от една футболна асоциация или една група не могат да се паднат един срещу друг. Освен това за разлика от предишни години през този сезон ще бъдат определени целите потоци до края на турнира, а няма да има отделен жребий за полуфиналите. Първите четвъртфинални срещи ще се играят на 9 и 10 април, а реваншите на 16 и 17 април. Полуфиналите ще са на 30 април, 1 май, 7 май и 8 май, а финалът на стадион \"Уанда метрополитано\" в Мадрид - на 1 юни.  За пръв път от 13 години до финалната осмица не достигна нито един германски отбор. И трите участника в директните елиминации - \"Байерн\", \"Шалке\" и \"Борусия\" (Дортмунд), отпаднаха от английски отбори - \"Ливърпул\", \"Манчестър сити\" и \"Тотнъм\". Висшата лига ще бъде с четири представителя в четвъртфиналите за пръв път от сезон 2008-09. Тогава до тази фаза достигнаха \"Челси\", \"Арсенал\", \"Манчестър юнайтед\" и \"Ливърпул\". Първите три се класираха за полуфиналите, но трофеят в крайна сметка беше спечелен от \"Барселона\".  Каталунците ще участват за рекорден 12-и пореден път в четвъртфиналите на Шампионската лига. След като в първите седем от тази серия неизменно продължаваха напред, испанският тим отпадна на тази фаза в четири от последните пет години, включително в предишните три сезона. \"Манчестър юнайтед\" се завръща сред осемте най-добри за пръв път след края на ерата \"Алекс Фъргюсън. Последното участие на \"червените дяволи\" в четвъртфиналите беше през 2014 г., когато отпаднаха от \"Байерн\" (Мюнхен). \"Тотнъм\" стигна четвъртфиналите за пръв път от 2011 г. и едва за втори в съвременната история на турнира. \"Аякс\", който по впечатляващ начин детронира хегемона \"Реал\" (Мадрид), се завръща във финалната осмица след 16-годишно отсъствие. Днес ще бъде изтеглен и жребият за Лига Европа. Той започва в 14.00 часа, а  до финалната осмица достигнаха \"Арсенал\", \"Челси\" , \"Валенсия\", \"Виляреал\", \"Наполи\", \"Бенфика\", \"Айнтрахт\" (Франкфурт) и \"Славия\" (Прага).", "date": "2019.03.15", "title": "Най-добрите осем в Шампионската лига очакват жребия за четвъртфиналите"}
{"url": "https://www.dnevnik.bg/evropa/2019/03/15/3404446_neverniiat_razseian_muj_ili_koi_reklamira_semeinite/", "text": "Това трябваше да е плакат, възхваляващ добродетелите на силното семейство. Но наблюдателните унгарци или всъщност всички, които са използвали социални мрежи през изминалата година, забелязаха един малък проблем. Последната реклама от кампанията  на унгарското правителство за подкрепа на \"традиционните\" семейства и насърчаване на раждаемостта представлява снимка на същата двойка, която стана известна от бързо разпространили се в интернет шеговити миймове (meme), изобразяващи неверен или най-малкото разсеян от друга жена партньор, пише \"Гардиън\". \"Младите, сключили брак двойки получават подкрепа, докато чакат бебе\", пише на правителствения плакат, илюстриращ усмихната двойка, която обаче много хора разпознаха от популярната снимка с \"разсеяния приятел\". И двете изображения са от серията стокови снимки, направени от фотограф от Барселона, на трима модели в няколко ситуации за целите на реклами и промоции. Те могат да бъдат намерени на ниска цена в Shutterstock. Снимката, която бързо стана популярна в интернет, първоначално бе наречена \"неверен мъж, който се разхожда с приятелката си и гледа удивен друго съблазнително момиче\". В сряда унгарският новинарски сайт index.hu се подигра на правителството за това, че е използвало за кампанията си същите хора, а унгарците започнаха да създават саркастични миймове за партията на Виктор Орбан \"Фидес\", използвайки снимката. Орбан, чиято партия спечели трети пореден мандат миналата година, иска да представи правителството като защитник на традиционните християнски ценности и подчертава ролята на жената като майка и  значението на \"традиционните семейства\"  като решение за проблема с намаляването на населението и емиграцията на унгарците към Западна Европа. Миналия месец той обяви, че жените, които имат четири или повече деца, ще бъдат освободени до края на живота си от данък върху доходите.", "date": "2019.03.15", "title": "Похотливият мъж, или кой рекламира семейните ценности в Унгария"}
{"url": "https://www.dnevnik.bg/sport/2019/03/15/3404876_snimka_na_denia_chernata_pantera_obameiang_koiato/", "text": "Нападателят на \"Арсенал\" Пиер-Емерик Обамеянг се разписа два пъти за победата на своя тим над \"Рен\" в осминафиналите на Лига Европа.   и наваксаха пасив от 1:3 след първия двубой, за да продължат напред. Обамеянг изрази радостта си след втория гол, слагайки маска на комиксовия герой Черната пантера. През 2018 г. излезе игрален филм с това заглавие, който беше номиниран и за \"Оскар\".", "date": "2019.03.15", "title": "Снимка на деня: \"Черната пантера\" Oбамеянг, който поведе \"Арсенал\" за победа"}
{"url": "https://www.dnevnik.bg/sviat/2019/03/15/3404888_grupa_ekstremisti_napadna_dve_djamii_v_nova_zelandiia/", "text": "Почти 50 души бяха убити днес в новозеландския град Крайстчърч при нападение от група екстремисти срещу две местни джамии, съобщи премиерът на страната. Задържани са четирима, един от които е жена, а един е гражданин на Австралия. Целият град е блокиран заради първата в историята на страната масова стрелба с толкова много жертви, а властите призоваха всички джамии в Крайстчърч да затворят врати от съображения за сигурност, а мюсюлманите да избягват храбомете си в цялата страна. Полицията не изключва в града все още да е на свобода един или повече участници. Три четвърти от загиналите са в едната джамия, а тежко ранените са поне 48 и сред тях има жени и деца. Първоначално премиерът на страната официално съобщи за 40 убити, но час по-късно началникът на полицията Майк Буш обяви, че жертвите вече са 49, като поне една от тях е поничала от раните си в болницата. Властите твърдят, че това са местни хора. Малко преди стрелбата към една от джамиите за петъчна молитва е пътувал автобус отбор по крикет от Банградеш. Нападателите са пристигнали с два автомобила, пълни с оръжие, към които са били прикачени и самоделни взривни устройства, съобщи полицията. В социалните мрежи се разпространява видео, за което се предполага, че е от камера, прикрепена към един от нападателите, предавала стрелбата на живо в интернет. Според премиера Джасинда Ардърн безспорно това е терористично нападение и зад него най-вероятно стои ислямофобия, тъй като един от участниците е публикувал в интернет идеологически текстове. Очевидец казва пред \"Ройтерс\", че единият от нападателите срещу джамията \"Ал Нур\" е бил бял, рус и с каска и бронирана жилетка. На видеото се вижда как мъжът се връща до колата, за да вземе ново оръжие и продължава да избива хората. По предварителна информация сред загиналите има роднини, бащи, братя и синове. Това е един от най-мрачните дни в историята на Нова Зеландия\", каза щепремиерът. Страната е в шок, защото подобни нападения с огнестрелно оръжие не са обичайни тук. Най-смъртоносният случай бе през 1990 г., когато мъж уби 11 мъже, жени и деца в продължило 24 нападение в малкото крайбрежно село Арамоана, докато не се намеси полицията и не го уби. Стив Мур, бивш специален агент на ФБР, коментира пред Си Ен Ен, че по принцип нападателите убиват и бягат и единици се връщат няколко пъти да довършат хладнокръвно започнатото. По думите му следствието ще провери не само манифеста от 87 страници, който е публикувал един от терористите, но и всички електронни и документални следи за подготовката на нападението, както и дали някой им е помагал. Организирането на акт с такъв мащаб изисква подготовка и списъци с оръжие, експлозиви и оборудване, така че властите ще проверят как е било закупено и доставено всичко това.", "date": "2019.03.15", "title": "Група екстремисти нападна две джамии в Нова Зеландия, убитите са почти 50"}
{"url": "https://www.dnevnik.bg/politika/2019/03/15/3404893_doniakude_sum_spokoen_doniakude_sum_pritesnen_za/", "text": "Донякъде съм спокоен, донякъде съм притеснен за новата Централна избирателна комисия, каза днес по БНТ председателят на правната комисия Данаил Кирилов, след като вчера  двадесетте кандидати бяха изслушани в нея . Той допълни, че, от една страна, ще има приемственост по отношение на професионализма, но, от друга, ще е нужно време за стиковане и обучение, преди комисията да влезе в правомощията си. Данаил Кирилов обобщи, че предложените от ГЕРБ кандидати имат висока професионална подготовка и опит. От БСП обаче издигнали хора, за които се търсило партийно уреждане с постове и основният критерий бил \"политическата лоялност към една конкретна личност\". В отговор на въпрос той обясни и какво следва, за да се формира комисията. Другата седмица Народното събрание ще избере председател, зам.-председател и секретар на ЦИК. Останалите членове ще бъдат назначени от президента Румен Радев по предложение на партиите в парламента и двете коалиции, представени в Европейския парламент. Данаил Кирилов каза, че дори депутатите от БСП да продължат с бойкота си на парламента, народните представители от ГЕРБ щели да гласуват за техните кандидати в ЦИК. Попитан дали има парламентарно криза, той обяви, че такава няма. \"Опозицията не е изчезнала, тя е извън зала и не забелязвам активността й да се е променила, допълни председателят на правната комисия. Той е уверен, че след предприетите дисциплиниращи мерки за кворума дори при напускане на \"Воля\" няма да има проблем със заседанията. \"Не бива тази форма на политическа изява (напускането на парламента, б.а.) да се използва за конюнктурни цели, изнудване и извиване на ръце\", завърши Кирилов.", "date": "2019.03.15", "title": "Донякъде съм спокоен, донякъде съм притеснен за новата ЦИК, каза Данаил Кирилов"}
{"url": "https://www.dnevnik.bg/photos/2019/03/15/3404827_fotogaleriia_okonchatelnata_viziia_na_proekta_za_nova/", "text": "Конкурсът за изготвяне на идейния проект за новата варненска библиотека беше спечелен през 2015 г. от холандското архитектурно бюро Architects for urbanity. Вчера дружеството представи окончателната визия на бъдещата библиотека.", "date": "2019.03.15", "title": "Фотогалерия: Окончателната визия на проекта за нова библиотека във Варна"}
{"url": "https://www.dnevnik.bg/evropa/2019/03/15/3404889_trump_zaplashi_s_tejki_posledici_ako_es_ne_pregovaria/", "text": "Президентът на САЩ Доналд Тръмп заплаши вчера Европейския съюз с тежки последици в икономически план, ако не преговаря със Съединените щати по търговско споразумение, предаде \"Франс прес\". \"Ако не ни говорят, ще вземем мерки, които ще бъдат икономически тежки. Ще наложим мита за много стоки, влизащи в САЩ\", изтъкна президентът републиканец. \"Европейският съюз се отнася с нас по много, много несправедлив начин\", допълни той. \"Ще преговарят. В противен случай ще вземем мерки, които ще бъдат добри за САЩ\", отбеляза Тръмп. Европейските депутати вчера  отхвърлиха предложение  за започване на търговски преговори по ограничено споразумение със САЩ, припомня АФП. Във вторник постоянният търговски представител на САЩ Робърт Лайтхайзър предупреди, че САЩ не могат да сключат търговско споразумение с ЕС,  което не се отнася до селското стопанство . Доналд Тръмп заяви също вчера, че очаква широкообхватно търговско споразумение с Великобритания, информира \"Ройтерс\". За търговските преговори между САЩ и Китай президентът отбеляза, че те напредват много добре. /БТА", "date": "2019.03.15", "title": "Тръмп заплаши с тежки последици, ако ЕС не преговаря за търговска сделка"}
{"url": "https://www.dnevnik.bg/politika/2019/03/15/3404896_celta_ni_e_da_svalim_novite_politicheskite_izmamnici/", "text": "Правим тази крачка, за да свалим на земята новите политически измамници, така днес пред БНТ лидерът на партия \"Воля\" Веселин Марешки коментира  изразените вчера намерения  за напускане на парламента. Той повтори, че окончателното решение ще бъде обявено в сряда след разговори с ГЕРБ. Марешки обясни, че иска от най-голямата партия в коалицията да му кажат дали ще продължават да приемат безотговорните действия на техните партньори от \"Обединени патриоти\". Той вижда три потенциални сценария оттук нататък - \"лъсване на коалицията \"ДПС - Обединени патриоти\", формиране на нова коалиция - БСП, ДПС и \"Обединени патриоти\", и предсрочни избори. Лидерът на \"Воля\" обобщи, че никой от вариантите не е добър за страната и това била причината от неговата партия да не са достатъчно крайни. \"Не сме политически комарджии, за да залагаме всичко на една карта. Предстоят разговори с големия коалиционен партньор\", каза той по-рано пред \"Нова телевизия\". \"Оставам с впечатлението, че \"Воля\" е най-важният играч в този парламент. В последните 2 години не бях останал с това впечатление. Не знаех, че всичко в този парламент и управлението едва ли не зависи от \"Воля\", заяви Марешки. Според него дневният ред на обществото не е дали ВОЛЯ ще се регистрира, а дали се спазват политическите обещания, и допълни, че не може да играе ролята на \"златния пръст\".", "date": "2019.03.15", "title": "Целта ни е да свалим новите политическите измамници на земята, обяви Марешки"}
{"url": "https://www.dnevnik.bg/na_put/2019/03/15/3404562_abu_dabi_svalia_taksi_za_da_e_ne_samo_petrolno_no_i/", "text": "Абу Даби намали таксите, свързни с туризъм, за да подпомогне този свой отслабен сектор и да привлече повече посетители, с което богатото на петрол емирство се опитва да разнообрази икономиката си, пише \"Ройтерс\". Департаментът по култура и туризъм обяви преди няколко дни, че е намалил таксите за туризъм от 6 на 3,5 процента, общинските такси от 4 на 2 процента и таксите за общинските хотелски стаи от 15 на 10 дирхама за нощувка. Столицата на Обединените арабски емирства инвестира милиарди долари в индустрията, инфраструктурата и туризма, за да отдалечи икономиката си от петрола. Абу Даби е домакин на Гран при от Абу Даби на Формула 1, на новоткрития Лувър в Абу Даби, тематичния закрит увеселителен парк на \"Уорнър Брос\" и на още няколко други големи атракции. В момента се строят и още два големи музея - \"Гугенхайм\", проектиран от Франк Гери, и Националният музей \"Зайед\", проектиран от Норман Фостър. Миналата година съседният Дубай посрещна рекордните 15,9 млн. туристи. За сравнение, в Абу Даби през 2018 г. нощувки в хотелите са направили 10 млн. посетители. Ходът за намаляне на таксите идва вследствие на проучване сред хотелите в Абу Даби, направено от департамента по култура и туризъм. \"Туристическият сектор е ключова алтернатива на петрола\", коментира Саиф Саид Гобаш, заместник-секретар в департамента. Той допълва, че има нужда този сектор да бъде подкрепен, тъй като изпитва затруднения и така ще да му бъде дадена възможност да добави своя принос към бъдещи цели. Финансовото отражение от намалянето на таксите ще се изразява в 1 млрд. дирхама през следващите три години, казва той. В този период департаментът планира да похарчи и допълнителни 500 млн. дирхама за маркетинг на емирството и привличане на туристи, което е част от правителствената програма за развитие, наречена Ghadan 21.", "date": "2019.03.15", "title": "Абу Даби сваля такси, за да е не само петролно, но и туристическо емирство"}
{"url": "https://www.dnevnik.bg/skorost/2019/03/15/3404911_noviiat_model_na_tesla_e_elektricheski_krosouvur/", "text": "Новият модел на \"Тесла\", кръстен \"Y\", е кросоувър, който може да е с двойно задвижване, съобщиха от компанията снощи, българско време, при представянето му. Очакванията са цените на автомобила да тръгват от 39 хиляди долара. \"Модел Y\" ще се предлага в четири варианта - с нормален пробег, удължен пробег, с двойно задвижване и пърформанс изпълнение. В салона има място за седем възрастни. В своята пърформанс версия кросоувърът се ускорява от място до 100 км/ч за под 4 секунди. Максималната скорост е 241 км/ч, а запасът от ход е 370 или 483 километра в зависимост от избраната батерия. Освен отзад новата \"Тесла\" има багажник и отпред, а багажният обем се увеличава благодарение на сгъващите се задни седалки. Сред екстрите са използването на смартфона на собственика вместо ключ, 15-инчов екран на арматурното табло, възможност за предварителна климатизация на салона и други. \"Модел Y\" e съвместим с нова суперзарядна станция, разработена от \"Тесла\". Плановете са от нея да бъдат монтирани 12 000 бройки в 36 страни. Твърди се, че за минута тя може да зареди ток за изминаването на 25 километра. Първите доставки на новия модел на \"Тесла\" се очакват през есента за версиите с удължен пробег и през следващата пролет за тези с нормален. Цените ще тръгват от 39 000 долара. С всички екстри \"Тесла Модел Y\" ще струва 60 хиляди долара.", "date": "2019.03.15", "title": "Новият модел на \"Тесла\" е електрически кросоувър"}
{"url": "https://www.dnevnik.bg/evropa/evropeiski_parlament/2019/03/15/3404913_evroparlamentut_poiska_evropeiski_zakon_magnitski/", "text": "Европейският парламент подкрепи резолюция, призоваваща в ЕС да се въведе нова система от санкции срещу държавни и недържавни формирования, отговорни за сериозни нарушения на човешките права, предаде пресслужбата на институцията. В резолюцията европарламентът призовава на ниво ЕС да бъде създаден режим на санкции, включващи замразяване на активи и забрана за издаване на визи  за лица, замесени в сериозно нарушение на човешките права. В списъка трябва да бъдат включени отделни хора, държавни и недържавни формирования, които са допринесли физически, финансово или чрез системна корупция, за подобни злоупотреби или престъпления по света. Евродепутатите отбелязват, че решението за включване и изключване от списъка на въпросните индивиди трябва да се основава на ясни, прозрачни и специфични критерии, пряко свързани с извършеното престъпление, за да се гарантира цялостен съдебен контрол и права за обжалване. Те освен това призовават държавите от ЕС да договорят механизъм за прилагане на наказанията и да създадат европейски надзор, тъй като през последните месеци има случаи, в които европейски компании и страни са нарушили задълженията си във връзка със санкциите на ЕС. Според евродепутатите новият режим ще засили ролята на ЕС като глобален играч в областта на човешките права и трябва символично да носи името на адвоката и борец срещу корупцията Сергей Магнитски, починал през 2009 г. в руски затвор, където е бил подложен на нечовешки условия на живот и изтезания. Подобни законодателни рамки вече има в САЩ, Канада, Естония, Латвия, Литва и Обединеното кралство. Европейският парламент многократно е приканвал за въвеждането на механизъм за санкции, на базата на който виновниците за жестокостите, свързани с правата на човека, да бъдат наказвани. Това предложението вече набира скорост, след като през ноември холандското правителство инициира дискусия по въпроса между държавите членки на ЕС. В момента то се разглежда на равнище работна група в Съвета на ЕС. Евродепутатите приветстват предложението на председателя на Европейската комисия да бъде отменено гласуването с единодушие в областите на Общата външна политика и политика на сигурност (ОВППС) в процеса на вземане на решения от Съвета. В този контекст те призовават държавите членки на ЕС да приемат новия инструмент за санкции, като предложенията за санкции, свързани с правата на човека, да бъдат гласувани в Съвета с квалифицирано мнозинство. Резолюцията беше приета с 447 \"за\", срещу 70 \"против\" и 46 \"въздържали се\".", "date": "2019.03.15", "title": "Европарламентът поиска европейски закон \"Магнитски\""}
{"url": "https://www.dnevnik.bg/razvlechenie/2019/03/15/3404843_v_tel_aviv_izprobvat_novi_svetofari_za_peshehodcite/", "text": "Столицата на Израел прави опити да спре \"смартфон зомбитата\", като поставя пред пешеходните пътеки ленти с LED осветление, но не на обичайните места, а долу на земята в края на тротоарите. Идеята им е това да привлече с по-голям успех вниманието на пешеходците, които са толкова запленени от мобилните си устройства, че рядко поглеждат напред и нагоре, преди да стъпят на пътя, разказва агенция \"Ройтерс\". Подобни светещи ленти бяха поставени вече в Сингапур, Австралия и Германия. Томер Дрор, началник на отдела за управление на трафика в Тел Авив, твърди, че пешеходците забелязват светещите ленти, които бяха пуснати в действие преди няколко дни. 32-годишният биолог Алекс Шнайдер обаче, който пресича улицата, докато свети зелено, гледайки телефона си, казва пред агенцията, че така и не видял сигналната лента. \"Бях твърде зает със самия телефон и не обърнах внимание на светлината\", казва той, след като почти се удря в оператора на \"Ройтерс\", докато той снима кръстовището.", "date": "2019.03.15", "title": "В Тел Авив изпробват нови светофари за пешеходците със смартофони"}
{"url": "https://www.dnevnik.bg/bulgaria/2019/03/15/3404892_sujuzut_na_sudiite_nastoiava_za_ottegliane_na_proekta/", "text": "С писмо до Правната комисия, Съдийската колегия на Висшия съдебен съвет и министъра на правосъдието Съюзът на съдиите в България /ССБ/ поиска оттегляне на законопроекта за промени на Закона за съдебната власт, който днес влиза за първо четене в пленарната зала. Изразяваме безпокойство за това, че се подготвя съществено изменение в устройствения акт на съдебната власт, без преди това да се направи необходимият анализ за приложението на изменяните правни институти, както и да се проведат консултации със съдийската общност и обществено обсъждане на проекта, посочват в писмото от съсловната организация. Посочени са конкретните разпоредби, за които от ССБ настояват да бъдат обсъдени с общността преди да влязат в парламентарната зала. Проектът за изменения на ЗСВ беше изненадващо внесен  на 1 март от група депутати от ГЕРБ, ДПС и Обединени патриоти, без да е станало известно откъде са дошли сигналите до законодателите за проблемно прилагане на разпоредбите на ЗСВ, за които се предлагат новите промени, засягащи конкретно съдиите, а именно: провеждането на конкурсите, състава на конкурсните комисии, дисциплинарното производство. Освен това в проектопромените се предлага регламент за казуси, каквито не са настъпвали досега, за да се налага да бъдат уреждани в спешен порядък, например при предсрочно прекратяване на мандата на Главния инспектор на Инспектората на ВСС следващият да не довършва мандата му, а да реализира свой. Нова регламентация е предложена и за възможностите бившите инспектори да заемат длъжности извън тези, които са заемали преди избирането им в ИВСС. Стана законодателна практика да се внасят законопроекти от групи депутати с тотално игнориране на изискването на Закона за нормативните актове, какъвто е и конкретният случай: за необходимост и обоснованост на измененията, за откритост и публичност на обсъжданията, и то обсъждания с професионалните общности и заинтересуваните граждани. \"Считаме, че нито едно от тези изисквания не е спазено при изработването и внасянето в Народното събрание на поредния проект за изменение на Закона за съдебната власт. Освен това се пренебрегва и обезсмисля дейността на създадената в Министерството на правосъдието работна група, която има за задача именно подготовка на необходимите и полезни изменения в съдебния закон. Не се разбира от мотивите към проекта какво налага спешното им приемане без при това да е спазен предвидения в Закона за нормативните актове ред, който е гаранция за предвидимост, прозрачност и стабилност на законодателния процес\", пишат в писмото от ССБ. Предлагат се и изменения в процедурите за конкурсите и състава на конкурсно-атестационните комисии. Предвижда се съдиите, прокурорите и следователите да обжалват само на една инстанция решенията на конкурсните и атестационните комисии. Целта е ускоряване на процедурите. От ССБ обаче посочват, че причините за бавенето не са изследвани, че обжалването на кадровите решения на ВСС не е единствената причина и че организацията и подготовката на конкурсите в предварителните етапи е задължение на Висшия съдебен съвет.", "date": "2019.03.15", "title": "Съюзът на съдиите настоява за оттегляне на проекта за промени в Закона за съдебната власт"}
{"url": "https://www.dnevnik.bg/evropa/2019/03/15/3404921_uchenicheski_stachki_za_deistviia_sreshtu/", "text": "Ученически стачки с призиви за действия за справяне с климатичните промени са планирани днес в повече от 1600 града в над 100 страни, съобщиха организаторите, цитирани от ДПА. Шведската тийнейджърка  екоактивистка Грета Тунберг , вдъхновила протести в цял свят, беше номинирана от трима политици от норвежката опозиция за тазгодишната Нобелова награда за мир. От август 2018 г. Тунберг  излиза всяка седмица  пред парламента в Стокхолм на протест, който се разрасна и вдъхнови многолюдни ученически демонстрации с настояване за глобални действия срещу климатичните промени под лозунга #FridaysForFuture ( \"Петъци за бъдещето\" ). \"Предложихме Грета за наградата, тъй като климатичната заплаха е може би главният фактор за войни и конфликти. Масовото движение, подето от Грета, е много важен принос към мира\", каза Фреди Андре Йовстегор от Социалистическата лява партия пред норвежкия вестник Ве Ге (VG). В \"Туитър\" Грета написа, че за нея тази номинация е чест и тя е много благодарна. Вчера младата активистка публикува и следния пост: \"1659 места в 105 страни. Утре свикваме ученическа стачка за нашето бъдеще и ще продължим да правим това толкова дълго, колкото е необходимо. Възрастните са добре дошли да се включат. Да се обединим зад науката\". Първите днешни протести ще бъдат пред кметствата и националните парламенти в страните, простиращи се от Австралия до Вануату в Южния Тихи океан. Планирани са 209 протеста във Франция, 195 в Германия, 178 в Италия, 158 в САЩ, 123 в Швеция и 107 във Великобритания. Шестнайсетгодишната Тунберг говори пред световните лидери на Световния икономически форум в швейцарския курорт Давос, както и на климатичната конференция на ООН миналата година в полския град Катовице. Миналия месец Норвежкият Нобелов комитет съобщи, че е регистрирал 304 номинации за тазгодишната награда за мир. /БТА", "date": "2019.03.15", "title": "Ученически стачки за действия срещу климатичните промени ще има в над 100 страни"}
{"url": "https://www.dnevnik.bg/politika/2019/03/15/3404937_deputatite_ot_volia_osiguriha_kvoruma_vupreki_che/", "text": "Парламентът успя да събере кворум от 125 народни представители при втория опит. При откриването на заседанието в залата имаше 119 народни представители при необходими 121 за започване на заседанието. След дадената почивка освен депутатите от мнозинството от ГЕРБ и \"Обединени патриоти\" се регистрира и почти цялата парламентарна група на \"Воля\". Вчера лидерът на \"Воля\" Веселин Марешки  обяви, че напуска парламента  без да посочва причини. \"Воля\" има 12 депутати, а решението на Марешки поставя управляващата коалиция ГЕРБ-\"Обединени патриоти\" в зависимост от ДПС за провеждане на парламентарни заседания. Мнозинството има 122 гласа от необходими 121 за провеждане на заседание. БСП напуснаха парламента  преди близо месец и управляващите досега зависеха от \"Воля\". Без депутатите на Марешки заседания не могат да се провеждат, тъй като депутатите от ДПС участват в работата на парламента, но не се регистрират сутрин. Правим тази крачка, за да свалим на земята новите политически измамници, така днес пред БНТ  Веселин Марешки коментира   изразените вчера намерения  за напускане на парламент. Той повтори, че окончателното решение ще бъде обявено в сряда след разговори с ГЕРБ. Марешки обясни, че иска от най-голямата партия в коалицията да му кажат дали ще продължават да приемат безотговорните действия на техните партньори от \"Обединени патриоти\". Той вижда три потенциални сценария оттук нататък - \"лъсване на коалицията \"ДПС - Обединени патриоти\", формиране на нова коалиция - БСП, ДПС и \"Обединени патриоти\", и предсрочни избори. Лидерът на \"Воля\" обобщи, че никой от вариантите не е добър за страната и това била причината от неговата партия да не са достатъчно крайни. Според него дневният ред на обществото не е дали ВОЛЯ ще се регистрира, а дали се спазват политическите обещания, и допълни, че не може да играе ролята на \"златния пръст\".", "date": "2019.03.15", "title": "Депутатите от \"Воля\" осигуриха кворума, въпреки че напуснаха парламента"}
{"url": "https://www.dnevnik.bg/tehnologii/2019/03/15/3404832_huauei_e_suzdala_sobstvena_opozicionna_sistema_zaradi/", "text": "Китайската компания \"Хуауей\" вече има собствена операционна система, която би могла да инсталира на устройствата си, ако технологиите ѝ бъдат забранени в САЩ. Това обяснява Ричард Ю, директор в компанията за телекомуникационно оборудване, в интервю за германския в.  \"Ди Велт\" . Според него този \"План Б\" дава алтернатива както на \"Андроид\", така и на \"Уиндоус\" - операционните системи съответно на \"Гугъл\" и \"Майкрософт\", които ползват голяма част от смартфоните и другите мобилни устройства по света. \"Хуауей\", чиито устройства работят основно с \"Андроид\", всъщност създава алтернатива още от 2012 г., когато САЩ започват разследване срещу нея и по-малката компания Зет Ти И, пише хонконгският \"Саут чайна морнинг пост\". По-рано този месец \"Хуауей\" започна съдебна битка с правителството на САЩ заради възможността да бъде забранено на американски компании да работят с китайската. Макар базираният в Шънджън технологичен гигант да би предпочел \"Андроид\" и \"Уиндоус\", е нужен резервен сценарий, казва Ю. Това решение ще е достатъчно при телефоните му, които използват разработени от него процесори, но за компютрите ще е по-сложно - при тях процесорите са на американската \"Интел\" и ще е нужен нов партньор, пише технологичното издание The Verge. Подобен сценарий е изпробван в умните часовници на \"Хуауей\" Watch GT, които работят с LiteOS, собствена операционна истема. Попитан дали \"Хуауей\" е опасност и след уточняващ коментар на журналиста от \"Ди Велт\", че става дума за американските обвинения, че компанията може да участва в шпионаж и саботаж, Ю казва: \"Това е безсмислица, тъй като е технически невъзможно. Не бихме го допуснали. В софтуера и хардуера си имаме много високи стандарти.\"", "date": "2019.03.15", "title": "\"Хуауей\" е създала собствена операционна система заради САЩ"}
{"url": "https://www.dnevnik.bg/sport/2019/03/15/3404943_psj_beleji_spad_na_prihodite_ot_sponsori/", "text": "Френският футболен шампион  ПСЖ  бележи спад на приходите от спонсори. Това показва годишният финансов доклад на клуба за сезон 2017-18, който беше публикуван наскоро. Независимо че привлякоха бразилеца Неймар с най-скъпия трансфер в историята на футбола (222 млн. евро), парижани отчитат 14 млн. евро от спонсори спрямо предходната година. Преди 12 месеца докладът показа 108.1 млн. евро приходи от спонсори, а сега е 94.1, което прави 13% спад. Сумата е по-ниска дори от тази, която беше регистрирана перз сезон 2014-15 – 96.5 милиона евро. От клуба поясняват, че не са притеснени, след като наскоро подписаха дългосрочен договор с веригата хотели Accor. Според споразумението ПСЖ ще получава 50 млн. евро годишно, за да постави логото на хотелската верига на гърдите. Досега на фланелките на клуба от Париж стоеше логото на  дубайската авиокомпания Fly Emirates . Тя беше спонсор на ПСЖ от 2006 г., като според последния договор плащаше между 25 и 30 милиона евро. Парижани поискаха 80 млн. годишно, което отказа компанията от ОАЕ да инвестира повече. В края на 2018 г. се заговори, че ПСЖ преговаря с авиокомпанията на Катар  Qatar Airways . Клубът е собственост на кралската фамилия на страната посредством компанията \"Катар спортс инвестмънт\". Въпреки отчитането на спад при спонсорите ПСЖ постига добри резултати при продажбата на артикули и мърчандайзинга. Според доклада приходите в тази графа са скочили от 36.2 до 55.3 млн. евро, или с 53%. Общо приходите на клуба са 540 милиона евро, или със 7.3% повече от предходната година, когато бяха 503. Това е пет пъти повече от 2011 – първата година, в която клубът стана собственост на \"Катар спортс инвестмът\".", "date": "2019.03.15", "title": "ПСЖ бележи спад на приходите от спонсори"}
{"url": "https://www.dnevnik.bg/biznes/finansi/2019/03/15/3404955_noviiat_predsedatel_na_kfn_se_obiavi_za_shiroko/", "text": "Новият председател на Комисията за финансов надзор Бойко Атанасов, който беше избран на поста от парламента днес, се обяви за широко предварително обсъждане на системата бонус-малус. Както е известно, въвеждането и ще въведе различни ставки за задължителната застраховка \"Гражданска отговорност\" в зависимост от водача. През миналата година КФН подготви проект за наредба, който  получи много критики  и в крайна сметка така и  не беше предложен за приемане . Според Атанасов само широкото предварително обсъждане ще позволи да се създаде продукт, който ще се приеме от всички. Той допълни, че консултации ще се правят с всички браншови организации. Атанасов уточни, че още в понеделник започва работа по тази задача. \"Не искам да влизам в конкретика. Ще има работна група. Самата система, която ще заработи, трябва да дава отговори на всички въпроси. Не трябва да остават неясни ситуации или съмнения в нейната обективност\", допълни той. Атанасов изрази надежда екипът на КФН да бъде запълнен в пълния състав и уточни, че към този момент има идеи за нов заместник-председател, но няма крайно решение по темата. Новият председател на комисията заяви, че целта му е да се води колективен диалог между бизнеса и институциите. До необходимостта от нов председател се стигна, след като досегашният  Карина Караиванова подаде оставка  и от 1 март 2019 г. се присъедини към екипа на Европейската банка за възстановяване и развитие. Бойко Атанасов  беше единственият кандидат за поста , предложен от \"Атака\".", "date": "2019.03.15", "title": "Новият председател на КФН се обяви за широко обсъждане на бонус-малус"}
{"url": "https://www.dnevnik.bg/sviat/2019/03/15/3404953_dvama_visshi_menidjuri_na_feisbuk_napusnaha_sled/", "text": "Двама високопоставени мениджъри на \"Фейсбук\" напускат компанията - това са Крис Кокс, който бе главен продуктов мениджър, и Крис Даниълс, който отговаряше за приложението \"УотсАп\" ( WhatsApp ), напускат, съобщи Зукърбърг.  Кокс бе един от първите инженери на компанията и на практика дясната ръка на Зукърбърг. При реорганизация миналата година той бе поставен начело на приложенията \"Инстаграм\" (Instagram), \"УотсАп\" и \"Месинджър\" (Messenger).  Зукърбърг посочи, че Кокс е започнал да обсъжда желанието си \"да прави нещо различно\" преди няколко години. Но оставката му идва дни след най-тежкия срив в историята на компанията и след като \"Фейсбук\" обяви нова посока в развитието си, която ще залага на чат приложенията и интегрирането на всичките си услуги (повече за бъдещето на компанията  четете тук ). По последния повод Кокс коментира, че компанията ще има нужда от \"лидери, които са изпълнени с ентусиазъм да действат в новата посока\". Даниълс управляваше екипа разработчици на \"Фейсбук\", заставайки начело на инициативата Internet.org, която помага на хората да получат достъп до интернет. Неотдавна той започна да играе по-голяма роля и в \"УотсАп\". Сега Уил Каткарт, който се занимаваше с приложението \"Фейсбук\", ще поеме неговата позиция, Фиджи Симо ще поеме поста на Каткарт. Шефовете на \"Инстаграм\" и \"Месинджър\" - Адам Мосери и Стан Чудновски - няма да бъдат замествани. На Кокс също няма да се търси заместник, като вероятно ръководителите на всички отделни приложения ще докладват директно на Зукърбърг. ", "date": "2019.03.15", "title": "Двама висши мениджъри на \"Фейсбук\" напуснаха след реформата, обявена от Зукърбърг"}
{"url": "https://www.dnevnik.bg/politika/2019/03/15/3404948_gerb_ustoia_na_nov_opit_na_dps_za_obezsmisliane_na/", "text": "Очаквано парламентът прие на първо четене промени в Изборния кодекс, с които се запазва ниският праг на валидност на преференциите за кандидати за депутати, евродепутати и общински съветници. Така преференцииите на европейските избори ще работят, ако за конкретния кандидат са гласували поне 5% от броя на гласувалите за съответната листа, а на парламентарните и местни избори - поне 7%.  За гласуваха 138 народни представители от ГЕРБ, ДПС, \"Обединени патриоти\" и \"Воля\", а един депутат се въздържа. Парламентарната група на \"БСП за България\" не участва в заседанията на Народното събрание. Мнозинството от народни представители обаче отхвърли  предложенията на ДПС  за агитация на майчин език, повече секции в страните от Европейския съюз (ЕС), по-бързо въвеждане на машинното гласуване, отпадане на уседналостта за местни избори и запазване на високия праг на преференцията. Въпреки призивите на ръководството на парламентарната група на движението проектът да бъде подкрепен на първо четене, за да има дебат на второ гласуване и да се приемат само част от текстовете като машинно гласуване в половината секции още на евровота през май и разрешаване на агитацията на майчин език, ГЕРБ се въздържа при гласуването, а \"Обединените патриоти\" бяха против. Така законопректът на ДПС няма да бъде раглеждан на второ четене. Пред \"Дневник\" Хамид Хамид от ДПС обяви, че депутатите от движението са подкрепили и двата законопроекта, за да има дебат между двете четения. Иначе са против ниския праг на преференциите. От НФСБ пък обявиха, че ще внесат предложение за завишаване на прага за валидност на предпочитанията за общински съветници. Тази сутрин парламентът събра кворум от 121 народни представители, за да започне заседание, от втория опит и с помощта на депутати от \"Воля\". Откакто социалистите напуснаха пленарните заседания, народните представители от ДПС не се регистрират при събирането на кворум. Новите поправки в Изборния кодекс се правят седмица след отхвърлянето на ветото на президента Румен Радев върху последните промени. Така ще се изменят приетите на среднощно заседание в средата на февруари по предложение на ДПС текстове, с които се обезсмисля преференцията, тъй като за валидност се въвежда изискване конкретният кандидат да е събрал толкова гласове, колкото са необходими за един мандат. Това значи, че да сработи преференцията за евродепутат биха били нужни около 150 хил. гласа, а за депутат - между 9 и 15 хиляди. След три дни критики от страна на БСП и извънпарламентарни партии, един протест и намесата на премиера Бойко Борисов ГЕРБ обеща да върне ниския праг за валидност на преференциалното гласуване - от 5% от броя на гласувалите за съответната листа на евровота и от 7% от тези на парламентарните и местни избори. Тези прагове бяха одобрени днес на първо четене и се очаква да бъдат окончателно приети другата седмица.", "date": "2019.03.15", "title": "ГЕРБ устоя на нов опит на ДПС за обезсмисляне на преференциите и агитация на майчин език"}
{"url": "https://www.dnevnik.bg/skorost/avtomobilna_industriia/2019/03/15/3404970_prodajbite_na_novi_avtomobili_v_es_ot_nachaloto_na/", "text": "Продажбите на нови автомобили в страните от ЕС намаляха с 2.9% за първите два месеца на годината, като достигнаха 2.31 млн. бройки, сочат разпространените днес данни са Асоциацията на производителите на автомобили в Европа (АСЕА). Дотук се стигна, след като и през февруари търсенето е по-слабо от същия период на миналата година, като спадът е с 1%. Добрата новина е, че сред пет месеца на понижаване на търсенето през февруари се повишават продажбите на три от петте основни пазара - Германия (+2.7%), Франция (+2.1%) и Великобритания (+1.4%). Спад обаче се забелязва на пазарите в Испания (-8.8%) и Италия (-2.4%). В България през февруари купените нови автомобили са с почти 10% повече от същия месец на миналата година, като достигат 2809 бройки. За първите два месеца на годината продадените нови коли са 5153, или с 2.6% повече. Поглед към данните на Пътната полиция обаче разкриват, че за същия период са били дерегистрирани 564 автомобила на до 6 месеца, продадени от официалните вносители. Част от тях вероятно са от т.нар. реекспорт, които се отчитат като продадени в България, но всъщност се препродават в чужбина, най-често в друга страна от ЕС. В България на всеки нов автомобил се падат 5 стари Данните на пътната полиция показват, че за първите два месеца на годината са били регистрирани общо 41 318 леки и лекотоварни автомобили (категории М1 и N1). От тях 6500 са на възраст до 6 месеца, а 27 615 са произведени преди повече от 10 години. Според официалните данни към 1 март в страната са били регистирани 3 636 432 моторни превозни средства. От тях почти 1.6 млн са на над 20 години. Поглед към използваното от леките автомобили гориво показва, че на бензин са почти 1.32 млн, като в сравнение с 31 декември 2018 година те са с почти 22 хиляди по-малко. Дизеловите леки коли са близо 1.22 млн., или с малко над 200 по-малко от края на миналата година. Статистиката на Пътната полиция показва още, че  броят на електромобилите се е повишил със 75 . Сред тях вероятно са 70-те купени от компанията за споделено пътуване \"Спарк\". Броят на хибридните автомобили, които използват двигател с вътрешно горене и електромотор, се е повишил с 555 до 5910.", "date": "2019.03.15", "title": "Продажбите на нови автомобили в ЕС от началото на годината паднаха с почти 3%"}
{"url": "https://www.dnevnik.bg/kultura/2019/03/15/3404977_v_stolichna_biblioteka_otkrivat_portugalski_puteki/", "text": "Дни на португалския език и култура под името \"Португалски пътеки в София\" ще бъдат открити през март съвместно от португалския езиков и културен институт \"Камойнш София\" и Столичната библиотека, съобщиха организаторите. От 18 март до 1 април в галерия \"София\" към библиотеката се открива фотографската изложба \"Португалски пътеки\" с автор проф. д-р Марин Паунов, известен като познавач и почитател на португалската култура. Чрез неговите кадри посетителите ще могат да направят своеобразна обиколка из различните региони на страната.  В тематичните дни е предвидена и филмова програма с три филма, два от които дело на един от най-изтъкнатите майстори на португалското кино - Маноел де Оливейра. \"На кино в библиотеката\" ще ви предложи да гледате с английски субтитри неговия документален филм \"Порто от моето детство\", създаден през 2001 г., когато родният град на режисьора е Европейска столица на културата. Прожекцията е на 21 март от 18 ч. в зала \"Вяра\". Вторият филм на Оливейра, който също ще е със субтитри на английски, е \"Връщам се у дома\", чието действие се развива през 2000 г. в Париж и разказва за Жилбер Валенс (в ролята Мишел Пиколи) - известен португалски актьор, който получава голяма роля, когато го връхлита трагедия - съпругата му, дъщеря му и зет му умират в автомобилна катастрофа. След като става отговорен за възпитанието на своя внук, Валенс разбира, че е време да преосмисли своите житейски избори и кариерата си. Прожекцията е на 25 март от 18 ч. в зала \"Вяра\". Третият филм е \"Флорбела\" на Висенте Алверж до О. Той разказва историята на родената през 1894 г. Флорбела Шпанка - една от най-значимите португалски поетеси на XX век, която обаче остава непозната и неразбрана за времето си жена. Периодът, върху който се фокусира лентата, е точно когато тя изпада в литературна криза и престава да се изразява чрез текстовете си заради смъртта на любимия си брат Апелеш - офицер във военноморската авиация, чийто хидроплан потъва в река Тежо. Прожекцията е на 27 март от 18 ч. със субтитри на български език в зала \"Вяра\". Всички събития са с вход свободен.", "date": "2019.03.15", "title": "В Столичната библиотека откриват \"Португалски пътеки\""}
{"url": "https://www.dnevnik.bg/evropa/2019/03/15/3405000_es_udulji_sankciite_sreshtu_rusiia_zaradi_deistviiata/", "text": "Съветът на ЕС, представляващ държавите членки, съобщи, че добавя осем руски служители към списъка с ограничителни мерки заради действия, подкопаващи или застрашаващи териториалната цялост, суверенитета и независимостта на Украйна, предаде пресслужбата на институцията. Решението е свързано с повишаването на напрежението в Керченския проток и Азовско море и нарушаването на международното право от страна на Русия, която използва военна сила без обосновка, се посочва в съобщението. Санкционираните служители включват ръководителя и заместник-ръководителя на дирекцията за границите на руската Федерална служба за сигурност за Република Крим и град Севастопол, трима командири на руски патрулни лодки и кораби, които са участвали активно в действия, които да предотвратят достъпа на украински кораби до тяхното крайбрежие на Азовско море, двама ръководители на службите на руски контролни пунктове и един руски командир на въоръжените сили, отговорен за военни сили в региона, включително за незаконното анексираните Крим и Севастопол. Освен това съветът удължи срока на действие на ограничителните мерки с още 6 месеца, до 15 септември 2019 г. Съветът заличи едно починало лице от списъка. Мерките вече се прилагат спрямо общо 170 лица и 44 образувания. Те се състоят от забрана за пътуване и замразяване на активи. На оператори от ЕС също е забранено предоставянето на финансови средства на лица и образувания от списъка. ЕС настоява за незабавното освобождаване на всички задържани украински моряци, както и за връщането на задържаните плавателни съдове и свободното преминаване на всички кораби през Керченския проток. ЕС потвърждава ангажимента си за международното право, суверенитета, териториалната цялост и независимостта на Украйна, както и политиката на ЕС за непризнаване на незаконното анексиране на Крим. ЕС прилага и други мерки в отговор на кризата в Украйна - икономически санкции, насочени срещу конкретни сектори на руската икономика, в сила до 31 юли 2019 г., и ограничителни мерки в отговор на незаконното анексиране на Крим и Севастопол, в сила до 23 юни 2019 г.", "date": "2019.03.15", "title": "ЕС удължи санкциите срещу Русия заради действията й срещу Украйна"}
{"url": "https://www.dnevnik.bg/sviat/2019/03/15/3405007_vestnik_sus_suveti_kak_da_razpoznaesh_evreina_se/", "text": "Ръководството на полския Сейм (парламент) е прекратило доставките на националистически седмичник, излязъл неотдавна с антиеврейски материал.  Шефът на парламентарната пресслужба Анджей Гжегжолка съобщи днес, че ще бъде преразгледан списъкът с периодични печатни издания, доставяни в сградата, за да се избегнат занапред подобни ситуации.  Депутатът от опозицията Михал Камински забелязал в павилиона за вестници изданието \"Тилко Полска\" (Само Полша) със заглавие на статия \" Как да разпознаеш евреина \". Съветите включват обяснения за фамилните имена, чертите на лицето и характера.  Еврейските жени  \"не притежават деликатността, скромността и свенливостта, типични за полските жени\", пише в текста. \"Понеже целият свят им принадлежи, от тях се очаква да съществуват във всички държави, да завладеят нациите и да създадат световна еврейска държава\", обяснява още вестникът. Камински сезирал прокуратурата да разследва, тъй като в Полша подклаждането на  омраза на расова и религиозна основа  е престъпление. Депутат от управляващата партия \"Право и справедливост\" поискал вестникът изобщо да бъде забранен. Над 3 млн. от 3.2-милионното еврейски население в Полша бяха избити по време на холокоста. Миналия месец премиерът Матеуш Моравецки отмени посещението си в Ерусалим, след като външният министър на Израел каза, че поляците \"засукват антисемитизма с майчиното мляко\" и че страната е сътрудничила на нацистка Германия. През 2018 г. Варшава криминализира употребата на фрази като \"полски лагери на смъртта\" по отношение на концентрационните лагери като \"Аушвиц\" и \"Треблинка\".", "date": "2019.03.15", "title": "Вестник със съвети \"как да разпознаеш евреина\" се появи в полския парламент"}
{"url": "https://www.dnevnik.bg/sviat/2019/03/15/3405014_germanski_institucii_sa_poluchili_nad_100_nacistki/", "text": "Германски ведомства, институции и отделни личности са получили в последните месеци над сто заплашителни имейла, включително предупреждения за бомбени атаки, от адреси, съдържащи препратки към нацизма, съобщиха вчера в. \"Зюддойче цайтунг\" и радио \"Норддойчер рундфунк\", цитирани от агенция \"Франс прес\". Акаунтите са различни, но електронните писма са в сходен тон и са подписани с формулировки като \"Националсоциалистическа офанзива\", \"Вермахт\" (името на армията по време на нацизма) или NSU.02 - препратка към  неонацистката групировка NSU  (Nationalsozialistischer Untergrund - \"Националсоциалистически нелегални\"). Едно такова писмо доведе в началото на седмицата до евакуация и претърсване като превантивна мярка на гарата в Любек (Северна Германия) и на данъчната служба в Гелзенкирхен (Западна Германия), отбелязва вестникът. Според ДПА електронните писма започнали да пристигат през лятото на миналата година. През януари тази година няколко  бомбени заплахи  били изпратени до регионални съдилища в градове като Хамбург и Кил на север или Потсдам в Централна Германия. Имейли със заплашително съдържание са пращани също до видни политици, адвокати, журналисти, до Централния съвет на евреите в Германия и дори до певицата Хелене Фишер, която през септември миналата година зае позиция против насилието срещу чужденци след сблъсъците в град Кемниц. / БТА", "date": "2019.03.15", "title": "Германски институции са получили над 100 нацистки заплахи в последните месеци"}
{"url": "https://www.dnevnik.bg/zdrave/2019/03/15/3405013_lichnite_lekari_vuzraziha_sa_protiv_danuchnite_da_imat/", "text": "Личните лекари възразиха срещу намеренията данъчните да получат достъп до медицинския софтуер и предупредиха, че така твърде много хора ще имат възможност да получават чувствителна информация за здравното състояние на всеки – прегледи, престой в болница, резултати от изследвания, ползвано лечение, причина за смърт и др. Разпоредбите в новата наредба за касовите апарати многократно превишават целите на фискалния контрол и в системата на здравеопазването могат да засегнат здравето, правата и интересите на българските граждани, гарантирани им от европейското и българското законодателство, пишат от сдружението на личните лекари в декларация днес. Организацията възразява срещу намерението медицинският софтуер да бъде третиран като всеки друг софтуер за управление на продажбите в търговските обекти и оставянето под един знаменател на чисто търговските обекти с лечебните заведения и конкретно медицинските практики на личните лекари. Медицинският софтуер се използва за формиране на здравно досие (запис), което съдържа подробна и всеобхватна информация за здравното състояние на човека, отбелязват от асоциацията. И отбелязват, че органите на Националната агенция за приходите ще имат достъп до чувствителна информация в здравните досиета, без такъв достъп да е необходим за осъществявания на данъчния контрол. \"Категорични сме, че за НАП не е необходимо да има достъп до чувствителна здравна информация, за да може да осъществява функциите си по фискален контрол, особено при липса на законово уредени гаранции, отговорност и процедури за сигурността на тази информация, а и за защита правата на пациентите\", се казва в становището. Сдружението отбелязва, че ще бъде нарушена лекарската тайна. Както и изискванията за достъп, обработка и съхранение на \"чувствителна информация\" съгласно Регламент 2016/679 за защита на личните данни (GDPR). В документа се посочва още, че ако медицинският софтуер бъде третиран като всички останали търговски видове софтуер, той ще може да бъде блокиран. Блокирането на програмите в един търговски обект защитава интересите на фиска, но по никакъв начин не застрашава здравето на гражданите, докато блокирането на медицинския софтуер блокира дейността по всяка грижа за здравето и живота на хората, отбелязват от организацията. Посочва се още, че не са предвидени механизми за прилагане на наредбата за касовите апарати, когато софтуера се използва например от груповите практики на лекари с едно фискално устройство, както и от лекари, обслужващи много населени места едновременно. Щяло да се стигне и до невъзможност за заместване на лекари.", "date": "2019.03.15", "title": "Личните лекари са против данъчните да имат достъп до медицинските досиета"}
{"url": "https://www.dnevnik.bg/politika/2019/03/15/3405016_mjuftiistvoto_triabva_da_izplati_zaduljeniiata_si_do/", "text": "Мюфтийството трябва да изплати задълженията си към държавата до 10 години, като за това не може да използва субсидиите от държавата. Това се разбра от думите на председателя на групата на ГЕРБ Цветан Цветанов и на парламентарната комисия по финанси Менда Стоянова. Изплащането на задълженията на вероизповеданията ще бъдe отсроченo за срок до 10 години, каза Цветанов и съобщи, че промените в Закона за вероизповеданията са готови. Няма опрощаване, а има отсрочване на натрупаните задължения към 31 декември 2018 г., обясни Цветанов. В края на миналата година парламентът реши, че заплатите на имамите и свещениците от православната църква ще се изплащат от държавата. Заради задължения на  главното мюфтийство към държавата за около 8 млн. лв.  субсидията бе блокирана и мюфтиите не са получили заплатите си от началото на година. По предложение на ГЕРБ и ДПС, което мина на първо четене в парламента,  задълженията на мюфтийството трябваше да бъдат опростени  от държавата. Заради отрицателното обществено мнение ГЕРБ стигнаха до варианта с разсрочване. \"Предлагаме в Закона за вероизповеданията член, който разписва процедура по разсрочване на задълженията на абсолютно всички вероизповедания, които могат да се възползват от тази процедура. Такава процедура има подробно разписана в Данъчно-осигурителния процесуален кодекс, но тя не би могла да се приложи директно за вероизповеданията, защото е разписана за стопански субекти и има коефициенти за ефективност, за автономност и т.н.\", обясни Менда Стоянова. В Закона за вероизповеданията ще бъде въведена подобна процедура в която ще бъдат фиксирани всички основи условия – за срока на отсрочване ще тече лихва, ще се изисква се предварително обезпечение в размера на главницата и лихвата до крайния срок на отсрочване. НАП ще е оторизирана да следи начина, по който се изпълнява цялата процедура. В процедурата не е разписано и не е нужно да бъде разписан източникът на средства, с които ще се погасяват задълженията, каза Стоянова. \"Целта на това, което предлагаме, е парите, които ще дойдат от държавата с новия Закон за вероизповеданията, да не бъдат използвани за погасяване на задължения. Но това би освободило ресурс от собствените приходи на съответното вероизповедание, които то ще насочи към погасяване на тези задължения\", разясни Менда Стоянова. С отсрочването на задълженията на вероизповеданията ще се спре генерирането на напрежение в обществото, каза Цветанов. Според него така ще се гарантира националната сигурност. Основният мотив при гласуването на опрощаването на задълженията на мюфтийството също беше гарантирането на националната сигурност.", "date": "2019.03.15", "title": "Мюфтийството трябва да изплати задълженията си до 10 години, без да ползва субсидия"}
{"url": "https://www.dnevnik.bg/sviat/2019/03/15/3405019_teroristut_ot_kraistchurch_e_nosel_orujie_s_nadpis/", "text": "Оръжието, използвано от терориста, убил почти 50 души в Нова Зеландия, е ситно изписано на латиница и кирилица с известни битки срещу Османската империя през последните близо 600 години, включително две, свързани с България. Изброени са и имена на лидери и военачалници - от черногорци до руски адмирал - които са водили някои от тези сражения. На пълнители за автомат, които той е публикувал в профила си в \"Туитър\", се виждат надписи \"Шипченски проход 1877-78\" и \"Битка при Булаир 1913 г.\", която е едно от известните победни сражения на българската армия по време на Балканската война близо до Мраморно море. Властите само съобщават, че са задържани трима мъже и една жена и на мъж на възраст близо 30 години е повдигнато обвинение за нападението и утре той ще бъде изправен пред съдия, но името му още не се споменава. Австралийски медии съобщиха, че в интернет той се представя като Брентън Тарант - австралиец от щата Нов Южен Уелс. Той е бил фитнес инструктор в град Графтън, но след завършването на гимназия преди десетина години е пътувал няколко пъти до Европа и Азия. Това е и терористът, който е излъчвал на живо в интернет избиването на хората в едната джамия в Крайстчърч. Австралийската телевизия Ей Би Си получи потвърждение, че това е Тарант от Трейси Грей, която е ръководител на фитнеса Big River Gym, където той е работел между 2009 и 2011 г., след което е отпътувал за чужбина. Агенция \"Франс прес\" съобщи, че видеозаписът от живото излъчване, на който се виждат и изписаните оръжия на нападателя, изглежда автентичен. Журналисти са сравнили видяното с предишни снимки от околността и вътрешното разположение на джамията \"Масджид ал Нур\", включително зеления килим в залата за молитви, и потвърждават пълно съвпадение. Трейси Грей разказва, че в началото на десетилетието Тарант направил малко пари от търговия с биткойн и с тях финансирал пътуванията си в Европа, Източна и Югоизточна Азия, включително до Северна Корея. В профилите си в социалните мрежи той се описва като \"обикновен бял мъж от обикновено работническо семейство с ниски доходи\". Грей допълва, че баща му починал от заболяване, свързано с излагането под въздействие на азбест, когато Тарант бил ученик в гимназията (Ей Би Си откриват, че Родни Тарант е починал през април 2010 г. на 49-годишна възраст). Според нея би трябвало все още да са живи майка му и сестра му. \"Франс прес\" разказва и за манифеста му от 73 страници, в който той заявява, че повратната точка за него било поражението на Марин льо Пен през 2017 г. на президентските избори във Франция. Текстът е публикуван също в \"Туитър\" сутринта преди нападението и в него се декларира, че ще последва атака срещу мюсюлманите с цел да се предизвика расово насилие и \"допълнително разделение между народите в Европа и нашествениците, които сега окупират европейски земи\". Заглавието \"Голямата подмяна\" е същото като на тръгнала от Франция конспиративна теория, според която европейското население се подменя с имигранти, които раждат много повече деца. Манифестът се обявява срещу масовата имиграция и приемането на това, че развитите страни са с общества от хора с разнообразен етническа и религиозна идентичност, говори се за \"геноцид срещу белите\" и се цитира популярен сред белите расисти като \"14-те думи\" девиз \"Трябва да гарантираме съществуването на нашите хора и бъдещето на белите деца\".", "date": "2019.03.15", "title": "Терористът от Крайстчърч е носел оръжие с надпис \"Шипченски проход 1877-78\""}
{"url": "https://www.dnevnik.bg/bulgaria/2019/03/15/3405044_kratki_novini_burgas_spria_vodata_v_romskata_mahala/", "text": "Община Бургас спря водата в ромската махала, евродепутат поиска обяснение По данни на ВиК водата на ул. \"Тамара\" в квартал \"Победа\" е спряна поради неплатени задължения в размер на 100 хил. лв., съобщава Би Ти Ви. Водата е спряна на 13 абонати, но към тях нелегално са вързани още постройки и така общият брой на домакинствата без вода става около 100. Това провокира евродепутата от партията на \"Зелените\" Ромео Франц да напише писмо до община Бургас и до омбудсмана в защита на хората, останали без вода. По повод писмото кметът на града Димитър Николов заяви, че не счита мярката за дискриминационна. По думите на районния кмет Магдалена Манолова от ВиК многократно са се опитвали да се свържат с хората в квартала, изпращани са им писма. Административният хаос обаче бил пълен, тъй като голяма част от постройките са със стари документи. Общината има готовност да открие индивидуални партиди при гаранция, че сметките ще бъдат плащани. Вицепремиер иска нови мерки срещу демографската криза  Нова работна група ще набележи конкретни мерки за справяне с демографската криза в кратки срокове, след като анализира данните от проучване на БАН. Това обяви по време на парламентарния контрол днес ресорният вицепремиер Мариана Николова. Според нея е необходимо устойчиво мобилизиране на всичкия ресурс и интегриран подход да разрешаване на проблема.", "date": "2019.03.15", "title": "Кратки новини: Бургас спря водата в ромската махала, евродепутат поиска обяснение"}
{"url": "https://www.dnevnik.bg/kultura/2019/03/15/3404829_otkus_ot_pantalonite_na_murtveca_na_urvin_uelsh/", "text": "На 15 март героите от \"Трейнспотинг\" се завръщат с гръм и трясък чрез \"Панталоните на мъртвеца\" – сатанински умен, напрегнат роман, подписан от майстора на черния хумор Ървин Уелш! \"Панталоните на мъртвеца\" отново ни среща с героя от \"Трейнспотинг\", \"Порно\" и \"Ваещият с ножове\" Франк Бегби. Като мениджър на диджеи тук Марк Рентън прави прилични пари, но постоянните пътувания, чакането по летищата, бездушните хотелски стаи и разбитите връзки го изпълват с недоволство от живота. Докато за свой ужас случайно не среща Бегби, от когото бяга и се крие от години заради своето предателство и възникналия помежду им дълг. Но психопатът Бегби сега е известен творец и – за най-голямо удивление на Марк, – сякаш не гони отмъщение. Сик Бой и Спъд, които преследват свои собствени цели и амбиции, са заинтригувани да узнаят, че старите им приятели са отново в града. Когато навлизат в тъмния свят на търговията с органи, нещата започват заплашително да се объркват. Четиримата мъже прескачат от трън на глог, преследвани от своите лични истории и зависимости, гневни, объркани и отчаяни. Един от тях не доживява до края на книгата. Но кой ли ще надене \"панталоните на мъртвеца\"? Ървин Уелш е най-провокативният съвременен шотландски писател, ако не и най-талантливият \"нихилист\" в литературата на новото време. Успехът му се дължи на изумителния начин, по който съвместява мрачен реализъм с брутална сатира и психологическо проникновение. Още с появата си \"Трейнспотинг\" стремително се превръща от ъндърграунд книжле в културно събитие от световен мащаб, а авторът е определен като говорител на цяло едно поколение. Огромен успех постигат и филмовите адаптации на романа, режисирани от Дани Бойл. превод Деян Кючуков 1. Рентън – пътешественикът По челото на Франк Бегби са избили капчици пот. Аз се правя, че не забелязвам. Той тъкмо влиза в климатизираната сграда от жегата отвън и още не е привикнал към температурната разлика. Което ми напомня за първата ни среща. Тогава също беше горещо. Или пък не. С възрастта започваме да идеализираме спомените си. Дори не сме се запознали в училище, както често съм си повтарял. Това е просто част от дебелия, натъпкан с полуистини, полуизмислици том, където съхранявам повечето от историите за Бегби. Не, беше навън, пред един фургон за сладолед, най-вероятно в неделя, а той носеше в ръце голяма пластмасова купа. Аз наскоро бях тръгнал на училище, а Бегби бе в погорен клас, но това скоро щеше да се промени. Стоях зад него на опашката, а яркото слънце светеше в очите ни между тъмните силуети на сградите. Наблюдавайки го как чинно подава купата на сладоледаджията, реших, че изглежда добро момче. – За след вечеря – поясни той, докато чакаше да я напълнят. Помня, че останах силно впечатлен – не бях виждал дете, на което да поверят да купи толкова много сладолед. После той ме изчака да взема своята фунийка и поехме заедно по улицата, говорейки си за \"Хибърниън\", за своите велосипеди. Крачехме бързо, дори подтичвахме, за да не се разтопи сладоледът (значи, наистина е било горещ ден). Аз кривнах към грамадата от общински апартаменти, наречена Форт Хаус, а той – към една почерняла постройка на отсрещната страна на улицата. Тогава фасадите още не бяха изчистени от саждите. – До скоро – махна ми с ръка. Аз отвърнах на поздрава. Да, наистина изглеждаше добро момче, но тепърва предстоеше да разбера, че не е точно така. Винаги съм разказвал, че са ме сложили да седна до него в клас, като някакво наказание. Но не е така. Сами седнахме заедно, защото вече бяхме приятели. Сега ми е трудно да повярвам, че съм тук, в Санта Моника, Калифорния, и живея такъв живот. Особено като гледам Франко Бегби и Мелани на отсрещната страна на масата в този чудесен ресторант на Трета улица. И двамата сме на светлинни години от онзи фургон за сладолед в Лийт. Аз съм с Вики, която работи във филмовия маркетинг, но е родена в Солсбъри, Англия. Намерили сме се в сайт за запознанства. Това е четвъртата ни среща и още не сме се чукали. Подходящият момент вероятно е бил някъде след третата – все пак не сме деца. Оставили сме нещата да се проточат твърде дълго и всеки е малко напрегнат в компанията на другия, чудейки се дали връзката има бъдеще. Истината е, че тя е прекрасна жена и аз копнея да бъда с нея. Затова е трудно да сме покрай Франко и Мелани – такава перфектна двойка. Той е двайсет години по-възрастен, но изглежда напълно подходящ за тази стегната, загоряла от слънцето калифорнийка. Те се държат естествено и с лекота – едва доловимо докосване по ръката или бедрото, целувчица по бузата, размяна на многозначителен поглед или заговорническа усмивка. Влюбените са големи досадници. Постоянно ти навират щастието си в лицето и дори не го правят нарочно. В моя случай с Франко това продължава още от онзи побъркан ден в самолета миналото лято. Ние продължихме да поддържаме връзка и се видяхме няколко пъти. Но никога сами – Мелани всеки път е с нас, а понякога и аз си водя дама. И това е по инициатива на Франко. Ако имаме уговорка за среща насаме, така че да мога да обсъдя начин да му платя, той винаги намира причина да я отмени. Сега сме в Санта Моника и наближава Коледа. Той ще прекара празниците тук, под ласките на топлото слънце, а аз – в Лийт, с баща си. Иронично е, че най-сетне мога да си отдъхна – мъжът срещу мен, за когото съм смятал, че никога няма да напусне старото пристанище освен за посещения в пандиза, вече не представлява заплаха. Храната е превъзходна, а компанията – приятна и отпусната. Така че би трябвало да съм спокоен, но не съм. Вики, Мелани и аз сме си разделили бутилка бяло вино. Давам мило и драго за втора, но се сдържам. Франко вече не пие. Не спирам да си го повтарям и все ми звучи абсурдно: Франко вече не пие. Накрая си тръгваме и аз се качвам на \"Убър\" заедно с Вики, която живее наблизо, във Венис. Отново обмислям последствията от тази трансформация и какво означава тя за мен. Аз далеч не съм строг въздържател – късметът си е късмет, но съм присъствал на достатъчно сбирки на Анонимните наркомани през годините, за да знам, че невръщането на дълга просто не е валидна психологическа опция за нас. Щом се разплатя – а аз знам, че трябва да го направя не само заради него, а заради себе си, – това огромно, непосилно бреме ще изчезне. Нуждата да бягам ще ме напусне завинаги. Ще мога да виждам по-често Алекс, а защо не и да изградя наново някакво отношение с бившата си, Катрин. Ако се постарая добре, тук може и да излезе нещо между мен и Вики. Единственото, което е нужно да сторя, е да платя на Франко. Знам точно колко му дължа – петнайсет хиляди четиристотин и двайсет паунда. Толкова правят три хиляди и двеста паунда в днешни пари. И това е нищо в сравнение с дълга ми към Сик Бой. Аз заделям пари настрана за него и Секънд Прайз, но Франко е по-належащ. На задната седалка на колата пръстите на Вики улавят моите. Ръцете й са възголеми за жена, висока метър и седемдесет – на размер почти колкото моите. – За какво мислиш? За работа? – Позна – отвръщам унило. – Предстоят ми ангажименти около Коледа и Нова година в Европа. Но поне ще имам възможност да видя татко. – Ще ми се и аз да се прибирах у дома – казва тя. – Още повече че сестра ми пристига от Африка. Но пътуването отнема твърде много дни от отпуска ми. Така че пак ще карам празниците тук, със старите сънародници – Тя изпъшква с досада. Сега е времето да го кажа: Бих предпочел да прекарам Коледа тук, с теб. Това ще е едно просто, искрено твърдение. Но срещата с Франко за сетен път е замъглила главата ми и моментът отлита. Все пак има и други възможности. Стигаме до моята сграда и аз питам Вики дали не иска да се отбие за едно питие. – Разбира се – усмихва се стегнато тя. Качваме се по стълбите и влизаме в апартамента. Въздухът е спарен и застоял. Включвам климатика, той проскърцва неохотно и заработва. Наливам две чаши червено вино и се отпускам върху малкото канапе, внезапно уморен след всичките си пътувания. Моята диджейка Емили казва, че всичко се случва по определена причина. Това е нейната мантра. Аз не вярвам на разните щуротии за космични сили, но сега си мисля: Ами ако е права? Ако е било писано да се натъкна на Франко, за да му платя? Да се разтоваря от бремето? Да продължа напред? В крайна сметка той е сторил именно това, докато аз съм заседналият на място. Вики се настанява на канапето до мен, протяга се като котка, после изува обувките си, подгъва загорели нозе под себе си, приглаждайки полата си. Усещам как кръвта се стича от мозъка към топките ми. Тя е на трийсет и седем и доколкото разбирам, е живяла порядъчен живот. Зарязвана от едно-две копелета, на свой ред разбила сърцата на неколцина мухльовци. Сега в очите й играе пламъче, а изражението й говори: Стига вече увъртане. Или акай, или ставай от гърнето. – Мислиш ли, че е време да минем на следващото ниво? – питам. Очите й се присвиват и тя отмята от челото си кичур изсветляла от слънцето коса. – О, да – казва с глас, който е предназначен да бъде секси и наистина е такъв. И двамата сме облекчени да оставим първото чукане зад гърба си. Оттук нататък пътят обещава да бъде безоблачен. Винаги ме е учудвало как, ако си падаш по някоя жена, се оказва, че тя изглежда без дрехи още по-добре, отколкото си си представял. Но на следващата сутрин тя трябва да става рано за работа, а аз – да хващам самолета за Барселона. Самият ангажимент не е толкова важен, но е в клуб, промотиран от един от организаторите на тамошния фестивал \"Сонар\". Провеждайки това коледно шоу, ние си гарантираме участие във фестивала. Кой знае кога с Виктория ще се видим отново. Но аз, за пръв път от много време насам, тръгвам на път щастлив. С материал за размисъл, а може би и с причина да се върна. И ето че сега летя на изток – полетът, който ми се отразява най-зле. Бизнес класата е задължителна за него. Би трябвало да лежа по гръб, но стюардесата предлага хубаво френско вино от селекцията на борда и преди да усетя, пак съм натряскан сред облаците. Страшно ми се иска да се насмъркам с кокаин, но трябва да се задоволя с амбиен. Да, тя е станала досадно модерна. Да, парите са я съсипали. Да, колонизирана е от космополитни задници с пълни джобове и празни души, чийто безрадостен смях се носи от баровете и ресторантите и отеква из тесните улички. Но при всички тези уговорки, фактът си остава непроменен: ако не харесваш Барселона, значи си нещастник, напълно изгубен за света. Знам, че за мен все още има надежда, защото съм влюбен в този град. Дори когато с мъка държа очите си отворени, а затворя ли ги, веднага се озовавам в душния ад на поредния нощен клуб, от който току-що съм излязъл, или в който ми предстои да вляза. Тътнещият ритъм неспирно блъска в слепоочията ми, макар че шофьорът на таксито е пуснал лека латино музика. Слизам от колата с подгъващи се от умора крака. Вадя куфара на колелца от багажника и го тътря към входа на хотела. Служителката на рецепцията е достатъчно чевръста, но на мен ми се струва, че едва помръдва. Неволно изпускам дълга въздишка, за да я накарам да побърза. Полазват ме тръпки при мисълта, че някой диджей или промоутър може ей сега да цъфне във фоайето и да иска да говорим. Най-сетне пластмасовата карта, осигуряваща ми достъп до стаята, е издадена. Следват инструкции относно безжичния интернет и закуската. Качвам се в асансьора. Зелената лампичка на бравата светва в знак, че картата работи, слава на небесата. Вече съм вътре. На леглото. Не знам за колко време съм изключил, но ме събужда телефонът в стаята. Промеждутъците между звучните му оригвания са достатъчно дълги, за да се унасям отново, с надеждата, че всяко от тях ще е последното. После на линията е Конрад. Моят най-важен клиент е пристигнал. Изправям кости във вертикално положение. Ще ми се да бъда в Ел Ей или Амстердам, все едно къде, и да гледам \"Поп Айдъл\" с Вики, сгушена до мен. Вместо това съм тресяща се маса от нерви в този барселонски хотел и усещам как, благодарение на часовата разлика и кокаина, коефициентът ми на интелигентност спада със същата скорост, с която пулсът ми се покачва", "date": "2019.03.15", "title": "Откъс от \"Панталоните на мъртвеца\" на Ървин Уелш"}
{"url": "https://www.dnevnik.bg/biznes/2019/03/15/3405051_angelkova_predlaga_dulgosrochni_vizi_za_ruskite_turisti/", "text": "Обмисля се въвеждането на дългосрочни визи за руски туристи. Това обяви по време на изслушване в Народното събрание министърът на туризма Николина Ангелкова. Идеята е да се дават визи със срок за 1 или 3 години. От думите й не се разбра кога е възможно да се въведе това. В отговор на въпрос от депутат напомни, че в Русия, която е един от най-големите пазари за България, вече има отворени 59 изнесени визови центрове, което по думите й означава, че на практика във всеки голям град може да се подаде молба за българска туристическа виза. Ангелкова отчете, че за последните четири години броят на чуждестранните туристи в България е нараснал с 31%, а приходите от тях - с 34%, като за 2018 г. приходите само от чуждестранни туристи са 8.4 млрд. лв. по данни на БНБ. Подчерта, че това е била третата поред рекордна година за българския туризъм с пристигнали 9.2 млн. чуждестранни туристи. Нощувките общо са били 27 млн. общо от българи и чужденци, като от българи са осъществени 9.5 млн. Това според Ангелкова нарежда българите сред водещите страни в ЕС по брой нощувки в българските хотели и приходи от туризъм. Обяви, че 2019 се очертава \"трудна и динамична\" година, като изрази надежда, че със съвместните усилия на местната власт и бизнеса министерството ще успее да задържи нивото от миналата година. Разработваме и дългосрочен механизъм, който да ни даде възможност да разширим крилата на сезона, особено по Черноморието, посочи тя. Напомни за идеята да се привличат конгреси в морските курорти. За целта в края на май в Слънчев бряг ще има конференция, на която България ще се опита да привлече интереса на потенциалните организатори на конференции. В допълнение до месец ще бъде предложено създаването на механизъм, който да позволи България да е конкурентоспособна да привлича \"максимално много чартъри\" на българските летища от целевите й пазари.", "date": "2019.03.15", "title": "Ангелкова предлага дългосрочни визи за руските туристи"}
{"url": "https://www.dnevnik.bg/sport/2019/03/15/3405050_szo_prizova_za_pulna_zabrana_za_reklami_na_cigari_v/", "text": "Правителствата да забранят на тютюневите компании да се рекламират в спорта, настоява Световната здравна организация (СЗО). Призивът е ограничението да обхване всички свързани маркетингови дейности, включително организиране на промоции и спонсорства на отделни събития. В съобщението си СЗО уточнява, че забраната трябва да обхване също Формула 1 и MotoGP. Наскоро  \"Бритиш американ табако\" (БАТ) обяви партньорство с \"Макларън\" във Формула 1 . Тютюневият холдинг използва вратичка, за да заобиколи правилата, като рекламира продукти с намален риск за здравето – нагреваемите цигари. От СЗО припомнят, че \"Филип Морис\" също рекламира в моторните спортове чрез договори с \"Ферари\" във Формула 1 и \"Дукати\" в MotoGP. Световната здравна организация посочва, че забраната за реклама на цигари намалява употребата на тютюневи изделия, включително и сред младежите. \"СЗО призовава правителствата да прилагат вътрешните си закони за забрана на рекламата, промоциите и спонсорствата на тютюневи компании по най-строгия начин\", заявиха от организацията.", "date": "2019.03.15", "title": "СЗО призова за пълна забрана за реклами на цигари в спорта"}
{"url": "https://www.dnevnik.bg/politika/2019/03/15/3405070_volia_ne_izvivali_rucete_na_upravliavashtite_spored/", "text": "Действията на \"Воля\" не са извиване на ръце спрямо управляващите според лидера на ГЕРБ в парламента Цветан Цветанов. Вчера лидерът на \"Воля\" Веселин Марешки обяви, че партията му напуска парламента, но после каза, че окончателното решение ще бъде обявено в сряда след разговори с ГЕРБ. Цветанов оправда и действията на \"Воля\",  които сутринта не се регистрираха  и първоначално провалиха кворума на парламента. \"Имахме по-дълъг председателски съвет, а после всяка група след председателски съвет обсъжда коментираните темите. И затова може би \"Воля\" имаха техническа невъзможност да бъдат в началото на регистрацията в пленарната зала. Ние също имахме двама колеги, които закъсняха, и затова не можаха да се регистрират. Но не смятам, че това е било умишлено\", каза Цветанов. Цветанов разказа, че вчера е имал разговор с председателя на \"Воля\" Веселин Марешки. \"Той каза, че ще трябва да направим подробен разговор по отношение на изпълнението на управленската ни програма. Ние ще можем да се подготвим до сряда и тогава да се проведе тази среща. Там ще можем да представим всичко, което предстои по управленската ни програма, както и всичко, което сме направили. \"Воля\" като партия, която не участва в управлението на страната, иска да получи допълнителни гаранции, че ще можем да изпълним своите приоритети през оставащите две години\", каза Цветанов. За исканията да Марешки да бъде спряна процедурата за купуване на изтребители F-16 от САЩ и модернизацията на армията Цветанов заяви, ГЕРБ няма да направи компромис с отстъпки, свързани с евроатлантическите ангажименти на страната.", "date": "2019.03.15", "title": "\"Воля\" не извивала ръцете на управляващите според Цветанов"}
{"url": "https://www.dnevnik.bg/skorost/2019/03/15/3405073_jalba_ot_edin_sobstvenik_na_zemia_bavi_izgrajdaneto_na/", "text": "Строежът на обхода на град Поморие се бави заради жалба на собственик на земя, която трябва да се отчужди, съобщи днес в рамките на парламентарния контрол министърът на регионалното развитие и благоустройството Петя Аврамова. Обходът е част от проекта за нов път с четири ленти между Бургас и Слънчев бряг. Общо 152 имота в землището на град Поморие е трябвало да бъдат отчуждени, като на собствениците на 149 от тях вече е платено обезщетение. Един притежател на общо три парцела обаче не е доволен от определената цена и я обжалва във Върховния административен съд. Министър Аврамова прогнозира, че предстои проблемът да се режи скоро и строежът на обхода на Поморие да започне през май и да завърши година по-късно. Вече има избран изпълнител. Осигурени са и почти 21 млн. лева за финансиране на проекта.", "date": "2019.03.15", "title": "Жалба от един собственик на земя бави изграждането на обхода на Поморие"}
{"url": "https://www.dnevnik.bg/sport/2019/03/15/3405065_barselona_-_junaited_e_gvozdeiat_v_chetvurtfinalite_v/", "text": "Барселона\" срещу \"Манчестър юнайтед\" е дербито в  четвъртфиналите на Шампионската лига . Това отреди тегленият жребий в централата на УЕФА в Нион. Двубоят ще бъде повторение на финалите от 2009 и 2011 г., когато каталунците победиха \"червените дяволи\". Двата тима са се срещали 11 пъти в мачове от европейските клубни турнири. Каталунците имат четири победи срещу три за \"червените дяволи\", а други четири срещи завършиха наравно. Мениджърът на \"червените дяволи\" Оле Гунар Солскяр ще се завърне в Барселона 20 години след победния си гол във финала на Шампионската лига срещу \"Байерн\" (Мюнхен). През 1999 г. \"червените дяволи\" сътвориха най-великия обрат във финалните мачове от турнира, за да спечелят с 2:1 с два гола в добавеното време. Звездата на \"Барселона\" Лионел Меси има 22 гола срещу английски тимове, като не пропусна да се разпише в двата финала, които каталунците играха срещу \"Юнайтед\". \"Барселона\" се класира за четвъртфиналите за 11-а поредна година, като се справи с \"Лион\" в осминафиналите с общ резултат 5:1. \"Юнайтед\" достигна до фазата на осемте най-добри за пръв път от 2014 г. \"Червени дяволи\" сътвориха един от големите обрати в елиминациите, след като загубиха у дома от ПСЖ с 0:2, но след това  победиха парижани с 3:1 на \"Парк де Пренс\" . \"Юнайтед\" стана първият тим в историята, който продължава напред след загуба с два гола на свой терен. Първите срещи от четвъртфиналите са на 9-10 април, а реваншите на 16-17. Фазата на полуфиналите започва в края на април, като срещите са на 30 април - 1 май и 7-8 май. Финалистът от миналата година  \"Ливърпул\"  изтегли най-добрия жребий, като се падна с \"Порто\". Червените от \"Анфийлд\" са непобедени в шестте си сблъсъка с Порто в европейските турнири, като имат три победи и три равенства. Освен това головата разлика е в полза на \"Ливърпул\" - 12:2. \"Аякс\", който сътвори голямата сензация  в турнира дотук и изхвърли шампиона от последните три години \"Реал\" (Мадрид), има нова тежка задача. Четирикратният европейски шампион ще срещне \"Ювентус\". \"Бианконерите\" се надяват да  прекъснат 23-годишното си чакане за нова титла в Европа , след като в осминафиналите постигнаха обрат срещу \"Атлетико\" (Мадрид). Кристиано Роналдо има отличен баланс срещу \"Аякс\", като е вкарал във всеки от последните четири мача срещу този съперник. Португалецът реализира общо седем гола (съответно два, един, три и един гола в срещите) и има повече попадения само срещу настоящия си тим \"Ювентус\" и \"Байерн\" (по 10) в Шампионската лига. Последният четвъртфинал е английски сблъсък между \"Тотнъм\" и  \"Манчестър сити\" . Двата тима имат 156 срещи помежду си, като \"гражданите\" водят с 61 срещу 60 победи. В последните три срещи \"Сити\" постигна три поредни победи. Последният успех на \"Тотнъм\" над \"гражданите\" е от 2 октомври 2016 г. Това гарантира поне един английски представител на полуфиналите за втора поредна година. Двата тима ще се срещнат три пъти в рамките на 12 дни. На 9 април \"шпорите\" ще приемат съперника си в Шампионската лига, седмица по-късно е реваншът на \"Етихад\", а на 20 април е насрочен и двубой между двата тима във Висшата лига, отново в Манчестър. Потокът за полуфиналните срещи изправя победителя от английската двойка срещу \"Ювентус\" или \"Аякс\". След като се разминават в четвъртфиналите и полуфиналите, двете големи звезди на световния футбол Кристиано Роналдо и Лионел Меси и техните тимове \"Ювентус\" и \"Барселона\" могат да се срещнат евентуално на финал. Това би бил втори сблъсък между тях след 2009 г., когато \"Барселона\" и Меси победиха \"Юнайтед\" на Роналдо с 2:0 в Рим на \"Стадио Олимпико\", а аржентинецът реализира един от головете. Жребият за Лига Европа Първите мачове от четвъртфиналите ще се играят на 11 април, а реваншите - на 18 април. Полуфиналите са на 2 и 9 май, а финалът - на 29 май на олимпийския стадион в Баку. \"Наполи\"/\"Арсенал\" - \"Виляреал\"/\"Валенсия\" \"Бенфика\"/\"Айнтрахт\" - \"Славия\" (Прага)/\"Челси\"", "date": "2019.03.15", "title": "\"Барселона\" - \"Юнайтед\" е гвоздеят в четвъртфиналите в Шампионската лига"}
{"url": "https://www.dnevnik.bg/bulgaria/2019/03/15/3405071_prez_fevruari_bezraboticata_spada_s_08_punkta_za_godina/", "text": "Броят на регистрираните безработни в бюрата по труда продължава да намалява и през февруари спада до 205 013, като снижението спрямо януари е с 2.1%, съобщава Агенцията по заетостта. Спрямо февруари 2018 г. безработните са с близо 25 600 души по-малко. Равнището на регистрираната февруарска безработица също се понижава – то е 6.2%, като на годишна база се отчита значително намаление от 0.8 процентни пункта. Сравнението с предходния месец показва снижение с 0.2 процентни пункта. Новорегистрираните безработни през февруари са 23 466, като от тях 1695 са били неактивни, т.е. не са били нито заети, нито учещи, и не са търсили работа. От началото на годината служителите от бюрата по труда са активирали близо 3 хил. души чрез организиране на информационни събития, срещи със завършващите образование в кариерните центрове, както и чрез работата на младежки, ромски, трудови медиатори и др. Освен към безработните дейността на бюрата по труда продължава да бъде насочена и към заети, учещи и пенсионери, сред които работодателите също търсят своите кадри, посочва агенцията. Нови 917 души от тези групи са регистрирани през месеца като търсещи работа. През февруари общо 19 478 безработни са постъпили на работа, като 82.4% от тях са устроени в реалната икономика. Други 192 от групата на пенсионерите, учещите и заетите са намерили ново работно място. На субсидирани работни места са устроени 3 435 души, 2626 – по схеми на оперативна програма \"Развитие на човешките ресурси\", и 809 – по програми и мерки за обучение и заетост. Заявените работни места на първичния пазар на труда през февруари са 14 875, като 84.7% от тях са в частния сектор. Най-голям дял свободни работни места са заявени в преработващата промишленост (25.8%), хотелиерството и ресторантьорството (16.8%), търговията, ремонта на автомобили и мотоциклети (11.9%), административните и спомагателните дейности (6.9%), строителството (5.0%) и др. Най-търсените групи професии през месеца са персонал, зает в сферата на персоналните услуги (бармани, сервитьори, готвачи, камериери и др.); продавачи; оператори на стационарни машини и съоръжения; работници в добивната и преработващата промишленост, строителството и транспорта; водачи на МПС и подвижни съоръжения; квалифицирани работници по производството на храни, облекло, дървени изделия и сродни; работници по събиране на отпадъци и сродни на тях; монтажници; помощен административен персонал по обслужване на клиенти; работници в селското, горското и рибното стопанство и други.", "date": "2019.03.15", "title": "През февруари безработицата спада с 0.8 пункта за година"}
{"url": "https://www.dnevnik.bg/sport/2019/03/15/3405080_purviiat_dvuboi_na_kubrat_pulev_v_sasht_shte_bude/", "text": "Кубрат Пулев се насочва към първия си мач на американска земя, а двубоят ще бъде излъчен в България. На 24 март рано сутринта (българско време)  той ще се изправи срещу румънеца Богдан Дину , като срещата ще се предава по \"Диема спорт\". Мачът е част от галавечер, която ще се проведе в зала \"Хангара\" в Коста Меса, Калифорния. Директното излъчване в България ще започне в 06.00 ч., а половин час по-рано стартира програмата от студиото. Пулев, който е претендент за световната титла на Международната боксова федерация (IBF), ще се изправи срещу Дину за втори път. Българинът има победа срещу този съперник, но в кариерата си като аматьор. Предишният мач на Пулев беше при  победата срещу Хюи Фюри в София . На 28 октомври 2018 г. българинът спечели по точки в \"Арена Армеец\".", "date": "2019.03.15", "title": "Първият двубой на Кубрат Пулев в САЩ ще бъде излъчен по \"Диема спорт\""}
{"url": "https://www.dnevnik.bg/evropa/2019/03/15/3405092_orban_poiska_krai_na_koshmarite_za_suedineni/", "text": "Унгарският премиер Виктор Орбан каза, че на предстоящите избори за Европейски парламент през май иска ново начало за Европа, \"слагащо край на кошмарите за Съединени европейски щати, така че Европа отново да принадлежи на европейците\", предаде \"Ройтерс\". Орбан каза, че е горд със заслугата на Унгария за възпирането на \"нашествието на мигранти\" през 2015 г. Той подчерта, че без християнската култура \"в Европа няма да има свободен живот\", предаде \"Асошиейтед прес\", цитирана от БТА. Следващата седмица Европейската народна партия (ЕНП) ще обсъди дали да изключи партията на Орбан \"Фидес\". Повод за конфликта между Орбан и няколко от партиите - членки на ЕНП, бяха правителствени билбордове  срещу председателя на Европейската комисия Жан-Клод Юнкер  и финансиста Джордж Сорос. В тях се изброяват предполагаеми действия на ЕС за улесняване на имиграцията, например по-лесен достъп до визи или отпускане на пари за имигранти. Според Еврокомисията тези твърдения са \"конспиративна теория\". Брюксел  направи опит да опровергае  кампанията. Вчера  Орбан изпрати писма  до европейските политици, които поискаха изключването на \"Фидес\", като се извини за обидния език, но все пак запази политическите си позиции. Председателят на групата на ЕНП в Европарламента Манфред Вебер обаче каза, че Орбан трябва да направи повече, за да избегне изгонване. \"Ако Виктор Орбан не успее да създаде доверие в следващите дни сред партиите в ЕНП и неговите критици, тогава нещата ще са трудни\", заяви Вебер пред сп. \"Шпигел\". Премахването на плакатите \"е начало, но нищо повече\", допълни Вебер по повод решението на Орбан да махне спорните плакати и да ги замени с такива  за насърчаване на семейните ценности . ЕНП печели от изборните успехи на партия като \"Фидес\", докато Орбан се облагодетелства от това голяма група като ЕНП да го защитава от критики. Антиимигрантската и антиевропейската му реторика разгневиха много от умерените консерватори в Европа, отбелязва \"Ройтерс\".", "date": "2019.03.15", "title": "Орбан поиска край на \"кошмарите за Съединени европейски щати\""}
{"url": "https://www.dnevnik.bg/detski_dnevnik/2019/03/15/3405116_pochti_polovinata_ot_tiineidjurite_v_bulgariia/", "text": "Почти половината от учениците в България на възраст между 14 и 18 години употребяват енергийни напитки, съобщи днес в рамките на парламентарния контрол министърът на здравеопазването Кирил Ананиев. Той се позова на проучване от 2014 година, изследващо рисковите фактори за здравето на българите, в което са били анкетирани и 683 ученици. Сред учениците от всички възрастови групи енергийни напитки употребяват малко над 22%. Проучването показва още, че сред младежите на възраст между 14 и 18 години почти 28% пият енергийни напитки веднъж до четири пъти седмично, а близо 19% всеки ден, или повече от един път на ден. Здравният министър посочи, че според проучвания при еднократен дневен прием на енергийни напитки няма риск за здравето. При две и повече обаче, заради количеството кофеин и други вещества, имало риск от поява на нервност, треперене, безсъние, дехидратация и др., като децата били по-уязвими. Кирил Ананиев посочи, че по отношение на енергийните напитки няма специфично законодателство в страните от ЕС. Забрана за продажбата им на лица до 16 години имало само в Литва и Латвия, а в Германия подобна идея не е срещнала подкрепа. В България енергийните напитки се контролирали на база общия регламент за храните и напитките, а според наредба 37 на МЗ за здравословното хранене на учениците енергийни напитки не се предлагат в столовете, бюфетите и автоматите в училища, общежития и други.", "date": "2019.03.15", "title": "Почти половината от тийнейджърите в България употребяват енергийни напитки"}
{"url": "https://www.dnevnik.bg/analizi/2019/03/15/3405108_tainata_na_gerb_i_bsp/", "text": "  Ако има нещо, което Борисов и ГЕРБ винаги отричат много ядосано, това са подозренията за скрито управление с ДПС. Не е ясно обаче защо и какво точно отричат управляващите. Затова нека разгледаме различните варианти. Борисов и ГЕРБ може би не са съгласни, че договореностите са \"скрити\". Тук премиерът наистина има право, защото връзките са вече толкова видни, че няма как да минат за кой знае каква тайна. Дори БСП започнаха да ги употребяват за собствени цели: тъй като парламентарният бойкот на социалистите е до голяма степен безпричинен, те си измислиха оправдание - уж да направят ясна свързаността между ГЕРБ и ДПС. Сякаш тя не е обществено достояние и без тях. Може би Борисов отрича изобщо да има \"договорености\" между него и ДПС. Това обаче не може да е вярно. Наистина, няма договор за коалиция между двете партии, но и никой не твърди такова нещо. Очевидно е обаче, че има негласно (поне от публична гледна точка) споразумение те да се подкрепят по най-ключовите въпроси: -  : без ДПС настоящата данъчна политика на Борисов не би била възможна. Най-малкото плоският данък би бил отменен под натиск на \"Патриотите\". Същото се отнася и до пенсионната и социалната политика; -   тук ГЕРБ и ДПС винаги са били заедно. И каквото и да е ставало, основната отговорност носят именно те; -  без ДПС управляващото мнозинство би било пряко зависимо от откровено проруските \"Атака\", \"Воля\" и ВМРО. Сам по себе си проблематичният \"баланс\" между ЕС, САЩ и Русия, който Борисов преследва, се дължи и на ролята на ДПС в управлението; -   В разпределението на бюджетните средства ДПС е равноправен партньор на управляващите. Така например миналата година 500 млн. лв. бяха отделени (извънредно) за хидроинженерни проекти и подобрения из страната (област, в която ДПС специализира). По принцип ДПС формално гласуват против бюджета, за да не станат \"официално\" управляващи. Но интересите им рядко са страдали по бюджетни съображения; -   медийната империя на ДПС подкрепя безрезервно правителството. То пък я снабдява с информация, праща ѝ министри и други нотабили по студията, приема прищявките ѝ (като закона за медиите \"Пеевски - Цонев\"); -  различните \"независими\" антикорупционни агенции, прокуратурата и специализираните съдилища действат като \"юмрук на партията\": тежък за опонентите и трети лица, мек и гальовен за управляващата гарнитура от ГЕРБ и ДПС. В резултат от тази гальовност Владислав Горанов не е в конфликт на интереси, докато обживява апартамента на кръстника си, а и никой няма интерес да гледа как хидроинженерът Доган се преквалифицира в енергетик и купи ТЕЦ \"Варна\". Да не говорим за произхода на медийната империя на ДПС, връзката ѝ с КТБ и други подобни истории: те не са интересни за разследващите органи. Този списък на съгласувани действия може да бъде продължен почти до безкрай. Но не е нужно. Нима става дума за случайни съвпадения? Дори и да няма  договорености между двете партии (разписани и скрепени с подписи), това не означава, че между тях вече не е установен обвързващ   (повтаряща се практика, добиваща нормативна стойност). Дори и Борисов да приеме тази обичайно-правна връзка, той може би не е съгласен, че това съжителство е достатъчно за \"общо управление\". Формално управлението е на ГЕРБ и самонареклите се \"Обединени патриоти\" (словосъчетание, в което първата дума е невярна, а втората е спорна предвид руската нишка в \"Атака\"). Да, официалната коалиция е все още между ГЕРБ и \"Патриотите\", но тя е до голяма степен нефункционална. По много въпроси части от \"Патриотите\" гласуват срещу правителството, а ДПС го подкрепя. Така зад формалната фасада на коалицията лъсва гръбнакът на управляващата структура, от който ДПС е неизбежна част. Изброените по-горе констатации трудно могат да бъдат отречени - фактите говорят доста гръмко. Но тук стигаме до най-важния въпрос, на който Борисов не е дал отговор: Защо ГЕРБ да не управлява с ДПС? Досега не сме чули разумно обяснение от премиера за това инатливо нежелание. За него Ахмед Доган е най-велик български политик, Делян Пеевски е просто бизнесмен, чиито медии радват душата му, Йордан Цонев е добър бюджетар и т.н. Защо да няма общо управление с ДПС, когато официалните партньори на Борисов - Сидеров, Каракачанов и Симеонов - никога не са извиквали подобни суперлативи и умиление у него? Когато сърцето ти е другаде, не е ли редно да действаш съответно? Още по-неясна е позицията на БСП. Корнелия Нинова  обвинява ГЕРБ във връзка с ДПС , но не казва какво е лошото в тази връзка. Още повече че в миналото БСП са се коалирали с движението съвсем официално. Какъв е проблемът тогава за ГЕРБ? На фона на тази необяснимост започнаха да се промъкват \"патриотарски\" обяснения, според които ДПС е неудобен партньор, понеже е представител на малцинствата. Това е опасна и грешна теза - етническото представителство не е било и не бива да бъде причина за изолация на която и да е партия от управлението. Истината е друга: и ГЕРБ, и БСП се страхуват да назоват сериозните корупционни проблеми и икономически свързаности, от които страда ДПС. И към които двете големи партии са силно съпричастни. И БСП, и ГЕРБ се ползват от медийната и прокурорско-следователска мощ на ДПС. И са подпомагали движението да я придобие и съхрани. Така те всъщност са част от установяването на един модел на управление, при който държавата и нейните служби са майка за едни и мащеха за други. Сега ГЕРБ и БСП просто си измиват с ДПС ръцете за собствения си модел на управление. Именно това е тайната, от която и двете големи партии се срамуват. Защото това е тайна не на ДПС, а най-вече тяхна. Те са допуснали нещата да стигнат дотук. И пропускът съвсем не е случаен. Казусът със  задълженията на мюфтийството  демонстрира точно тази обърканост и оплетеност на отношенията етнос, религия и пари. ДПС и  мюфтийството намесиха \"етническия мир\"  като аргумент за опрощаването, \"Патриотите\" скочиха, задето се дават пари на мюсюлманите, а ГЕРБ, за да не бъдат обвинени в съглашение с ДПС,  промениха позицията си  в последния момент. Гузен негонен бяга, както се казва. В дебата се намеси и БСП - с популисткия аргумент, че вместо на мюфтийството задължения трябва да се опрощават на детски градини и болници. По принцип държавата опрощава дългове на много организации. Или пък ги подпомага в изплащането им - и университети, и болници, да не говорим за стотиците милиони задължения на софийската топлофикация и софиянци, които страната изплаща, докато си студува. Дълговете на мюфтийството обаче станаха национален въпрос - не за друго, а заради \"неизяснените и необяснени\" връзки между ГЕРБ и ДПС, които всъщност са публична тайна. \"Тайна\", която продължава да бъде крита зад верски, етнически, геополитически и всякакви други димки. Понякога това, което е най-видно, остава най-неразбрано.", "date": "2019.03.15", "title": "Тайната на ГЕРБ и БСП"}
{"url": "https://www.dnevnik.bg/razvlechenie/2019/03/15/3405117_sireneto_s_miris_na_hip-hop_e_nai-dobro_sochi/", "text": "Излагането на сирене на музика денонощно може да му придаде специфичен вкус и аромат, а швейцарско проучване по темата твърди, че хип-хопът може да се окаже с по-добър ефект, отколкото Моцарт например. Девет пити ементал, всяка с тегло 10 килограма, са били поставени в отделни дървени щайги, за да бъде изпробвано влиянието на музиката върху вкуса и аромата им, разказва \"Ройтерс\". Отделните пити са слушали по 24 часа стилово различни произведения. Едното е било постоянно под звуците на We Got it From Here на A Tribe Called Quest. Друго - на операта \"Вълшебната флейта\" от Моцарт, а трето - на рок класиката на Led Zeppelin - Stairway to Heaven. Има пита, която постоянно е \"слушала\" техното трака UV на Vril, a друга - мрачното ембиънт парче Monolith на швейцарския електронен дует Yello. Други три парчета са били подложени на звукови вълни на ниски, средни и високи честоти, докато една от питите е била оставена в пълна тишина. \"Най-видимите разлики се наблюдаваха в силата на аромата, мириса и вкуса\", обясняват изследователите от Университета на изкуствата в Берн, след като са анализирали откритията на кулинарно жури, което е направило дегустация на сляпо. \"Пробата с хип-хоп е на върха на списъка с всички сирена, подложени на музика, по отношение на плодовитостта. Сред всички изпробвани то е било най-силно по отношение на мирис и вкус\", се казва още в анализа. Бенджамин Лузуй, швейцарски телевизионен шеф-готвач и член на журито, разказва пред \"Ройтерс\", че разликите са били много ясни по отношение на текстура, вкус и външен вид. \"Имаше нещо наистина много различно\", допълва той. Експериментът вместо високоговорители използва минипредаватели, които пренасят енергията на музиката в сиренето. \"Цялата енергия резонира директно вътре в сиренето\", обяснява Майкъл Харенберг от Университета на изкуствата в Берн. Производителят на сиренето Бет Вампфлер пък допълва, че журито е направило двойна проба и двата пъти резултатите са били малко или много същите. Той казва, че отсега нататък експериментът ще продължи да се фокусира върху хип-хопа: \"Идеята сега е да вземем 5 или 10 пити сирене и да ги подложим на хип-хоп, след което да сравним.\"", "date": "2019.03.15", "title": "Сиренето с мирис на хип-хоп е най-добро, сочи проучване"}
{"url": "https://www.dnevnik.bg/photos/2019/03/15/3405146_fotogaleriia_uchenicite_sreshtu_bezdeistvieto_za/", "text": "Ученически демонстрации, с призиви за действия за справяне с климатичните промени, се проведоха днес в повече от 1600 града в над 100 страни, съобщиха организаторите, цитирани от ДПА. Кадър от протеста в Лунд, Южна Швеция.", "date": "2019.03.15", "title": "Фотогалерия: Учениците срещу бездействието за промените в климата"}
{"url": "https://www.dnevnik.bg/detski_dnevnik/2019/03/12/3401461_s_decata_v_pochivnite_dni_16_i_17_mart/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . По традиция  Тодоровден - един от най-тачените в българската традиция празници, ще бъде отбелязан с  В  състезания и демонстрации ще направи група от Конната полиция на Столичната дирекция на вътрешните работи. Откриването на тържеството е в 10 ч. на площада в кв. \"Георги Бенковски\", а в 10.30 започват надбягванията. В 11 ч. започва празникът на конната база в село Войнеговци - подробности -  тук . Денят, известен като Конски Великден, ще бъде отбелязан и в \"Кондабайда\" - резиденцията за деца и животни на бул. \"Цар Борис Трети\" №238. Децата са поканени да яздят понита, да се включат в работилници по кожарство и плъсти и да изработят амулет с прабългарски или тракийски символи. Билети могат да се купят  тук  или на място в деня на събитието. В  празникът ще започне по традиция с шествие до параклиса \"Св. Тодор\" в местността Параколово, където ще има водосвет. Стартът на кушиите е в 11 ч. Ще се проведе и конкурс за най-атрактивен кон и ездач. Етнографският музей в  кани на кушия в 11 ч. , последвана от изпълнения на народни песни и танци. -   в галерия \"Квадрат 500\". Посетителите ще бъдат водени от екскурзоводите на галерията, за да научат историята на част от над 1600 творби, разположени в 28 зали. Тази седмица темата е \"Галерията и нейните дарители - семейство Клодия и Константин Делчеви\". Срещата е в 13 ч. в централното фоайе на галерията, а групите са до 20 посетители. Подробности -  тук .  -   в \"Сердика център\" на ниво -1, където всеки посетител на търговския център ще може да се запознае и да се докосне до някои от автентичните български занаяти - тъкачество, везбарство, грънчарство, гайтанджийство и много други. Под ръководството на майсторите той ще може да изработи сам дори музикален инструмент като гъдулка или пък да се опита да избродира шевица върху народна носия. Събитието е подкрепено от Регионална занаятчийска камара – София.  - Вторият епизод от поредицата  – филм на историческа тематика, създаден от учениците от Центъра за демократично учене е готов. От 11 ч. всички са  поканени на премиерата му  в \"Есенс център\", който се намира на ул. \"6 септември\" 37. За децата е подготвена и работилница по стоп моушън анимация. - Поредното занимание на \"Детската архитектурна работилница\" е озаглавено \" . В него децата ще научат повече за куклите, задвижвани с конци, ще се пренесат назад във времето, за да научат кога възниква тази форма на изкуство и ще изследват видовете движения, които може да извършва човешкото тяло и ролята на ставите в него. Всяко дете ще направи проект и ще конструира собствена кукла на конци, а накрая ще участва в импровизирано представление. Упражненията са от 10 до 11.30 ч, от 13 до 14.30 и от 15 до 16.30 ч в сградата на Съюза на архитектите в България на ул.\"Кракра\" 11. Минимална възраст 6 години. Записване на имейл:  arch_for_children@abv.bg -  - Институтът \"Сервантес\" организира ателие, посветено на творчеството на големия архитект  . По време на заниманието участниците ще изработват фигури от плат по темата \"Саграда фамилия\" - символ на Барселона. Билетите струват 10 лв., а ателието е от 11 до 12 .30 ч. в института на пл. \"Света София\" №3. -  - Инициативата 12X12 Jazz Marathon в чайната на ул. \"Георги Бенковски\" №11 започва с детска програма в 11 ч. В   ще се включат Венцислав Благоев - тромпет, Павлета Семова - вокал, Атанас Хаджиев - саксофон, Станислав Арабаджиев - пиано, Димитър Благоев - китара, Димитър Сираков - контрабас, Стоил Иванов - барабани, и Теди Лихо - цветови импровизатор. Събитието продължава до късно вечерта с концерти за пораснали деца и възрастни, а подробности можете да намерите  тук . -  - Детската програма на   включва прожекции на \"Джим Копчето и Лукас Машиниста\", \"Гордън и Пади\", \"Зоопарк\" и \"Глупотевини\". Подробности за прожекциите и киносалоните -  тук .  Неделя Ателието на  програмата \"Био игри\"  тази седмица е на тема  Младите изследователи ще научат кой е Луи Пастьор и какво е открил и ще участват в няколко мисии, по време на които ще разкрият загадки за бактериите. Разкриването на предходната мисия е задължително за получаване на инструкциите за следващата. Всяко дете ще си изработи играчка за спомен. Заниманието е от 11 до 12.30 ч. в \"Техномеджикленд\" на бул. \"Цариградско шосе\" 111Б. Подходящо е за деца между 7и 13 г. Открит   организира спортната верига \"Декатлон\" от 14 ч. в магазина си \"Витоша\" на Околовръстното шосе. Заниманието ще започне с кратка демонстрация и разгрявка, след което ще се премине към основни елементи от спорта. Желаещите да се включат е необходимо да бъдат с удобни дрехи за спорт, всичко останало ще бъде осигурено. Събитието е подходяща за деца от 5- до 12-годишна възраст. Необходима е предварителна регистрация  тук . -  - Поредицата  гостува в \"Кондабайда\" - резиденцията за деца и животни на бул. \"Цар Борис Трети\" №238. Изпълнители и публика ще призоват с танци и музикални импровизации пролетта да идва по-скоро. Участват Боряна Йорданова – вокал, Венцислав Благоев - тромпет, Станислав Арабаджиев - пиано, Димитър Сираков - контрабас, Невена Григорова - барабани и вокал. Концертът започва в 11 ч., а подробности вижте  тук .  Представлението   ще учи децата за парите с театър, и то не само като зрители, а и като главни действащи лица, съобщава организаторът на спектакъла - фондация \"Инициатива за финансова грамотност\". Урокът ще е от 11 ч. в камерна зала \"Славянска беседа\" на ул. \"Г. С. Раковски\" 127. Подробности -  тук . -   в \"Сердика център\" на ниво -1, където всеки посетител на търговския център ще може да се запознае и да се докосне до някои от автентичните български занаяти - тъкачество, везбарство, грънчарство, гайтанджийство и много други. Под ръководството на майсторите той ще може да изработи сам дори музикален инструмент като гъдулка или пък да се опита да избродира шевица върху народна носия. Събитието е подкрепено от Регионална занаятчийска камара – София. -  - Детската програма на   включва прожекции на \"Джим Копчето и Лукас Машиниста\", \"Гордън и Пади\", \"Зоопарк\" и \"Глупотевини\". Подробности за прожекциите и киносалоните -  тук . - Музикално-образователната поредица  гостува на фестивала \"Мартенски музикални дни\". Организаторите канят младите почитатели на музиката в залата на Регионалния исторически музей, за да ги отведат на пътешествие в  дебрите на джаз класиката  с певицата Весела Морова и нейния бенд - тромпетистът Денис Гоев, пианистът Светослав Миланов и перкусионистът Иван Андреев. Концертите са два - от 11 ч. и от 17 ч. Традиционно един час преди всеки от тях започва безплатна \"Работилница на възглавници\", в която децата ще рисуват върху възглавници, които ще запазят после за спомен. Билети се предлагат на касата на музея и преди концертите (при останали свободни места). -  - Работилница на тема   организира сдружението  Образователни работилници \"Младежки център\" . Децата ще разговарят за една от най-големите по територия и население страни в света с многообразен релеф и климат, растителен и животински свят. Подходящо за деца от 7 до 10 г. С предварително записване. Подробности -  тук .", "date": "2019.03.15", "title": "С децата в почивните дни (16 и 17 март)"}
{"url": "https://www.dnevnik.bg/sport/2019/03/15/3405096_shte_ostanat_li_konkurentni_germanskite_klubove_sled/", "text": "През 2013 г. германският футбол изживя своя върховен момент с финала между \"Байерн\" (Мюнхен) и \"Борусия\" (Дортмунд) в Шампионската лига. Шест години по-късно Бундеслигата дори няма представител в четвъртфиналите в най-престижния клубен турнир. \"Байерн\", \"Борусия\" и \"Шалке\" отпаднаха безславно от надпреварата и бяха надиграни категорично съответно от английските \"Ливърпул\", \"Тотнъм\" и \"Манчестър сити\". Трите отбра от Бундеслигата отбелязаха едва три и допуснаха цели 17 гола в шестте си мача. Пропадането е огромно, като на преден план излиза въпросът дали германските клубове все още са конкурентни на европейските грандове? \"Фактът, че не постигнахме това, което искахме, определено е наша вина. Но над всичко е играта на \"Ливърпул\", който атакуваше рано и нямахме възможност да пробием. Заради това не го направихме и не заслужавахме да победим\", каза треньорът на \"Байерн\" Нико Ковач след реванша на \"Алианц арена\". Сблъсъкът с \"Ливърпул\" отразява представянето на баварците през сезона, което е на приливи и отливи. \"Байерн\" стигна до борбено нулево равенство на \"Анфийлд\", но германският шампион беше беззъб в реванша у дома. Отпадането означаваше, че за пръв път от 2011 г. баварците няма да участват в четвъртфиналите в Шампионската лига. Една от причините за отстъплението на германските клубове е, че с изключение на \"Байерн\" те изостават по финансова мощ от европейските грандове. В допълнение \"Байерн\" и \"Борусия\" се намират в преход с нови треньори, които се нуждаят от време, за да изградят отборите си с обещаващи млади таланти. Баварците са в период на смяна на поколенията, като през лятото ще се разделят с някои водещи играчи в последните години, преминали пика в кариерите си. \"Борусия\" също залага на младостта с играчи като Джейдън Санчо. През сезона жълто-черните показват, че могат да бъдат фактор в Бундеслигата, като девет кръга преди края са с равни точки с \"Байерн\". Съставът на Люсиен Фавър обаче няма опит в Европа и се нуждае от още време, за да разкрие пълния си потенциал. Полузащитникът на \"Борусия\" Томас Дилейни вярва, че бъдещето пред отбора е светло, въпреки отпадането от \"Тотнъм\" с общ резултат 0:4. \"Най-голямата разлика е, че \"Тотнъм\" е три години пред нас като отбор. Те са заедно от по-отдавна. Ние също искаме да запазим състава и имаме някои млади играчи. Ще израснем и ще сме по-добър отбор\", каза Дилейни пред \"Дойче веле\". В момента разликата между германските клубове и европейските грандове изглежда голяма. Въпреки това водещите отбори в Бундеслигата са поели по път, който изисква време, за да даде резултат и покаже дали те са готови да се върнат в голямата игра на европейската сцена.", "date": "2019.03.15", "title": "Ще останат ли конкурентни германските клубове след краха в Шампионската лига"}
{"url": "https://www.dnevnik.bg/evropa/regioni/2019/03/15/3405195_desetki_rumunci_ot_chujbina_shte_poluchat_po_40_hil/", "text": "Десетки румънци, живеещи в различни страни по света, се събраха днес в град Клуж-Напока, за да подпишат договорите, с които ще получат по 40 хил. евро субсидия чрез проект, финансиран с еврофондове, за да започнат собствен бизнес в Румъния, съобщава \"Аджерпрес\". Според представители на Националния съвет на малките и средните частни предприятия в Румъния (НСМСЧПР) над 600 румънци, живеещи в страни като Австралия, САЩ, Великобритания, Испания и други, са се включили в проекта \"Диаспора РеСТАРТ\". Председателят на НСМСЧПР Флорин Жиану уточни, че са били представени 150 планове за бизнес, като 50 от тях ще бъдат финансирани със субсидията от 40 хил. евро. Дейностите включват различни сфери като технологиите, индустрията, строителството, туризма и услугите, отбеляза той. \"Бихме искали този проект да бъде модел за добра практика, който да разширим за цялата страна, да стане политика на страната. Диаспората представлява според нас най-важният ресурс на една страна\", подчерта Жиану на церемонията, която се състоя в префектурата на град Клуж. Той отбеляза, че мнозинството от спечелилите финансиране по проекта (19 души) са румънци, които през последните години са живеели във Великобритания, следвани от румънците, живеещи в Испания (11 души). Проектът \"Диаспора РеСТАРТ\" има за основна цел да подкрепи създаването на предприятие с неземеделски профил в градската среда на по-слабо развитите региони на Румъния от румънци от диаспората. Срокът за осъществяване на проекта е от септември 2017 г. до септември 2020 г., посочва \"Аджерпрес\". /БТА", "date": "2019.03.15", "title": "Десетки румънци от чужбина ще получат по 40 хил. евро, за да започнат бизнес в Румъния"}
{"url": "https://www.dnevnik.bg/bulgaria/2019/03/15/3405199_zaraboti_internet_stranicata_za_poseshtenieto_na/", "text": "Официалната  интернет страница , създадена във връзка с апостолическото пътуване на папа Франциск в България, вече работи, съобщиха днес почти едновременно от пресслужбите на правителството и парламента. Визитата на Светия отец ще се проведе от 5 до 7 май тази година, като той ще посети София и Раковски. Утвърдена практика е държавата, посрещаща Светия отец, да разполага с официален уебсайт, чрез който да се разпространява важна информация за гражданите и медиите за събитията от програмата на папата. На страницата ще бъдат публикувани актуални новини, снимки и видео от събитията с участието на папата. Програмата на папа Франциск предвижда срещи с премиера Бойко Борисов, президента Румен Радев, българския патриарх Неофит и членове на Светия синод. На 5 май той ще произнесе от София традиционната си неделна молитва \"Царица Небесна\" (Regina coeli). Апостолическото пътуване на папа Франциск в България ще завърши със среща с представители на различни религиозни вероизповедания в България на столичния площад \"Независимост\".", "date": "2019.03.15", "title": "Заработи интернет страницата за посещението на папата в България"}
{"url": "https://www.dnevnik.bg/sviat/2019/03/15/3405311_teroristut_ot_nova_zelandiia_e_posetil_bulgariia_prez/", "text": "Терористът, убил почти 50 души в Нова Зеландия, е бил в България през 2018 г., както и в други балкански държави две години по-рано. Това каза на брифинг главният прокурор Сотир Цацаров. По думите му пътуването е било от 9 до 15 ноември 2018 г., а след това той е заминал за Румъния и Унгария. Бил е основно на места на \"битки между християни и мюсюлмани.\" Няма данни за \"евентуална терористична дейност или връзки на лицето\" на българска територия, добави Цацаров. На 9 ноември човекът, когото австралийски медии и длъжностни лица наричат  Брентън Тарант , пристига от Дубай на летището в София и \"наема автомобил, с който извършва пътуване около историчеки места в България,\" продължи главният прокурор. Сред посетените места са Дряново, Плевен, Велико Търново, Благоевград, Пловдив, Асеновград, Бачково, Казанлък и Банско. \"С румънските авиолинии заминава за Букурещ... там наема отново автомобил и от румънска територия се придвижва до Унгария. Установяват се и са събрани начални данни за местата на неговото пребиваване, за да се изясни пълният му маршрут и всички негови контакти.\" Две години по-рано роденият в Австралия Тарант е пътувал и до Сърбия - между 29 и 30 декември 2016 г. Преминал през Черна гора, Босна и Херцеговина и Хърватия с автобус, каза още Цацаров. По думите му българските власти са осъществили връзка по случая с партньори от САЩ, Нова Зеландия и Австралия и с партньорските служби от Обединените арабски емирства и балкански държави. Изявлението на Цацаров бе след среща в Министерския съвет с министър-председателя Бойко Борисов, министрите на външните и вътрешните работи Младен Маринов и Екатерина Захариева и ръководителите на службите за сигурност. Тя бе свикана след съобщението, че оръжието, използвано от терориста, е изпълнено с надписи на кирилица и латиница с известни битки срещу Османската империя. Две от тях са свързани с България - \"Шипченски проход 1877-78\" и \"Битка при Булаир 1913 г.\" Според Захариева, която също говори на брифинга, нападателят доста сериозно познава балканската история - в детайли, които малко хора на Балканите знаят. Същевременно \"изцяло споделям мнението на главния прокурор, че е рано да се правят някакви сериозни заключения,\" каза външният министър. България обаче по никакъв начин не желае да се свързва с този ужасен акт, а гражданите и политиците трябва да запазят \"мъдрост и спокойствие\" и да внимават да не подстрекават с послания \"етническото напрежение у нас.\" Според вътрешния министър Младен Маринов към момента няма нужда да се повишава нивото на сигурност в страната. Нашите служби работят със свои колеги от САЩ Нова Зеландия и Австралия, ОАЕ на балкански държави, на първо място Сърбия и Черна гора, съобщиха Цацаров и Маринов.", "date": "2019.03.15", "title": "Терористът от Нова Зеландия е посетил България през 2018 г."}
{"url": "https://www.dnevnik.bg/razvlechenie/2019/03/15/3405304_az_sum_si_az_-_tova_e_polojenieto_kaza_pred_dnevnik/", "text": "Тази седмица  актьорът Димитър Маринов , който нашумя с участието си в \"Зелената книга\", гостува в България като специален гост на 23-ото издание на \"София филм фест\". Сред публичните му изяви бяха среща със студенти в НАТФИЗ и посещение на репетиция в Народния театър \"Иван Вазов\". В биографията си в IMDB Маринов сочи, че е съден от военен трибунал в България по обвинение, че е опитал да избяга на Запад, докато е бил в казармата. Въпреки това той завършва НАТФИЗ и през 1990 година, след турне с българска фолк джаз формация в Европа, Канада и САЩ, остава като политически бежанец в Ноксвил, Тенеси. Всъщност той отдавна е набелязал именно САЩ за мястото, където иска да живее. Интересно му е да отиде някъде, където никой не го познава. Да се опита да започне от нулата. Да провери възможностите си. И изглежда успява да постигне американската мечта. Качва се на сцената на \"Оскарите\" като част от екипа на \"Зелената книга\". А как се е озовал във филма? \"На първия кастинг не мога да кажа точно, но предполагам, че са били не по-малко от стотина души. На втория кастинг, месец и половина по-късно, когато продуцентите и режисьорът разбраха, че са търсили грешния прототип, накрая сме останали 4 души\", разказва Маринов пред \"Дневник\". \"Не знам имената на другите трима, но са били мега звезди. Единият даже е вземал \"Оскар\". Накрая Питър Фарели и Виго Мортенсен е трябвало да решат какво искат с този филм. Дали искат голямата звезда, за да се борят за резултати в боксофиса, или искат да направят една истинска история с неизвестно лице, в което вярват. И тъкмо натам са се наклонили везните\", допълва той.", "date": "2019.03.15", "title": "Аз съм си аз - това е положението, каза пред \"Дневник\" Димитър Маринов"}
{"url": "https://www.dnevnik.bg/evropa/2019/03/15/3405135_pravata_na_homoseksualnite_novoto_predizborno_boino/", "text": "Управляващата в Полша националистическа партия цели да спре спада на своята популярност пред два ключови вота тази година с предупреждението, че подкрепата на опозицията за образователна програма за лесбийки, гейове, бисексуални и транссексуални (ЛГБТ) е заплаха за полската култура и трябва да бъде блокирана, където е възможно. Партията \"Право и справедливост\" (ПиС) заклейми новата училищна програма за сексуално обучение, планирана в управляваната от опозицията столица Варшава, и я нарече посегателство на западния либерализъм срещу традиционните католически ценности. ПиС се прицелва в правата на ЛГБТ, стараейки се да обърне процеса на спад в своята популярност заради обвинения в корупция срещу финансови регулатори, въпросителни около бизнес сделки на лидера Ярослав Качински и други проблеми. Полската  Европейска коалиция  - група опозиционни партии - изпреварва с два пункта ПиС преди изборите за Европейски парламент през май според ново проучване на общественото мнение. През есента следват парламентарни избори. Одобрената във Варшава образователна програма за ЛГБТ е предназначена да образова учениците за сексуалната ориентация, дискриминацията и репродуктивното здраве съгласно стандартите на Световната здравна организация. Консервативни политици, римокатолически лидери и коментатори твърдят, че подобни уроци ще лишат родителите от правото да решават как да бъдат образовани техните деца и че децата ще осъзнаят своята сексуалност прекалено рано. \"Целият социален механизъм на подготовка на един млад човек - първо дете, а после подрастващ - за бъдещата му роля като жена или мъж, да започне семейство, за ролята на майката и бащата е поставен под въпрос. Той може да бъде унищожен\", каза Качински на партийна конференция на ПиС в събота. Той добави, че ако опозицията надделее на предстоящите избори, тя \"ще продължи тези атаки срещу семейството и децата\" и прикани избирателите да помогнат на ПиС да предотврати такива резултати. Повече от половината поляци смятат хомосексуалността за нещо ненормално, но което може да бъде търпяно. Една четвърт са убедени, че той не бива да бъде толериран изобщо, сочат резултатите от анкета от 2017 г. на Центъра за проучване на общественото мнение. Полша остава една от най-набожните държави в Европа. Близо 90 на сто от нейното 38-милионно население се идентифицират като католици, а около 12 милиона поляци ходят на литургия всяка неделя. Но докато ПиС е популярна в малките градове и селата, тя има далеч по-малка подкрепа в големите градове като Варшава. Атмосфера на страх Някои анализатори казват, че решението на ПиС да вземат на мушка темата за ЛГБТ в изборна година е стратегия за заиграване със страха от непознатото, за да бъдат спечелени гласове по време, когато подкрепата за партията сред младите и градското население се срива. Преди тази тактика на ПиС е проработвала, казват анализаторите и отбелязват как през 2015 г. тя е използвала антиимигрантска реторика, за да привлече подкрепа преди изборното поражение на управлявалата дотогава десноцентристка \"Гражданска платформа\". От своя страна полските епископи направиха изявление, че варшавската програма за сексуално образование ще подкопае демокрацията, защото ограничава правата на родителите и ерозира свободата на словото, а децата ще бъдат обучавани по начин, която е в разрез с полските традиции. ПиС използва своя сегашен изборен мандат, за да укрепи католическите ценности, и се закани \"да изправи падналата на колене Полша\" в борбата срещу натрапения й от страни като Германия и Франция по-светски и либерален начин на живот. Сега полските училища не предлагат официално на учениците сексуално образование, но ги обучават как да се подготвят за \"семейния живот\". Полша се класира предпоследна сред 28-те страни - членки на Европейския съюз, по равенство и липса на дискриминация, сочат данни на \"Рейнбоу Юръп\" - организация, свързана с Международната асоциация на лесбийките, гейовете, бисексуалните, транссексуалните и интерсексуалните. Хомосексуалните бракове в Полша са незаконни, а еднополовите партньорства не са признати от закона. ПиС се е съсредоточила върху укрепването на традиционното семейство, съставено от майка, баща и деца, чрез програми за социални разходи като \"500+\", която отпуска 500 злоти (около 130 долара) месечно на дете в семейство, което има повече от едно дете. /БТА", "date": "2019.03.15", "title": "ЛГБТ общността: Новото предизборно бойно поле за управляващите в Полша"}
{"url": "https://www.dnevnik.bg/bulgaria/2019/03/15/3405301_mjuftiistvoto_predupredi_che_propagandata_osnovana_na/", "text": "От името на мюсюлманската общност в България Главното мюфтийство на Мюсюлманско изповедание остро осъди извършените терористични актове срещу джамиите в новозеландския град  Крайстчърч  ,при които загинаха повече от 50 души по време на петъчна молитва. Говоренето на ангро от политиците за извличане на политически дивиденти, използването на езика на омразата и откритите призиви за разединение на обществото от отделни крайнодесни или крайнолеви организации в последните 10-15 години ето че си дават плодовете, се казва в декларацията. Мюфтийството подчертава, че огромна тежест пада върху средствата за масова информация, обществениците и интелектуалците които оформят общественото мнение и констатира провал във всички направления по отношение на хуманизма и човешките права. Ръководството на мюсюлманското вероизповедание призовава медиите да не прибягват към разпространение, публикация или допускане на говорене подбуждащо омраза към религиозните общности, малцинствата и към всички хора като цяло. \"От манифеста на терориста от Крайстчърч разбираме, че силно е повлиян от Балканите и Европа, а ние всички знаем, че Балканите са буре с барут. С оглед на това ние живеещите векове наред в тези земи сме длъжни да запазим добрия тон, съвместното съжителство и мира на света за нашите деца и бъдещите поколения. Омразата, враждебното отношение, оправдаването на ненавистта, расизма, ксенофобията, антисемитизма, ислямофобията или други видове омраза, подхранват предразсъдъците и води до тежки последствия. Политическата и медийна пропаганда основана на омраза и расизъм провокира насилие срещу определени хора и за съжаление винаги се намират такива, които да се влияят от това\", се казва в декларацията на мюфтийството. Междувременно от Министерския съвет беше съобщено, че  преди четири месеца нападателят от Крайстчърч е бил за седмица в България.", "date": "2019.03.15", "title": "Мюфтийството предупреди, че пропагандата, основана на омраза, провокира насилие"}
{"url": "https://www.dnevnik.bg/sviat/2019/03/15/3405308_kandidat_za_prezident_na_sasht_e_bil_v_izvestna/", "text": "Бивш конгресмен от Тексас, който тази седмица се кандидатира за президент на САЩ, се оказа таен член на най-старата американска хакерска група. Харизматичният Бето О'Рурк, който има \"усмивка на Кенеди и е с либерално-либертариански възгледи\" е принадлежал към \"Култа на мъртвата крава\" (Cult of the Dead Cow). Това е шеговито наименование, свързано с изоставена кланица в Тексас, разказва \"Ройтерс\". Десетилетия наред членовете на групата, известна още като CDC, ревниво пазят тайните си, но сега в поредица от интервюта някои от тях потвърждават, че О'Рурк е бил един от тях. Над 10 души от CDC са се съгласили имената им да бъдат посочени в книга на репортер на \"Ройтерс\", която ще бъде публикувана през юни. CDC стана известна и с това, че разпространяваше програми, с които обикновени хора можеха да хакнат компютри под \"Уиндоус\". На тях се приписва и измислянето на думата \"хактивизъм\" и О'Рурк е обяснявал, че тази дейност помага да се дистанцираш от системата и да ѝ направиш критичен анализ. Допреди няколко години би било абсолютно немислимо бивш хакер да се кандидатира за висок пост в управлението на САЩ. Но на последните два избора в Белия дом и Конгреса бяха вкарани хора с нетрадиционен произход и мнозина от тях обещават да взривят статуквото, припомня \"Ройтерс\". Досега не е имало по-добри времена за политически бунтовници срещу системата, допълва агенцията. Няма свидетелства 46-годишният О'Рурк лично да е участвал в проникване в компютри или в изработването на програми за тази цел. Но и не е ясно дали американците са готови да гласуват за човек, който като тийнейджър е крал телефонни импулси за модема си и е писал измислена история от първо лице за това как главният герой прегазва с колата си деца по улиците. \"Ройтерс\" разказва за събития от 80-те години, когато О'Рурк влиза в контракултурата на Ел Пасо и се свързва с младия хакер Кевин Уилър от консервативния град Лубок, известен като Блатният плъх (Swamp Rat). Уилър се интересува от кракнати видео игри и свободата да си пише с други неща, които консервативният Тексас не одобрява. Понеже комуникацията през модеми, свързани с телефонната мрежа, е била доста скъпа, групата се научава как да заобикалят плащанията, включително чрез кредитните карти на други клиенти на телекома. Законите на щата определят, че подобна кражба на телефонни разговори на голямо разстояние се наказва с глоба, когато сумата е под 1500 долара. Над този праг става дума за престъпление, заради което може да се влезе и в затвора. Но в Тексас също така е забранено младежи под 17 години да бъдат преследвани за подобни нарушения и престъпления и обикновено получават само предупреждение. О'Рурк казва, че е предал на друг възможността да използва профила му в интернет, когато на 18 години се премества да учи в Колумбийския университет през 1991 г.", "date": "2019.03.15", "title": "Кандидат за президент на САЩ е бил в известна хакерска група"}
{"url": "https://www.dnevnik.bg/evropa/regioni/2019/03/13/3403115_kalendar_na_subitiiata_svurzani_s_regionalno_razvitie/", "text": "Март 2019  - От 10:00 часа пред кметството в с. Цалапица на община \"Родопи\" екипът на Областен информационен център -Пловдив ще разположи мобилен офис. Жителите на Цалапица и съседните населени места ще имат възможност да получат изчерпателна информация и зададат своите въпроси за оперативните програми, Програмата за развитие на селските райони (ПРСР) и Програмата за морско дело и рибарство (ПМДР). Представители на Национална служба Съвети в земеделието - Пловдив организират открита приемна за индивидуални консултации.  - На 27.03.2019 г. (сряда) от 10:00 часа в залата на Община Бойчиновци, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  за конкурса \"Предприемчив европейски регион. Генералният секретар на Европейския комитет на регионите приканва териториите на ЕС да представят кандидатурите си за изданието на наградата Предприемчив европейски регион (ПЕР) 2020. Конкурсът е отворен за всички територии на ЕС под нивото на държава-членка, които са натоварени с компетенции на политическо равнище и могат да изпълняват цялостна предприемаческа визия, независимо от своя размер, богатство или специфични компетенции. Повече информация  тук . От   в град Петрич ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия. От  в град Сандански ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия.  - На 26.03.2019 г. (вторник) от 10:00 часа в залата на Община Якимово, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 20.03.2019 г. (сряда) от 10:00 часа в залата на Народно читалище \"Рало 1891\" – град Вълчедръм, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 15 март 2019 г. (петък) от 16:00 часа, екипът на Областния информационен център (ОИЦ) ‒ Разград, ще проведе информационна среща на тема \"Добри практики от европроекти в област Разград\" с представители на широката общественост.  - На 14.03.2019 г. (четвъртък) от 10:00 часа в залата на Община Медковец, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове. От 11:00 часа ще се проведе информационна среща в община Крумовград. Ще бъдат представени актуални процедури за кандидатстване по оперативните програми.", "date": "2019.03.15", "title": "Календар на събитията, свързани с регионално развитие"}
{"url": "https://www.dnevnik.bg/sport/2019/03/15/3405149_roboti_shte_pomagat_na_zriteli_i_sportisti_v_invalidni/", "text": "Три модела роботи, които ще помагат на зрители, работници и спортисти, бяха представени днес от организаторите на летните олимпийски и параолимпийски игри в Токио през 2020 г. Роботите са разработени от два от главните спонсори на игрите - \"Панасоник\" и \"Тойота\". Те са част от програмата \"Проект робот\" - една от многото, с които Токио 2020 цели да бъде най-технологичният и иновативен домакин в историята на най-големия спортен форум. Два от моделите са на Тойота\" - един за човешки нужди и един за доставка на стоки. \"Те ще позволят на всички зрители да се насладят на гледането на олимпийските игри в по-голям комфорт\", заявиха организаторите. Роботите ще оказват помощ на зрителите в инвалидни колички на Националния стадион, като носят храна и други стоки, насочват хората към местата им и предоставят информация за събитията. Роботите на \"Панасоник\" ще бъдат използвани в бекстейдж зоните и олимпийските села. Те ще се ползват за разтоварване и транспортиране на тежки предмети, включително храни и напитки, както и за изхвърляне на отпадъци. По този начин ще се облекчат човешките натоварвания и ще се осигури по-здравословна и по-безопасна работна среда\", обясниха организаторите. \"Игрите в Токио са уникална възможност за нас да покажем японските технологии в роботиката\", заяви ръководителят на \"Проект робот\" Хирохиса Хирукава. \"Този проект няма да бъде просто показване на роботи, а демонстрация на практическата им полза. Така че на игрите в Токио няма да има само спортове, а и някои готини роботи, които очакват с нетърпение да помагат\", допълни той. Домакините планират да представят още няколко модела, които ще имат допълнителни задължения по време на игрите в Токио. Подробности за тях бъдат обявени в близко бъдеще. \"Роботите не бива да надделяват над хората. Роботите са нещо, което има приятелска връзка с хората и може да работи заедно с тях. Това е видът роботи, които си представяме\", коментира заместник генералният директор на Токио 2020 Масааки Комия.", "date": "2019.03.15", "title": "Роботи ще помагат на зрители и спортисти в инвалидни колички за Токио 2020"}
{"url": "https://www.dnevnik.bg/zelen/2019/03/15/3405206_vtorata_bulgarska_klimatichna_stachka_subra_okolo_50/", "text": "За втори път младежи организираха климатичен \"петък за бъдеще\" в България, в рамките на глобалната инициатива, започнала от личния протест на Грета Тунберг в Швеция (виж  тук ). На фона на слабото присъствие преди седмица, участвалите около 50 души днес днес показаха, че темата за климата е важна и за българските младежи, докато десетки хиляди техни връстници протестираха по цял свят. Ученически демонстрации, с призиви за действия за справяне с климатичните промени,  се проведоха днес  в повече от 1600 града в над 100 страни. Петъци за глобално бъдеще \"Петъци за бъдеще\" започна през август 2018 г., когато 15-годишната Грета Тунберг направи седящ протест пред шведския парламент в продължение на 3 седмици. Вместо да ходи на училище, тя застана пред парламента в Стокхолм, за да поиска от депутатите да направят повече срещу климатичните промени. От 8 септември насам Грета протестира всеки петък, като решава да продължи, докато шведските политици не покажат метод, с който да ограничат увеличението на глобалната температура до 2 градуса по Целзий, както е вписано и в Парижкото споразумение. Няколко месеца по-късно от Сидни до Брюксел и от Берлин до Хага и Лондон  хиляди ученици и гимназисти  откликват на нейния ежеседмичен призив за стачка в защита на климата, като се  организират онлайн  и излизат на улиците с лозунги, призоваващи \"да спасим нашето бъдеще\". Призивът днес Днес лондонският \"Гардиън\" публикува  призив на Грета Тунберг  и нейни съмишленици, в който те приканват възрастните да подкрепят младежите. \"Днес младите хора в повече от 100 страни ще излязат от клас, за да изискат действия срещу най-голямата заплаха, която човечеството някога е срещало. Тези стачки се случват днес - от Вашингтон до Москва, Тромсьо до Инверкаргил, Бейрут до Йерусалим и Шанхай до Мумбай - защото политиците ни разочароваха. Виждали сме години на преговори, патетични сделки за изменението на климата, компаниите, работещи с изкопаеми горива, които получават свобода да отварят нашите земи, да пробиват под нашата почва и да изгорят бъдещето ни за своята печалба... Политиците знаеха истината за промяната на климата и доброволно предадоха нашето бъдеще на спекулантите, чието търсене на бързи парични средства заплашва самото ни съществуване. ...Това движение трябваше да се случи, нямахме избор. Специалният доклад на ООН от миналата година за промените в климата, посветен на глобалното затопляне, не би могъл да бъде по-категоричен за екстремните опасности, свързани с преодоляването на глобалното затопляне. За да имаме някакъв шанс да ги избегнем, емисиите трябва да паднат бързо - така че до момента, в който сме в средата и края на своята 20-годишната си възраст, да живеем в трансформиран свят.\"", "date": "2019.03.15", "title": "Втората българска \"климатична стачка\" събра около 50 младежи"}
{"url": "https://www.dnevnik.bg/photos/2019/03/15/3405318_snimka_na_denia_ne_na_stroitelstvoto_do_plaja/", "text": "Граждани протестираха тази вечер срещу застрояването на плажове като блокираха за кратко движението по бул. \"Цариградско шосе\" в София. Повод са зачестилите случаи на строителство от последния месец, между които в плажа \"Градина\", местността Алепу (където покрай брегоукрепване вървяха и строителни дейности) и край къмпинг \"Арапя\", където бяха изсечени дървета за нуждите на строителен обект. И в трите случая не бяха намерени нарушения на закона. Протестиращите разпространиха подписка с исканията си за законови промени, които да защитят Черноморието от по-нататъшно застрояване.  Предложенията вкключват:  1. Пълна забрана за строеж върху малкото останали диви плажове и зоните зад тях. 2. Анулиране на всички ОУП, ПУП и разрешителни за строеж, които противоречат на нормите за опазване на околната среда.  3. Одържавяване на всички територии, попадащи в защитени зони от мрежата \"Натура 2000\" 4. Незабавно институциите да изпълнят задълженията си относно: - поддържането на регистри с актуална информация за ОУП, ПУП и разрешителни за строеж от всички общини - пренасяне на всички картирани дюни от специализираната кадастрална карта в кадастъра и служебно да се промени предназначението им в дюни - пренасяне на всички изтекли по срок промени в предназначението на урбанизирани територии – обратно в предназначение земи и гори.", "date": "2019.03.15", "title": "Снимка на деня: \"Не\" на строителството до плажа"}
{"url": "https://www.dnevnik.bg/razvlechenie/2019/03/15/3405320_izkustvoto_e_vruzka_mejdu_haos_i_podredenost_smiata/", "text": "Павел Павликовски е един от гостите на 23-ото издание \"София филм фест\", където ще представи филма си \"Студена война\", който бе награден с 5 отличия на Европейската филмова академия. Днес полско-британският режисьор даде пресконференция в Гранд Хотел София и разказа подробности за лентата и подхода си в създаването на филми. Историята на \"Студена война\" е вдъхновена от живота на родителите на Павликовски, живели в Полша по времето на социализма. Главните герои носят техните имена. \"Трудно е да създадеш филм, който да впечатли зрителите, когато в него разказваш истории от личния си живот, защото нямаш необходимата свобода\", коментира режисьорът пред журналистите. Павликовски разкри подробности за работния процес по създаването на филма. Той отбеляза, че снимачните дни са били със средна продължителност от 12 часа, а за определени сцени се е налагало да прави по 45 дубъла. \"Опитвам се да постигам единство между сценографията, играта на актьорите и движението на камерата, което да изгради една неповторима магия. Всеки актьор работи най-добре в различно състояние. С някои предпочитам да работя, когато са свежи, а други ми харесват повече, когато са изморени и тялото взема връх над ума\", добави още режисьорът. Павликовски разказа и за срещата си с правнука на писателя Фьодор Достоевски, която го е провокирала да създаде един от първите си документални филми. А причината за присъствието на приключенски сюжет в тях е, че според него \"мисията на киното е да заведе публиката на пътешествие\". Това е второто посещение на Павликовски в България. През 2005 г. той взе участие в \"София филм фест\" с лентата си \"Моето лято на любовта\". Първата прожекция на \"Студена война\" ще бъде  . Още информация за програмата на фестивала може да намерите  тук .", "date": "2019.03.15", "title": "\"Изкуството е връзка между хаос и подреденост\", смята Павел Павликовски"}
{"url": "https://www.dnevnik.bg/politika/2019/03/15/3405345_karaiancheva_za_taktikata_na_bsp_igrali_sme_taia_igra/", "text": "ГЕРБ е играла играта с бойкота на пленарната зала, който сега прилага БСП, и тя не е печеливша. Това коментира пред БНТ председателят на Народното събрание Цвета Караянчева и призова левицата да се върне в парламента. \"Ние сме играли тази игра през 2013 г. и тя никак не е печеливша. Ти си избран да даваш позиции и да обясняваш на хората как ще подобриш живота им,\" каза Караянчева като напомни, че и президентът Румен Радев прикани БСП да се върне в парламента. Според Караянчева в момента в Народното събрание няма парламентарна криза. За криза се заговори покрай обявеното и от \"Воля\" намерение да не влиза на заседанията, което постави под въпрос кворума. Председателят на парламента обаче подчерта, че заседания се провеждат и работата върви. \"Няма криза, дисциплинираме парламентарните групи, колегите не пътуват в чужбина в сряда, четвъртък и петък\", каза тя. Председателят на Народното събрание подчерта, че ДПС не осигурява кворума, а депутатите на движението влизат в залата след като кворумът е постигнат. Запитана дали е доволна от качеството на законите по повод последното напрежение около закона за вероизповеданията, с който се планираше да бъдат опростени дългове на главното мюфтийство, Караянчева обясни последното развитие като \"корекция на стъпили накриво\". Става дума за днешното решение, с което дългът не беше опростен, а разсрочен. Караянчева каза, че тук не е имало намеса на ДПС. \"Не зависим от ДПС, тази тема е тема на здравия разум\", каза тя като подчерта, че проблемът е трябвало да намери решение, защото в противен случай второто по големина вероизповедание в България, смятано за стена пред ислямския радикализъм, е щяло да остане без средства.", "date": "2019.03.15", "title": "Караянчева за тактиката на БСП: Играли сме тая игра през 2013 г., не е печеливша"}
{"url": "https://www.dnevnik.bg/photos/2019/03/15/3405103_fotogaleriia_svetovnite_snimki_na_denia_-_15_mart/", "text": "Полярна мечка от зоопарка в Берлин представи за пръв път пред медиите рожбата си.", "date": "2019.03.15", "title": "Фотогалерия: Световните снимки на деня - 15 март"}
{"url": "https://www.dnevnik.bg/biznes/2019/03/15/3405351_pri_nezakonno_svurzvane_s_elektromrejata_potrebiteliat/", "text": "При незаконно свързване с електромрежата потребителят ще плаща 180 дни назад. Това е един от текстовете на проект за правила за измерване на количеството електрическа енергия, приет днес от Комисията за енергийно и водно регулиране (КЕВР)съобщи пресслужбата на регулатора. Нови правила са необходими след като през ноември Върховният административен съд отмени част от текстовете заради нарушения, допуснати при приемането им през 2013 г. С приемането на новите правила се преодолява сегашната липса на подзаконова нормативна уредба по чл. 83, ал. 1, т. 6 от Закона за енергетиката, регламентираща принципите на измерване, начините и местата за измерване, условията и реда за тяхното обслужване, включително реда и начините за преизчисляване на количеството електрическа енергия при установяване на неизмерена, неправилно и/или неточно измерена електрическа енергия, се посочва в доклада на работната група. Предлага се уредба и на реда и начина за обслужване на средствата за търговско измерване, създаването, поддържането и достъпа до регистрираните от тези средства база данни. При установено неправомерно присъединяване на обект към електрическите мрежи, операторът на съответната мрежа изчислява количеството електрическа енергия за период не по-дълъг от 180 дни от датата на констатиране на присъединяването. Количеството електрическа енергия се изчислява по една втора от пропускателната способност на присъединителните съоръжения (кабели, проводници), свързващи инсталацията на обекта със съответната мрежа, при ежедневно 24-часово натоварване. Ако превключвателят между дневната и нощната тарифа е повреден и превключва неточно, потреблението ще се изчислява служебно в съотношение 60% дневна - 40% нощна, се казва в документа. За всички клиенти нощната зона е между 22 ч и 6 ч. в периода от 1 ноември до 31 март, а между началото на април и края на октомври - между 7 и 23 ч., предвижда новата нормативна уредба. Общественото обсъждане на проекта ще се състои на 22 март 2019 г.", "date": "2019.03.15", "title": "При незаконно свързване с електромрежата потребителят ще плаща 180 дни назад"}
