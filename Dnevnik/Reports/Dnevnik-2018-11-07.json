{"url": "https://www.dnevnik.bg/sport/2018/11/07/3341752_video_kristalnata_duzpa_za_manchestur_siti_koiato_samo/", "text": "Системата за видеоповторенията постепенно намира мястото си във футбола, но все още не се използва в европейските клубни турнири. Това е и причината понякога да се стига до странни съдийски решения. Последният пример е от мача между \"Манчестър сити\" и \"Шахтьор\" (Донецк) в Шампионската лига. В 24-ата минута при навлизане в наказателното поле Рахим Стърлинг се спъна сам в терена и падна. Унгарският съдия Виктор Касай прецени, че има нарушение и даде наказателен удар, а Габриел Жезус вкара за 2:0. Преди това Давид Силва беше открил резултата в 13-ата минута. След почивката \"Манчестър сити\" стигна до нови голове чрез Стърлинг и Жезус, който отново беше точен от дузпа за 4:0. \"Гражданите\" спечелиха с 6:0, като до края се разписаха Рияд Марез и Жезус за трети път.", "date": "2018.11.07", "title": "Видео: \"Кристалната\" дузпа за \"Манчестър сити\", която само съдията видя"}
{"url": "https://www.dnevnik.bg/biznes/2018/11/07/3341627_deputatite_zabraniha_obiavi_i_suobshteniia_za_prodajba/", "text": "Забранява се публикуването на обяви и съобщения, включително в електронен вид, чрез които се предлагат за продажба акцизни стоки, както и отпадъците от тютюн, записа парламентът на второ четене в промените в Закона за корпоративното подоходно облагане, съобщи БТА. С него се правят изменения в различни други закони. Забраната не се отнася за търговци, предлагащи алкохолни напитки чрез електронен магазин по смисъла на параграф от Закона за данък върху добавената стойност, когато стоките са с бандерол, когато е задължителен, или дължимият акциз е заплатен. Когато информацията не е свалена в тридневен срок от нейното публикуване, директорът на Агенция \"Митници\" или оправомощено от него лице издава решение за временно спиране (блокиране) на достъпа до съответните интернет страници. Срокът за спиране на достъпа до интернет страниците е от седем дни до един месец. Акцизните стоки с колекционерска стойност могат да се съхраняват в обекти, в които се извършва стопанска дейност, само с бандерол и ако за тях е подадено уведомление по съответния законов ред. Копие от регистрираното уведомление и приложените към него документи следва да се съхранява в обекта. Спорове между управляващите и левицата предизвика отхвърленото от мнозинството предложение на социалистите за по-нисък ДДС за хляба (5 на сто) и лекарствата - 9 процента. Не се приеха и двата сходни текста - на левицата и на \"Обединени патриоти\" - годишните финансови отчети на малките и микрофирмите да не подлежат на независим финансов одит. Менда Стоянова, председател на бюджетната комисия, обясни, че в България 95 на сто от предприятията се водят малки спрямо европейските критерии.  Народното събрание гласува при надвишаване на годишното допустимо производство от 200 хил. хектолитра бира от лице, което е получило удостоверение за независима малка пивоварна, да заплаща пълното задължение за акциз. С други текстове се разширява обхватът на обектите, в които могат да се продават тютюневи изделия. Законодателят включи към тях и всички станции за зареждане на моторни превозни средства, независимо какво гориво предлагат.", "date": "2018.11.07", "title": "Депутатите забраниха обяви и съобщения за продажба на акцизни стоки"}
{"url": "https://www.dnevnik.bg/bulgaria/2018/11/07/3341637_letishteto_v_sofiia_da_nosi_imeto_jelju_jelev/", "text": "Софийското летище да носи името на първия демократично избран президент на страната д-р Желю Желев предлагат основатели на СДС, които събират подписи под онлайн петиция до президента Румен Радев. За това съобщи в профила си във \"Фейсбук\" Петко Симеонов, който е един от авторите на идеята, от името на първия Национален координационен съвет на СДС. \"Вярваме, че д-р Жельо Желев и неговото дело трябва да бъдат почетени. Това е начин да се създават и утвърждават личностните образци, които персонализират българската идентичност\", пишат инициаторите на петицията. Те подчертават, че президентът Желев е пример за това как се защитават граждански и професионални разбирания независимо от политическата конюнктура и възможните репресии и неудобства. Той е пример за личност, която свързва своето трудово и творческо дело за утвърждаването на основните ценности на цивилизацията в нашето общество, преодолява етнически, религиозни, политически различия сред отделните групи от населението, не се облагодетелства от служебното си положение и не злоупотребява с власт, са мотивите за предложението. Преди години е имало и други идеи за именуване на софийското летище, което до преди 7-8 години носеше неблагозвучното име \"Враждебна\" като една от последните идеи беше за \"Васил Левски\". \"Клуб Z\" припомня, че бившият външен министър Соломон Паси преди време предложи площадът пред храм-паметника \"Александър Невски\" да носи името на Желев, а миналата година македонският премиер Зоран Заев обеща, че в Скопие да има улица на името на първия демократично избран президент на България.", "date": "2018.11.07", "title": "Летището в София да носи името \"Желю Желев\", предлагат основатели на СДС"}
{"url": "https://www.dnevnik.bg/biznes/2018/11/07/3341634_na_letishte_sofiia_ima_problem_s_tablata_koito/", "text": "Поради временни технически затруднения във функционирането на системата за летищна информация на полетите, летище София създава организация за по-добра осведоменост на пътниците, съобщава пресцентърът му. От рано сутринта потребители във \"Фейсбук\" сигнализираха, че таблата, които оказват номерата на гейтовете за съответните, полети не работят. Поднасяме своите извинения на всички пътуващи за създаденото неудобство. Можете да се осведомите за своя полет от гишета \"Информация\" на терминал 1 и терминал 2, се казва в съобщението на летището до медиите, което е изпратено в късния следобед. Сред взетите мерки е засилена честотата на излъчваните аудио съобщения, както и са ангажирани служители, които да насочват пътниците в зоната след граничен контрол.", "date": "2018.11.07", "title": "На летище София има проблем с таблата, които съобщават изходите за полетите"}
{"url": "https://www.dnevnik.bg/sviat/2018/11/07/3341631_varshava_zabrani_populiarno_shestvie_na_nacionalisti/", "text": "Кметът на Варшава забрани провеждането в неделя на шествие на националисти, след като през последните години то се превърна в антиевропейски марш и завършваше с погроми и сблъсъци с полицията. Една от националистическите организации веднага заяви, че няма да уважи забраната и хората ѝ ще излязат на улицата, за да отбележат на 11 ноември едновековната годишнина от основаването на съвременна Полша. \"Варшава достатъчно страда заради агресивен национализъм. Стогодишнината на полската независимост не бива да изглежда по този начин. Поради това реших да забраня шествието\", заяви кметът Хана Гронкевич-Валц. Президентът Анджей Дуда вече обяви, че няма да се включи в шествието, което миналата година привлече около 60 000 души, включително представители на крайно десни групировки от страната и Европа. В началото на седмицата Гронкевич-Валц заяви, че обмисля забрана на марша, \"ако в него има елемент на омраза\". Тя е в края на управлението си, продължило 12 години. Преди това Хана Гронкевич-Валц беше адвокат, професор по право, член на полския Сейм, управител на централната банка, зам.-председател на борда на Европейската банка за възстановяване и развитие.", "date": "2018.11.07", "title": "Варшава забрани популярно шествие на националисти"}
{"url": "https://www.dnevnik.bg/bulgaria/2018/11/07/3341625_sudiite_ot_turgovishte_otkazaha_da_gledat_deloto_na/", "text": "Районният съд в Шумен остави в ареста служителя на съдебна охрана Валентин П., обвинен че е блъснал двама младежи след употреба на алкохол и избягал от местопроизшествието. Решението не е окончателно. Това съобщава пресцентърът на прокуратурата. По-рано през деня Върховният касационен съд (ВКС) съобщи, че е пратил казуса на съдиите в Шумен, след като всичките им колеги от Търговище са си направили отвод. Те са приели, че участието им в производството би поставило под съмнение безпристрастността и обективността на съда, тъй като обвиняемият е служител на областното звено \"Охрана\" - Търговище, което е обосновало служебни контакти с него. Районният съд в Шумен е най-близкият и същевременно се намира извън пределите на Търговищкия съдебен район, аргументираха се върховните магистрати.  В съобщението на прокуратурата не се посочват мотивите на съда в Шумен, а само тези на държавното обвинение. Доколко обаче съдът е уважил искането му за налагане на най-тежката мярка за неотклоение на 49-годишния мъж, то навярно съвпадат.  Според обвинението при деянието на съдебния охранител има две квалифициращи обстоятелства - извършено е в пияно състояние и след него обвиняемият е избягал. Прокуратурата твърди, че може да се направи обосновано предположение, че той е извършил престъплението, в което е обвинен, както и че има опасност да извърши престъпление ако е на свобода - да подбуди към лъжесвидетелстване. Реалната опасност обвиняемият да се укрие прокуратурата извежда от факта на бягството му от местопроизшествието. Инцидентът е станал в петък, 2 ноември , около 14 часа. На двойно непрекъсната линия на пътното платно обвиняемият решил да направи обратен завой с личния си автомобил. След като не успял, дал на задна предавка. Пътуващият мотоциклет с момче на 16 години и момиче на 18 години се удря в него. След удара мотоциклетът се отклонява и настъпва челен удар в насрещно движещ се автомобил. След пътното произшествие обвиняемият избягал. Тестван с дрегер, показанията на Валентин П. показали наличие на алкохол в кръвта от 0.71 промила. Взета му е и кръвна проба. Пострадалото момиче е с 3 средни телесни повреди - счупена ръка и крак и контузия на белия дроб. Пострадало е и 16-годишното момче, което е правоспособно да управлява мотоциклет. След случая съдебният охранител бе уволнен. ", "date": "2018.11.07", "title": "Съдиите от Търговище отказаха да гледат делото на охранителя от техния съд"}
{"url": "https://www.dnevnik.bg/zelen/2018/11/07/3341015_fotogaleriia_kak_jiveiat_zubrite_v_rodopite/", "text": "Европейският бизон, както е известен още зубърът, се завърна в Източните Родопи преди 5 години, когато фондация \"По-диви Родопи\" започва възстановяването на популацията му.", "date": "2018.11.07", "title": "Фотогалерия: Как живеят зубрите в Родопите"}
{"url": "https://www.dnevnik.bg/sport/2018/11/07/3341686_kralev_poiska_ot_shefovete_na_vodeshtite_otbori_da/", "text": "Спортният министър Красен Кралев разкритикува ръководителите във водещите футболни клубове заради острата размяна на реплики помежду им в последните седмици. Според него това се отразява негативно на всички, свързани с българския футбол. Миналия месец единият от собствениците на \"ЦСКА - София\"  Гриша Ганчев обвини \"Лудогорец\" , че плаща на съдиите. По-късно се стигна до обвинения в съдийска подкрепа към разградския клуб и от собственика на \"Левски\" Спас Русев след шампионатния мач между двата отбора. Собственикът на \"Лудогорец\"  Кирил Домусчиев отговори на нападките , като заяви, че клубът му спазва феърплея и е напълно изряден. Той призова колегите си да гледат собствените си отбори и да не търсят \"проблемите, където не съществуват\". Комисията по етика и феърплей към Българския футболен съюз (БФС) реши, че  няма причина да се самосезира по този въпрос , въпреки че размяната на реплики продължи. В Разград съзряха  коалиция между Ганчев и Русев , Ганчев  продължи с обвиненията към Домусчиев , а междувременно ръководството на \"Левски\"  поиска по-честно първенство в отворено писмо до БФС и Кралев . \"От повече от 20 години съм във футбола и такива неща винаги е имало. Това не е новина. Не е нещо, което би трябвало да притеснява президентите, съдиите и вас, журналистите. Желанието ми е клубовете да внимават какво говорят, защото да хвърляш така в пространството някакви тези и обвинения, които не са доказани, прилича малко повече на запалянковщина, отколкото на професионализъм\", каза Кралев след  тегленето на жребия за четвъртфиналите в Купата на България. \"Тези хора все пак някои от тях са собственици, други - президенти, трети - изпълнителни директори. Това нещо влияе. Влия на съдиите, на журналистите, на хората. Едно е да отиваш на мач предубеден, че, видите ли, еди-кой си съдия има някаква обремененост или история с мачове на друг отбор. Друго е да имаш по-различно отношение и да знаеш, че дори да бъркат съдиите, няма тенденция\", допълни той. \"Виждаме, че всеки мач в Шампионска лига, европейско и световно първенство се допускат грешки. Но там никой не говори за тенденция, а тук сами си го правим. Сами хората във футбола почват да говорят за тенденции и да обвиняват съдиите. Съдиите почват да се притесняват и бъркат. Да, виждам, че не са на висота отсъжданията на реферите през тази година, но грешки се допускат и в другите големи първенства\", каза още спортният министър. Кралев заяви, че не е запознат с твърденията на шефа на съдийската комисия към БФС Йордан Сталев, че от началото на сезона четирима рефери са подали оплакване заради заплахи, отправени им от представители на клубове.", "date": "2018.11.07", "title": "Кралев поиска от шефовете на водещите отбори да \"внимават какво говорят\""}
{"url": "https://www.dnevnik.bg/video/novinite_na_bnt/2018/11/07/3341689_video_drugite_novini/", "text": "Хубавото време няма да приключи рязко. До 30 на сто по-висок данък за стари автомобили. Майкъл Дъглас най-после получи звезда на Алеята на славата. Жива изложба на замръзнали картини - Акико Накаяма в галерия \"Аросита\". Васко Василев с мини турне из България. Ариана Гранде е Жена на годината.", "date": "2018.11.07", "title": "Видео: Другите новини"}
{"url": "https://www.dnevnik.bg/politika/2018/11/07/3341633_debatite_za_bjudjeta_oshte_stabilnost_ili_titanik_kum/", "text": "След два часа дебати мнозинството в парламента прие на първо четене бюджета за следващата година, който предвижда вдигане на заплатите в бюджетния сектор с 10% и допуска ръст на икономиката с 3.7% (още за бюджета четете  тук ). \"За\" гласуваха 115 депутати от ГЕРБ, \"Обединени патриоти\" и \"Воля\", а \"против\" бяха 85 народни представители от \"БСП за България\" и ДПС. В началото проектобюджетът бе представен от финансовия министър Владислав Горанов, който каза, че той е опит България да стане място за живеене, което да задържа квалифицираните хора. Той направи заявка за пълен мандат на кабинета \"Борисов 3\", като обясни, че бюджетът за 2019 г. не е предизборен. В залата бяха част от министрите, но отсъстваше премиерът Бойко Борисов, който е във Финландия. Отсъствието на Борисов подразни депутатите от БСП. Дебатите започнаха в 16.10 часа и приключиха в 18.20 часа. \"Маймуни с трици не се ловят\"  Основните критики бяха от БСП и ДПС, които не подкрепиха бюджета. Според Йордан Цонев от ДПС, въпреки че това е най-широко рекламираният бюджет, той ще помпа инфлацията, а растежът ще се увеличава заради по-високите цени и от средства, които работещите в чужбина българи пращат на близките си. По думите му няма реформи и доказателство за това е картината в образованието - целият бизнес казвал, че то давало неграмотни и неподготвени за пазара на труда кадри. От БСП заявиха, че има национална катастрофа с чуждестранните инвестиции, понеже по думите на Румен Гечев \"маймуни с трици не се ловят\", и поискаха в страната да има фонд за инвестиции. \"Бюджетът е голям. И \"Титаник\" беше голям, но потъна. Слагайте си спасителните жилетки и плувайте към предсрочни избори!\", обяви Гечев. \"Патриоти, треперят ли ви ръцете\"  Лидерът на БСП Корнелия Нинова критикува, че се замразяват социални плащания и се взема от най-бедните, а уж бюджетът бил най-социален. Тя посочи партията си за алтернатива и изброи част от предложенията им, сред които данъчни облекчения за млади семейства и по-нисък данък върху добавената стойност за хляб и лекарства. \"Патриоти, няма ли да ви се разтреперят ръцете, като гласувате на копчетата за концесията на летище София сега\", каза Нинова. Тя попита още кога минималната пенсия ще стане 300 лева, тъй като идели избори. \"Най-много ме дразни неравенството между политическия елит и народа. С колко ще се увеличат заплатите на депутати, министри, президент, омбудсман, г-н министър, защото на хората ще се увеличат с 50 лева\", каза още Нинова. В отговор Владислав Горанов й каза, че финансовите правила за възнагражденията на народните представители датират от 1991 г. - три средни заплати в обществения сектор, и това е било така и когато средната заплата е била 15 долара. \"Най-добрият бюджет на ГЕРБ\"  Депутатът от ГЕРБ Александър Ненков избори плюсовете на бюджета - увеличаване на парите за образование, по-малък дълг, растеж. Колегата му Таня Петрова представи бюджета за образование (още четете  тук ), а Константин Попов говори за парите за отбрана, които били стабилност. Накрая председателят на бюджетната комисия от ГЕРБ Менда Стоянова обяви \"фокуса на бюджета\", който бил най-добрият от 10 години насам - устойчив икономически растеж, намаляване на държавния дълг, рекордно ниска безработица. Тя го определи като бюджет на стабилен икономически растеж. След нея Искрен Веселинов от \"Обединени патриоти\" обяви, че най-добрата мярка за справянето с демографската катастрофа е ръстът на доходите.", "date": "2018.11.07", "title": "Бюджетът за 2019 г. според дебатите в парламента: Още стабилност или \"Титаник\" към предсрочни избори"}
{"url": "https://www.dnevnik.bg/bulgaria/2018/11/07/3341704_absurden_sluchai_prisuda_izchezva_sled_12_godini/", "text": "Абсурден случай от съвременната история на българското правосъдие е установил Инспекторатът на Висшия съдебен съвет, съобщава сайтът news.lex.bg. Дело за грабеж на касетофон и портативен телевизор, извършен пред 2003 г., най-напред приключва в Районния съд за 9 месеца през 2004 г. с осъдителна присъда. През 2005 г. по-горният Софийски градски съд произнася оправдателна присъда. От този момент започва абсурдното развитие на случая. Изненадващо 11 години по-късно, през 2016 г., при проверка в кабинета на съдията-докладчик там е намерено делото, в което има само някакво решение с дата от 2007 г., подписано от него. По разпореждане на зам.-председателя на СГС то е изпратено за подпис на другия съдия от състава, който междувременно се е преместил в друг съд. Той обаче отказва да го подпише, като обяснява, че всъщност е била произнесена оправдателна присъда. Тогава председателят на Софийския градски съд нарежда да бъде съставен акт за възстановяване на присъдата с констатацията, че присъдата е изгубена. В производството по възстановяване на присъдата обаче нито страните са предоставили акта на съда, обявен им през ноември 2005 г., нито бившият председател на състава е дал своето особено мнение, с което е подписал оправдателната присъда. Така съдът констатира, че присъдата не може да бъде възстановена. И се стига дотам да се определи състав на съда, който да се произнесе по въззивната жалба 13 години след внасянето ѝ. През декември 2017 г. новият въззивен състав е изменил първоинстанционната осъдителна присъда, като е намалил срока на наложеното наказание. С други думи - делото е престояло в кабинета на съдията 12 години, оправдателната присъда е изчезнала и тъй като не могла да бъде възстановена, нов състав гледа делото и осъжда подсъдимия. Така за престъплението от 2003 г. окончателната присъда е произнесена през декември 2017 г., след повече от 14 години. Инспекторатът на ВСС не съобщава името на съдията, в чийто кабинет делото е престояло 12 години, но сайтът news.lex.bg e установил, че въпросният съдия е Мариан Марков, който беше уволнен от съдебната система за голям брой забавени дела.", "date": "2018.11.07", "title": "Присъда изчезна след като дело престоя 12 години в съдийския кабинет"}
{"url": "https://www.dnevnik.bg/razvlechenie/2018/11/07/3341693_suzdateliat_na_breaking_bad_shte_zasneme_pulnometrajen/", "text": "Създателят на Breaking Bad Винс Гилиган работи по двучасов филм по известния сериал, съобщи списание \"Холивуд рипортър\", позовавайки се на свои източници. За момента не е ясно дали крайният продукт ще е предназначен за големия екран или за телевизията. С това ще бъде открита нова глава във Вселената на Breaking Bad, след като от 2015г. тръгна сериалът Better Call Saul. До момента Гилиган и продуцентите на Breaking Bad от Sony Pictures Television не са отговорили на молбата на списанието да коментират въпросната информация.  За проекта се знае съвсем малко дори сред представителите на филмовата индустрия. Не е известно дали филмът ще се занимава с предисторията на сериала, както Better Call Saul, или ще бъде някаква форма на продължение. Също така не се знае дали някои от оригиналните звезди, като Брайън Кранстън или Арън Пол, са свързани по някакъв начин с бъдещия филм. В същото време източниците са категорични, че действието ще се развива в съществуващия франчайз на Breaking Bad. Гилиган най-вероятно ще бъде сценарист и изпълнителен продуцент на лентата. Възможно е и той да режисира филма, в който ще се разказва за бягството на отвлечен човек и за неговото търсене на свобода. Очаква се продукцията да започне този месец в Ню Мексико. А от New Mexico Film Office са потвърдили, че проект със заглавие Greenbrier ще започне да се снима в района. Филмът по Breaking Bad е част от новия тригодишен договор на Гилиган със Sony Pictures Television.", "date": "2018.11.07", "title": "Създателят на Breaking Bad ще заснеме пълнометражен филм по едноименния сериал"}
{"url": "https://www.dnevnik.bg/sviat/2018/11/07/3341538_sasht_potvurdiha_che_shte_ima_novi_sankcii_na_rusiia/", "text": "Русия така и не е поела ангажимент, че няма да използва отново химическо оръжие след нападението в Солсбъри срещу Сергей Скрипал и дъщеря му, както изисква американски закон от 1991 г., поради което САЩ ще наложат нови санкции срещу страната. Съобщението бе разпространено от Държавния департамент в деня на междинните избори. Първите санкции съгласно Закона за ликвидиране на химическите и биологическите оръжия бяха наложени през август с предупреждение, че следващите ще бъдат много по-строги. В закона се казва, че ако след 90 дни санкционираната страна не предприеме мерки да увери, че случилото се няма да се повтори срещу граждани на която и да е страна, включително собствената, и не допусне на терен инспекции от международни агенции или ООН, се задейства втора фаза на санкции. Москва категорично отрича да има нещо общо със случая от 4 март 2018 г., но след него съюзници на Великобритания, информирани от Лондон за подробностите, изгониха близо 100 руски дипломати. Сега Държавният департамент не посочва срок, в който ще последват новите мерки. Неотдавна в Москва президентският съветник по въпросите на националната сигурност Джон Болтън каза, че това няма да е скоро. След това американски медии коментираха, че е много вероятно до края на 2018 г. Вашингтон да не предприеме нищо. Конгресменът републиканец Ед Ройс, председател на Комисията по външна политика в Камарата на представителите, коментира, че не е изненадан, че Москва не е изпълнила изисквания на американски закон. \"Неприемливото е, че администрацията ни няма план и дори график за действие за втората вълна от санкции, които се изискват съгласно закона\", цитира думите му \"Ройтерс\".", "date": "2018.11.07", "title": "САЩ потвърдиха, че ще има нови санкции на Русия заради \"Новичок\""}
{"url": "https://www.dnevnik.bg/sport/2018/11/07/3341697_botev_vraca_poluchi_razreshenie_da_se_zavurne_na_svoia/", "text": "Ботев\" (Враца) получи разрешение да се завърне на своя стадион за домакинските си мачове от Първа лига. Досега новакът в елита домакинстваше на стадион \"Огоста\" в Монтана заради липсата на осветление на стадион \"Христо Ботев\". Спортно-техническата комисия към Българският футболен съюз (БФС) обяви в сряда, че предстоящият двубой на \"Ботев\" срещу \"Дунав\" (Русе) ще се играе във Враца. Срещата от 15-ия кръг на Първа лига ще в неделя от 12.15 часа. На съоръжението все още текат довършителни дейности по ремонта на осветлението, като е вероятно те да не приключат до неделя. От ръководството на \"Дунав\" обаче са дали съгласие мачът да се играе във Враца, а не в Монтана. В знак на благодарност в \"Ботев\" обяви вход свободен за всички привърженици на гостуващия отбор. \"След 14 гостувания от началото на сезона се завръщаме у дома. До края на седмицата осветлението ни ще заработи и стадион \"Христо Ботев\" ще отговаря на всички изисквания. Днес (във вторник - бел. ред.) бе доставена последната част от оборудването и тече окомплектоване на стълбовете. Най-късно в четвъртък сутрин започва изправяне на пилоните. В неделя стадионът ще бъде готов за професионален футбол\", заявиха от \"Ботев\" чрез официалния си сайт. \"Специално благодарим на \"Дунав\" (Русе), че в името на феновете и добрата атмосфера на стадиона приеха да гостуват във Враца, преди да сме приключили формално с ремонта. Много други клубове не биха направили този жест. В знак на признателност ще пуснем безплатно всички привърженици от Русе, които дойдат в неделя на мач\", допълват от ръководството на врачанския клуб. Изграждането на осветлението на стадион \"Христо Ботев\" беше финансирано с 500 хиляди лева от държавата. Средствата бяха отпуснати  с решението на Министерския съвет през август .", "date": "2018.11.07", "title": "\"Ботев\" (Враца) получи разрешение да се завърне на своя стадион"}
{"url": "https://www.dnevnik.bg/zelen/2018/11/07/3341694_durjavata_si_dava_2_godini_da_vuvede_standari_za/", "text": "В срок до 2 години с промени в закони и наредби България трябва да въведе изисквания за дървата, възглищата и другите материали, които се използват за битово отопление, въвеждане на стандарт за печките и котлите, които се използват за целта и подмяната на тези, които не отговарят на него. Това са основните мерки, които са заложени в плана за действие за изпълнението на Националната програма за подобряване на качесвото на въздуха за периода 2018 - 2024 г., която е публикувана за обществено обсъждане. Програмата е  разработена от експерти  от Световната банка и Министерството на околната среда и водите. Тя трябва да бъде приета от Народнбо събрание, което да изготви и да гласува промените в законите за горите, атмосферния въздух, движението по пътищата и свързаните с тях наредби. В доклада се посочва, че между 53 и 100% от превишенията на нормите за замърсители във въздуха в България са отчетени през зимния период, като за основен причинител се посочва бивотово отопление. Като решение се посочва въвеждането на стандарти за горивото и за печките, които се използват за отопление. Направеният анализ показва, че например ако двете мерки се въведат във въздуха в София ще се отделят 723 тона годишно по-малко фини прахови частици, които са основен замърсител в града. Сред другите посочени градове са Плевен, където резултатите ще са 233 тона по-малко фчп годишно, Плевен - 207 тона по-малко и Видин, където 169 замърсители няма да се отделят в атмосферата. Документът предвижда в началото на 2020 г. в България да е въведен Регламента на Световната банка със стандарт за топлоизточниците. Подмяната на печките трябва да се направи до 2024 г. и ще струва между 39 и 47 млн. лева годишно. Освен тези мерки планът за действие предвижда и спиране на продажбата на дърва за огрев според теглото им, ограничаване на периода, в който може да се извършва дърводобива, даване на повече възможности на общините да въвеждат зони ограничено движение на автомобили с цел намаляване на вредните емисии.", "date": "2018.11.07", "title": "Държавата си дава 2 години да въведе стандарти за горивото и печките за отопление"}
{"url": "https://www.dnevnik.bg/biznes/2018/11/07/3341718_poshtenska_banka_kupuva_pireos_i_stava_tretata_po/", "text": "Eurobank Ergasias S.A. (\"Юробанк\") обяви, че е приключила сделката, в който дъщерната й \"Юробанк България\" (\"Пощенска банка\") е придобила банка \"Пиреос България\", дъщерна на Piraeus Bank S.A. (\"Пиреос банк\"). В съобщението на банката - купувач че казва, че сделката ще затвърди позицията на Пощенска банка на българския банков пазар, като по този начин банката ще има очакван пазарен дял от над 10% и ще бъде на трето място по размер на кредитния портфейл. Очаква се сделката да бъде окончателно приключена през първото тримесечие на 2019 г. след като се произнесат регулаторните и надзорните органи. Към септември 2018 г. активите на \"Пиреос България\" възлизат на 1.7 млрд. евро, кредитен портфейл от 820 милиона евро и депозити в размер на 1.3 млрд. евро. Банката развива дейност в банкирането на дребно и основно в корпоративното банкиране чрез клонова мрежа от 70 клона и с над 900 служители. След приключването на сделката Пощенска банка ще има активи на обща стойност над 5 милиарда, капитал от над 600 милиона евро и приходи преди провизии и нетна печалба в размер съответно на над 150 и над 70 милиона евро. Отделно от това, банката ще запази солидните си коефициенти на капиталова адекватност и ликвидност. Стойността на акциите е 75 млн. евро, като след приключването на сделката отражението върху капитала от първи ред на \"Юробанк\" ще бъде минимално в размер на 14 базисни точки, а след реализирането на очакваните синергии сделката се очаква да има положителен ефект върху капитала. \"Доволни сме от постигнатото споразумение с \"Пиреос банк\" за придобиването на \"Пиреос банк България\" от Пощенска банка, нашето дъщерно дружество в България. \"Придобиването следва стратегията на \"Юробанк\" да се фокусира в разрастването на международните си пазари, които счита за важни, какъвто е българският. След придобиването \"Юробанк България\" ще бъде третата по големина банка в страната. Нашата цел е да обслужваме още по-добре нашите клиенти, да подкрепяме българската икономика, както и гръцкия бизнес в нашата съседна държава\", коментира Ставрос Йоану, заместник главен изпълнителен директор на \"Юробанк\".", "date": "2018.11.07", "title": "Пощенска банка купува \"Пиреос\" и ще стане третата по големина в България"}
{"url": "https://www.dnevnik.bg/sport/2018/11/07/3341105_napoli_produljava_bez_zaguba_v_shampionskata_liga_sled/", "text": "Равенство между \"Наполи\" и ПСЖ заплете още повече ситуацията в група С в Шампионската лига. Двата тима завършиха 1:1 на \"Сан Паоло\" в среща, в която домакините бяха по-добри. Съставът на Карло Анчелоти за пореден път доказа, че е много тежък съперник и играе балансирано. Тимът няма загуба дотук в турнира и оглавява групата с шест точки (една победа и три равенства). \"Наполи\" има по-добри показатели от \"Ливърпул\", независимо че двата тима са с равни точки. ПСЖ е трети с пет точки, като записа второ поредно равенство. \"Цървена звезда\", който победи \"Ливърпул\"  по-рано, има четири точки. Два кръга преди края на битката в групата всеки от четирите отбора има шанс да продължи напред. ПСЖ откри в добавеното време на първата част с попадение на левия защитник Хуан Бернат. Той се разписа след акция на Килиан Мбапе и хубаво подаване. През втората част тимът на Томас Тухел се прибра да брани аванса си и сгреши. \"Наполи\" беше много по-активен и притисна гостите, като пропусна няколко много добри положения. Натискът доведе до грешки и в 63-ата минута Хосе Мария Кайехон беше повален от Тиаго Силва и Джанлуиджи Буфон в наказателното поле. Лоренцо Инсине застана зад топката и се разписа в долния десен ъгъл на Буфон.", "date": "2018.11.07", "title": "\"Наполи\" продължава без загуба в Шампионската лига след равенство с ПСЖ"}
{"url": "https://www.dnevnik.bg/sviat/2018/11/07/3341016_demokratite_si_vurnaha_vlastta_nad_dolnata_kamara_na/", "text": "Както предвидиха прогнозите, републиканците си осигуриха властта над Сената, а демократите - над долната камара на Конгреса. Сега въпросът е колко голям ще бъде превесът на всяка партия и какво ще направи опозицията на Тръмп с придобитите правомощия.", "date": "2018.11.07", "title": "Демократите си върнаха властта над долната камара на Конгреса (хронология до 10:00)"}
{"url": "https://www.dnevnik.bg/skorost/avtomobilna_industriia/2018/11/07/3340183_shto_e_to_servizna_kampaniia/", "text": "Само този месец над 5 млн. автомобила от марките БМВ, \"Форд\", \"Тойота\", \"Опел\" и \"Субару\" бяха обхванати от сервизни кампании по различен повод. Логичният въпрос е какво означава това за потребителите и какви стъпки трябва да предприемат, за да разберат дали проблемът ги засяга лично. Най-общо, когато има сервизна кампания, автомобилът трябва да мине през сервиза на официалния вносител на марката, в който да се подмени проблемната част. Тук е моментът да се отбележи, че независимо по каква линия колата е стигнала до България, откъде е купена, на колко е години и кой по ред е собственикът, цялата процедура е напълно безплатна за притежателя. Има обаче и изключение - ако някога, накъде автомобилът е бил обявен за бракуван, а след това \"възкресен\" и продаден у нас. Преди няколко месеца моят личен автомобил попадна в една от няколкото кампании, свързани с дефектните въздушни възглавници на японската компания \"Таката\", така че за целия процес мога да разкажа и от личен опит. Колко сериозни са проблемите Първият важен въпрос е дали трябва да се обръща внимание на такива кампании? Опитът до момента сочи, че за да се стигне до тях, става въпрос за сериозни проблеми, които пряко застрашават живота и здравето на ползващите автомобила. В моя случай например трябваше да бъде сменен пиропатронът на въздушната възглавница на пасажера, който при определени обстоятелства при задействането си може буквално да изстреля метални осколки към возещия се на предната дясна седалка. В този смисъл е добре поне да се провери за какъв проблем става дума. Тук е моментът да се посочат начините за информиране. Медиите обикновено съобщават марката и модела на засегнатите автомобили, но в повечето случаи проблемът е в сравнително ограничена бройка коли. Каналите за информация При мен уведомлението за проблема дойде по пощата, но дилърите на съответните марки използват и други комуникационни канали - телефон, мейл, фирмения си сайт и т.н. За да получите лично уведомление, колата ви трябва да е купена от дилъра на съответната марка или да е минавала поне веднъж при него за сервизно обслужване. Всеки, който е притеснен, че може да е засегнат, може да провери и по телефона с обаждане до дилъра на съответната марка. Справката отнема секунди, като е достатъчно да се съобщи номерът на рамата на автомобила. Проверка за това дали колата е засегната често може да се направи и на българския сайт на съответната марка, като в момента и при  \"Тойота\" , и при  \"Хонда\" , които имат модели в сервизна кампания, тази възможност е налична. Как приключва всичко При положение че автомобилът е засегнат от подобна кампания, остава само да се запише удобен ден и час, в който ремонтът да бъде направен. Предварително е известно приблизително колко време ще отнеме разрешаването на проблема, което улеснява планирането.", "date": "2018.11.07", "title": "Що е то сервизна кампания"}
{"url": "https://www.dnevnik.bg/sport/2018/11/07/3340770_alchnostta_razrushava_futbola/", "text": "В един обичаен ден за футбол през 2021 г. семейство Шмидт от Мюнхен пътува за гостуване на \"Байерн\". Семейство Хубер са дългогодишни привърженици на германския шампион и следят \"Байерн\" у дома и навън. Преди гостуванията означаваха пътувания до Щутгарт или Берлин. Но днес е различно - те отиват към летището. Посока: Барселона. Самолетните билети, настаняването и скандално скъпите билети за самия мач са осигурени. Пътуването е около десет пъти по-скъпо, отколкото е било преди. Но това е само началото. Абонаментът за \"Скай\" е три пъти по-скъп, тениските на отбора са на двойна цена, а клубният канал на \"Байерн\" има ексклузивните права за интервюта с играчите. Добре дошли в новата Европейска Суперлига! Пари, пари, пари. Този кошмар за феновете много лесно може да стане реалност. \"Байерн\" да гостува на \"Барселона\", \"Манчестър юнайтед\" в Мадрид, ПСЖ срещу \"Ювентус\". Седмица след седмица. Каймакът на европейския футбол в своя собствена лига. Според последните  разкрития на Football Leaks , обработени, анализирани и публикувани от списанието \"Шпигел\", германската телевизия NDR и European Investigative Collaborations group ( ), планът е вече в действие. Публикуваните документи и изявления имат една обща следа - топ отборите в Европа да се откъснат от националните първенства и да създадат своя собствена Суперлига за собствените си маркетингови нужди. И тази следа е много по-конкретна, отколкото доскоро се смяташе. Но няма място за притеснение! Това беше посланието на Карл-Хайнц Румениге, тъй като шефът на \"Байерн\" побърза да отговори на разкритията. Баварският гранд е \"отдаден на членството си в Бундеслигата\". Е, щом така твърдят. Но разкритието, че \"Байерн\" проучва правната възможност за напускане на Бундеслигата още от преди две години подсказва друго. Това е само една от многото лъжи излезли наяве чрез Football Leaks. Нека да насочим поглед към още една - финансовият феърплей. Подминавайки правилата, новоизлюпено богати клубове като ПСЖ имаха възможност да разчитат на помощ от същите власти, които се очаква да ги контролират. По-точно става въпрос за служители от обкръжението на бившия главен секретар на УЕФА и сегашен президент на ФИФА Джани Инфантино. Само с тяхната помощ катарският шейх Насер Ал-Хелайфи имаше възможността да хвърли 1.89 милиарда евро (2.15 милиарда долара) в клуба от френската столица, включително и за рекордния трансфер на Неймар на стойност 222 милиона евро, но да избегне наказания. Каква е общата заплаха? Парите. Все повече и повече пари. Има само един изход За някои все още и това не е достатъчно. Комерсиализацията на играта не е достатъчна и е време да се включи турбо двигателят. Името му? Европейска Суперлига, която може да гарантира на членовете си още повече пари от съществуващата в момента дойна крава, известна като Шампионска лига. \"Тотален маркетинг\" е новата ключова дума. Пълното и еднолично събиране на печалбата, докато на феновете все се продава фантазията за романтичния футболен свят, изпълнен с традиция, автентичност и \"Echte Liebe\" (истинска любов). Всичко това, само за да продължават феновете да подкрепят отборите си. И най-важното - да плащат. Професионалният футбол е мултимилиардна индустрия, която отдавна се сблъска с реалността за изкарване на печалба. Алчността на собствениците за още по-големи приходи надминава многократно тази на играчите за повече титли. Това е опасна алчност, алчност, която ще унищожи футбола, какъвто го познаване. Бърз поглед към изживяването при посещение на мач във Висшата лига е достатъчен, за да видим как изглежда футболът като луксозен продукт. Има само едно решение на този проблем: изключване! Семейство Шмидт и много други като тях трябва да изключат телевизора, да отменят абонаментите си, да спрат да купуват нови екипи и да бойкотират мачовете. Празните стадиони и спадащите приходи от телевизионни права и продажба на артикули - това е единственият език, който шефовете разбират. Може би тогава те ще си спомнят какво всъщност е футболът – игра, а не продукт.", "date": "2018.11.07", "title": "Алчността разрушава футбола"}
{"url": "https://www.dnevnik.bg/sviat/2018/11/07/3339321_mihai_ungurianu_bivsh_premier_ne_e_chudno_che_rumuniia/", "text": "Външен министър от 2004 до 2007 г., два пъти шеф на разузнаването и за кратко премиер - малцина могат да се похвалят с такава кариера и Михай Ръзван Унгуряну е един от тях. Днес той стои настрана от политиката в Румъния, която напуска, след като подава оставка като шеф на Службата за външна информация през септември 2016 г. Изследовател е в Института за хуманитарни науки във Виена, преподава и в Дипломатическа академия на австрийската столица. Работи по проект за институции и модернизация в Югоизточна Европа. Опитва да сравни България, Унгария, Сърбия и Румъния, но като търси отговори за положението им в последните 200 години чрез теорията на непостигането. \"Работната хипотеза е, че събитията там не бива да се обясняват само с постиженията на последните правителства или политически формации. Не е история, започнала през 1989 г. Не е напълно свързана само със състоянието на местните демокрации и как са се развили. Корените са в случилото се далеч в миналото и в неуспехите, натрупвали се в последните 150 години. След 1989 г. правителства и политически формации, институции не биха били в позиции да предлагат генерални решения на дълбоко вкоренени проблеми.\" В последвалия разговор с \"Дневник\" в кабинета си във Виена Унгуряну с нищо не оправдава неуспелите реформатори на последните десетилетия. Използва обаче теорията, за да обяснява провалите им отдалеч, например когато чува въпроса: \"Къде тогава се корени сегашната консолидация на власт в Социалдемократическата партия?\" Смее се. \"Историците са го обсъждали и интерпретирали. Досега липсва само сравнителният анализ.\" Сблъсъкът е между двата основни модела на модернизация, казва той – френския, при който гражданите и свободите са над институциите, и пруско-германския, според който институциите трябва да се изпълнят с граждани, а те да им се подчиняват. След този разлом между идеи от средата на XIX век в Източна Европа идва съветско влияние, всъщност стъпило на германския модел. \"След 1990 г. за наша изненада това напрежение между истинските германски и френски модел се завърна в политическия живот. Преди Втората световна война страните, които изследваме, в повечето случаи много бързо сменят правителства. За месеци и години се сменят кабинетите, но и матриците - един идва с френска перспектива, друг с германска. Накрая институционната им архитектура е на кръпки - всеки опитва сложи нещо. Което и правителство да дойде, ще трябва да каже, че има решението, и да започне от нула. Казва, че има решението, но няма времето.\" Накратко – едно правителство идва, започва от нула и когато си отиде, наследниците правят същото. Разделени Румъния обаче не е заплашена от ситуации на посегателство срещу демокрацията като тези в Унгария и Полша, смята изследователят, който ги нарича \"изключения\". В Румъния се случва друго: етичните преценки се наместват в политиката, граждани (и политици) започват да признават, че \"на правните основи на страната им липсват много парчета\". \"Законите не могат да се справят със сегашната румънска действителност. Когато хората осъзнаят това, може да се съберат хиляди на улицата. Същото чувство на общо непостигане, което е болезнено и оказва влияние върху живота на всички. Като незавършен семинар... Редица политически поколения в Румъния, без значение дали са се променили с времето, трябваше да внимават с това и да предадат наследство на следващите за това каква е същината на закона. Това наследство сега не съществува. Поколенията идват, но има пропаст в разбиранията им. Историята се повтаря. Вместо фрагментите от историята да се напасват и наследяват. Къде ще свърши това? Не знам. Сегашното политическо поколение принадлежи към определено физиологично. Съмнявам се, че то може да запълни празнотата.\" Румънците са по-разделени днес в резултат на това осъзнаване и повечето близки наблюдатели на социалния и политическия живот в страната могат да го кажат, а отделните групи в него все повече се радикализират. \"Като зилоти са, ще опитат да използват истината и само своята истина като единствената възможна\", продължава Унгуряну. Хилядите (а понякога – десетки и стотици хиляди), излизащи на улицата периодично от миналата зима, сякаш потвърждават думите му. Групират се във вълни, които ту се разрастват, ту намаляват, но рядко отказват управляващите от намеренията им. Разделенията им ли са това, което най-много им пречи? \"Това е симптом и проблемът е в политиката. Ако имаше активна политическа опозиция, на която може да се вярва, с план и способна да се противопостави на правителството, с идеи да модернизация, каквито очаква обществото, не би имало и такава нужда хората да са на улицата. Има и друго (...) над три четвърти от участвалите в най-големите протести, през февруари миналата година, никога не са упражнявали правото си на глас или са пропуснали това в последните десет години. А това е странно. Как човек може да иска да се промени качеството на политическите актьори и по-добро качество на законопроектите в парламента, ако не участва в изборния процес? Нищо не става за една нощ. Това са правилата на демократичната игра. Отиваш и съвестта ти трябва да те накара, независимо какво мислиш за тези, които се кандидатират.\" Наследство \"Опозиция\" днес са партиите от блока, съставил няколко правителства по времето, когато Михай Унгуряну става премиер. На поста обаче остава само няколко месеца –  сваля го вот на недоверие  заради плановете за реформи, например в икономиката и начина на усвояване на  еврофондовете  (показател, по който Румъния тогава е последна). Унгуряну не говори за дошлите на власт след него поименно. Трудно е обаче да се скрие името на следващия премиер – социалдемократа Виктор Понта, а идването на власт на неговата партия се сравнява от някои с отваряне на кутията на Пандора в битката срещу антикорупционната кампания. Унгуряну се въздържа от коментар за подобни определения. Казва обаче, че политическият живот тогава е бил различен. \"Няколко години имаше правителства в коалиция, водени от Либералдемократическата партия. И тогава дойде и този експеримент с мен и моето правителство. Не бях под никакво политическо влияние, но трябваше да се справям с правителство, където бяха представени три партии. И го направих. Още съм много щастлив, че това правителство успя да запази известна дистанция от понякога токсичното влияние на представителите на партиите на власт. Но имаше проблем от самата си поява: същата година, 2012-а, трябваше да е изборна, за парламент и местна власт, и в подобни случаи трябва да се действа деликатно. А ние мислехме по друг начин - да направим възможно най-много за възможно най-малко време. Да, това е доказателство за жизненост, но спрямо политическите обичаи тук е поведение тип камикадзе. И нищо чудно, че правителството падна. Стана предимно защото мерките, които бе решило да вземе, бяха радикални, но, смея да кажа, добре ориентирани.\" \"Накрая тези, които дойдоха, трябваше да вземат почти същите мерки, но използвайки собствения си календар. А това, което опитвахме ние, беше да избутаме страната нагоре на скорост, която страната не беше подготвена. И бяхме свалени.\" Тънък лед Това се случва на 27 април 2012 г. До ноември 2015-а следват 4 кабинета на Понта, чието управление  приключва с оставка  след трагедия в нощен клуб, отнела живота на 32-ма души, но и заради съмнения за корупция и системни проблеми в управлението. Няколко месеца по-рано Унгуряну, тогава сенатор, бе номиниран за директор на разузнаването от президента Клаус Йоханис и опозицията приема това като успех, макар постът да не е политически. Три години по-късно Йоханис стъпва по-плахо и трудно дава решителен отпор на на реформите в правосъдието, които според опозицията спъват борбата срещу корупцията. Какво се промени? \"Тогава опозицията все още се къпеше в светлината на победата през 2014 г. Моята Либерална партия бе високо и изглеждаше като истинска политическа опасност. Не мога да споря, че после енергията, убежденията, решителността бавно намаляха, изчезнаха от основната тъкан на опозицията. Много румънци казват, че тя не предлага добри отговори и аз съм съгласен. Спря да е убедителна, когато говори на електората, стана много мрачна и без визия, в собствения си балон, докато се очаква от нея да предложи алтернатива – хората поне да могат да слушат критични размисли, ако не да бъдат убедени.\" Фактор се оказва и специфичната роля на президента в Румъния. Той не може открито да играе като политик – трябва да се движи по тънък лед в конституцията. Трудно му е според Унгуряну и заради предшественика. \"Траян Бъсеску беше много енергичен президент. Отговаряше за всичко. Този образ свърза представи отпреди и след 1989 г. Твърдото управление с мита за силния командир бе дълбоко вкоренено в социалното съзнание. Не сравнявам Бъсеску с Николае Чаушеску, обратното. Но казвам, че хората започнаха в известен психологически смисъл да оценяват президентския пост с нещо активно и горещо. Невинаги е било така. Това създаде високи очаквания.\" Повдига обаче и въпроси. Мнозина например смятат, че полупрезидентският режим от времето на Йон Илиеску, помогнал след 1989 г. да се овладеят политическите дрязги в парламента, вече е износен. \"Но и никой не иска да вдигне ръкавицата и да промени конституцията сега, би било много деликатно. Затова само се оправяме криво-ляво. Управлява се както обикновено и както планират управляващите, без зрелищни промени, но има и върхове на фрустрацията.\" \"Както обикновено\" и според нормите на Европейския съюз? Много може да се промени, но Унгуряну не е песимист. Според него безпрецедентните за последните 30 години промени всъщност водят до дебат, който ще е важен в бъдеще. \"Как да се разбира борбата срещу корупцията, как да се води, превенциите по-важни ли са от санкциите? Поставяме ли граници в отношението към човешките права, трябва ли да внимаваме или те да не ни интересуват в битката на \"доброто\" и \"злото\"? Отговорът е в основата на модерните общества и е даден преди десетилетия, дори столетие.\" Сега предстои и румънците да се справят с проблема, но ще трябват \"добре подготвени хора, които няма да водят \"диалог между глухи\",\" във фрагментирана общност като румънската, и ще избегнат липсата на \"всякакъв интерес към случващото се наоколо заедно с митично чувство за изключителност.\" Несигурността Оттук нататък има много посоки, смята Унгуряну. Сигурно е едно: сегашната система със сегашната политическата класа, администрация, здравеопазване и образование не отговарят на очакванията. \"Да не ги предлагат (качествени продукти) година, две - добре, но десетилетия? Това вече е проблем. Румъния е най-големият източник на мигранти към всички в ЕС, сред всички страни членки. Изглежда, 3.2-3.5 млн. са напуснали до днес и то не само за пари. Има три вълни миграция. Първо напуснаха гастарбайтерите, които искат да останат в страните. След това – младите, които правят кариера в различни области, от технологии до медицина, създават семейства там и също нямат интерес да се връщат.\" Има обаче и друга вълна, продължава бившият премиер. \"Хората от нашите поколения, които привършват четирийсетте си години или са започнали петдесетте. Хора, изградили кариера в Румъния или другаде, с деца, които са пораснали, хора, които не се очаква да ги вземат на работа, защото не са на 20, с голям житейски опит, които обаче биха напуснали Румъния с хиляди. Защо? Заради несигурността. Това не е прагматизмът на първата вълна, нито нуждата от лично развитие и добър живот на втората. Проблемът не и физически. Просто не знаем какво ще стане утре. Нека търсим места на континента, където можем да предположим какво ще стане. В другите източноевропейски страни това го няма.\" Все пак румънското общество още е младо, но преминава през опит, който други общества с дълги традиции са преживели за десетилетия и векове. \"Румъния поглъща тази история за дни, понякога в големи порции . И понякога не е изненада, че може да има проблеми с храносмилането\", смята бившият премиер. Не знае на кой от трите поста му е било най-трудно; казва, че еднакво е работил на тях физически, от сутринта до късно вечерта, и залогът \"винаги е бил висок\". Но дали би се върнал към политиката? \"Рядко апелирам за отговори с \"да\" или \"не\". \"Никога не бих казал \"не\". От друга страна, съм уверен, че това, което правя, ми приляга чудесно след 18 години на обществена длъжност.\"", "date": "2018.11.07", "title": "Михай Унгуряну, бивш премиер: Не е чудно, че Румъния понякога има проблеми с храносмилането"}
{"url": "https://www.dnevnik.bg/evropa/2018/11/07/3340715_fridrih_merc_-_biznesmenut_koito_moje_da_uskori_kraia/", "text": "Завърналият се от политическото небитие бизнесмен Фридрих Мерц бързо зае челна позиция в надпреварата кой да замести Ангела Меркел на лидерския пост на германския Християндемократически съюз и да си подсигури участието в битката за длъжността канцлер, което е възможно да се случи още следващата година. Мерц  бе отстранен като лидер на парламентарната група на християндемократите от Меркел през 2002 г., като по този начин тя бетонира своя контрол върху партията по пътя си към канцлерския пост, който зае през 2005 г. Сега в случай на успех борбата за власт на Мерц може  да ускори края на Меркел . Мерц е извън Бундестага от 2009 г., но запази здрава и влиятелна мрежа от контакти, докато градеше успоредно с това успешна кариера в бизнеса. Периодът преди завръщането му на фронтовата линия в политиката бе дълъг, добре позициониран във времето и прекаран по добър начин. Мерц е на 62 години, по-малко от две години по-млад от Меркел, но се представя за кандидата на бъдещето, който взима всичко най-добро от миналото. Той е широко известен с предложението си за опростяване на декларацията за възстановяване на данъци дотолкова, че да може да се побера на бирена подложка. \"Имаме нужда от събуждане и обновление\", заяви Мерц пред журналисти в Берлин миналата сряда, докато излагаше програмата си. \"Аз съм убеден икономически либерал, обществен консерватор и обществено ангажиран човек\", посочи Мерц, казвайки нещата, притежаващи способността да мобилизират членовете на Християндемократическия съюз, мнозина от които се чувстваха неловко от центристкия подход на Меркел през нейните 13 години като канцлер. Според депутат от християндемократите, който още не убеден от Мерц, риториката му има за цел \"завръщане към корените\" и представлява обществено консервативен и бизнес ориентиран призив към партийното ядро, състоящо се от мъже католици от Западна Германия, според които До този момент дясното говорене работи. Социологическите проучвания показват, че избирателите смятат Мерц за по-подходящ за лидер на консерваторите от  другите двама обявени кандидати : генералния секретар на Християндемократическия съюз Анегрет Крамп-Каренбауер и министъра на здравеопазването Йенс Шпан. Мерц, който бе първият, обявил намерението си да участва в надпреварата за лидерския пост миналия понеделник, след като изтече информацията, че Меркел няма да се кандидатира за водач на християндемократите идния месец, получи вътрешнопартийна подкрепа. Председателят на Бундестага Волфганг Шойбле и повечето високопоставени политици от Християндемократическия съюз изразиха одобрението си за кандидатурата на Мерц за лидер на партията и откриха пред него възможността да оглави християндемократите, написа седмичното списание \"Шпигел\". Мерц е близък с лидера на християндемократите в Северен Рейн - Вестфалия Армин Лашет. Тази германска провинция излъчва близо една трета от 1001 делегати, които ще гласуват за лидер на Християндемократическия съюз на партийния конгрес в началото на следващия месец, и по тази причина подкрепата на Лашет може да се окаже решаваща. Мерц има и Той е опитен адвокат, който заема голям брой неизпълнителни длъжности в управителни съвети на компании, а също така е и председател на германския клон на американския инвестиционен фонд \"Блекрок\" (BlackRock), на когото е помагал да се утвърди в Германия. \"Той бе много добър в започването на преговори с потенциални клиенти\", отбелязва източник от бизнеса, който твърди, че познава Мерц лично. Друг човек, който познава Мерц, посочва, че той е общителен, непретенциозен и разговаря както с ръководителите, така и със служителите по-надолу в корпоративната йерархия. Чрез способността си да се разбира и с обикновените хора Мерц започна да набира скорост за завръщането си преди година, когато медиите предадоха думите му пред членове на Християндемократическия съюз в Дюселдорф: \"Стратегията да караш избирателите от всички части на политическия спектър да си остават вкъщи трябва да приключи\". Това бе обида, насочена към Меркел, известна със стратегията си за \"асиметрична демобилизация\", при която симпатизантите на противниковите партии си остават у дома, а твоите собствени гласуват. Мерц иска да спечели подкрепа с повече визия, включително и с по-детайлен отговор на предложенията на френския президент Еманюел Макрон за задълбочаване на европейската интеграция. В края на миналия месец, преди да обяви кандидатурата си за лидер на християндемократите, Мерц написа в съавторство статия, в която призовава Германия да предприеме \"дръзки действия за засилването на икономическия и паричен съюз\". Анегрет Крамп-Каренбауер е по пътя към лидерската позиция. Тя е протеже на Меркел и разполага с предимството, че вече е печелила на избори (въпреки че става дума за изборите в малката провинция Саар в Западна Германия) и е била регионален премиер на Саар. \"Тя притежава способността да обединява различните крила и интереси на Християндемократическия съюз\", заяви високопоставен представител на партията, пожелал анонимност. В качеството си на приемник на центристкия курс на Меркел Крамп-Каренбауер вероятно би съжителствала като партиен лидер с канцлер Меркел, която желае да остане на поста до края на парламентарния мандат през 2021 г. Подобна договорка би била трудна, ако партиен лидер стане Мерц, предвид старото им Развръзката би могла да настъпи след евентуални предсрочни избори за парламент догодина, особено като се отчита и неяснотата на социалдемократите по въпроса дали да останат част от управляващата коалиция на Меркел. На едни евентуални избори дясната реторика на Мерц би привлякла обратно някои от симпатизантите на Християндемократическия съюз, гласували на миналите избори за \"Алтернатива за Германия\", въпреки че завоят вдясно  не помогна  нито на баварския Християнсоциален съюз, нито на френските консерватори. Анегрет Крамп-Каренбауер по-скоро би формирала правителство с набиращата скорост сила в германската политика -  Зелените , които сега са втората най-популярна партия. \"Той е доста уважаван, но това е уважение, базирано в миналото. Изкуството сега е да си готов да работиш с другите\", казва за Мерц един от политиците от Християндемократическия съюз. /БТА", "date": "2018.11.07", "title": "Фридрих Мерц - бизнесменът, който може да ускори края на Меркел"}
{"url": "https://www.dnevnik.bg/sport/2018/11/07/3341108_manchestur_junaited_shte_tursi_revansh_v_gostuvaneto/", "text": "Две седмици след  загубата си от \"Ювентус\" на \"Олд Трафорд\"  \"Манчестър юнайтед\" излиза за реванш срещу италианския първенец в Шампионската лига. След поражението от \"бианконерите\" \"червените дяволи\" играят по-добре и постигнаха две поредни победи. Срещу себе си обаче тимът на Жозе Моуриньо има състав в много добра форма. \"Ювентус\" няма загуба в поредни мача, а на \"Алианц арена\" е с 10 победи в последните си 11 срещи. При победа \"бианконерите\" ще се класират за следващата фаза. След първите три мача тимът на Масимилиано Алегри е с девет точки, а \"Юнайтед\" е втори с четири. Другите два тима в групата \"Валенсия\" и \"Йънг бойс\" все още нямат победа. Треньорът на \"Ювентус\" предупреди футболистите си да не губят концентрация. Алегри отчете сериозността на мача и силата на \"Юнайтед\". Английският тим обаче ще бъде без Ромелу Лукаку при гостуването си в Италия. Белгиецът отпадна от групата заради контузия. След две поредни победи начело на \"Реал\" (Мадрид) Сантяго Солари ще изведе тима като временен треньор и при гостуването на \"Виктория\" (Пилзен). Европейският шампион победи чешкия първенец преди две седмици, но малко след това уволни  Хулен Лопетеги . Успехът над \"Виктория\" беше и пръв за \"Реал\" след 32 дни пауза. \"Шампионска лига винаги е бил един прекрасен турнир. Винаги тясно свързан с историята на клуба. \"Реал\" и Шампионска лига - това са две неразделни понятия. Когато чуем химна, потръпваме и се вълнуваме много. Прекрасно е да се завърна в състезанието. Това е третият ми мач начело на отбора и съм много доволен, че го поех. Наслаждавах се много в тази надпревара като футболист\", каза Солари преди мача. Той предупреди футболистите си, че двете поредни победи не носят нищо даром на \"Реал\". Солари обясни, че тимът ще бъде пределно мотивиран. В група F \"Манчестър сити\" приема \"Шахтьор\" (Донецк) в мач, който може да класира \"гражданите\" за осминафиналите. Преди срещата мениджърът на английския тим  Пеп Гуардиола  я определи като финал. В другия двубой \"Лион\" е домакин на \"Хофенхайм\". Дотук \"Сити\" е лидер с шест точки, а \"Лион\" има пет. \"Хофенхайм\" и \"Шахтьор\" са с по две. В група Е \"Байерн\" (Мюнхен) е домакин на аутсайдер АЕК. Германският шампион е лидер със седем точки и голова разлика 5:1, каквито са показателите на \"Аякс\". Холандският тим гостува на \"Бенфика\".", "date": "2018.11.07", "title": "\"Манчестър юнайтед\" ще търси реванш в гостуването на \"Ювентус\""}
{"url": "https://www.dnevnik.bg/detski_dnevnik/2018/11/07/3340673_fortisimo_familiia_predstavia_nova_prikazka_s_poznati/", "text": "\"Фортисимо Фамилия\"  продължава образователно-музикалната си програма за деца със Софийската филхармония с концерта \"Вивалди и Малкия Ото\". Събитието е на 25 ноември (неделя) от 11:30 часа в зала \"България\". Специални гости ще са артистите Герасим Георгиев-Геро и Юлиан Вергов в ролята на виртуозния цигулар и композитор Антонио Вивалди. Със солови изпълнения ще се включи и цигуларят Павел Златаров. Началото на поредния сезон на програмата на \"Фортисимо Фамилия\" започна със  \"Спящата красавица\" . Поредицата концерти цели да привлече интереса на децата към класическата музика и инструменти и ще продължи осем месеца. Музикантите от Софийската филхармония и познати актьори ще запознават по забавен и достъпен начин младите зрители с инструментите в симфоничния оркестър, с ключови понятия от класическата музика, с историята на известни композитори, съобщават организаторите на концертите. Билетите за всички концерти са в продажба. И тази година \"Детски Дневник\" дава възможност на читателите си да спечелят безплатни билети за концертите от \"Фортисимо фамилия\", като отговорят на загадките, които актьорите участници в програмата ще им задават в специално заснети видеоклипове. Очаквайте скоро втория въпрос.", "date": "2018.11.07", "title": "\"Фортисимо Фамилия\" представя нова приказка с познати герои"}
{"url": "https://www.dnevnik.bg/bulgaria/2018/11/07/3341180_suvetnikut_po_nacionalnata_sigurnost_na_prezidenta/", "text": "Съветникът по националната сигурност на президента Тръмп Джон Болтън даде висока оценка за българските усилия на Балканите. Това стана известно след срещата му вицепремиера Екатерина Захариева в Белия дом, съобщава Министерството на външните работи. \"Не забравяйте нашия регион. България полага много усилия в подкрепа на евроатлантическата перспектива на Западните Балкани и ще продължим да подкрепяме нашите съседи и приятели. Радвам се да чуя от вас, че и САЩ ще продължат да бъдат ангажирани с тази тема\", подчерта първият ни дипломат пред своя домакин. Двамата разговаряха днес повече от час в Западното крило на Белия дом. Захариева и Болтън обсъдиха възможностите за сътрудничество между България и САЩ, за да продължи регионът по пътя на реформите и евроатлантическата интеграция. \"Успехът на България като лидер в региона е важен за нас\", заяви посланик Болтън. Той допълни, че от реализирането на евроатлантическата перспектива на страните от Западните Балкани и решаването на някои съществуващи отворени въпроси между тях пряко зависи и интересът на чуждестранните инвеститори към региона. По време на срещата двамата обмениха мнения и по Близкия изток с акцент върху Близкоизточния мирен процес, ситуацията в Сирия и Либия.  Екатерина Захариева и Джон Болтън обсъдиха и други важни за страната ни теми, сред които диверсификацията на енергийните доставки. Първият ни дипломат представи плановете на българското правителство в тази област. Захариева благодари на Болтън за трайния ангажимент на САЩ в подкрепа на процеса на модернизация на българската армия. \"Имахме възможността да обсъдим американската гледна точка по отношение на региони, близки до България, до Европа, за съжаление с нестабилност в тях. Беше искрена и честна среща. Поканих моя домакин в България\", коментира първият ни дипломат пред журналисти след края на срещата с Болтън.", "date": "2018.11.07", "title": "Съветникът по националната сигурност на Тръмп даде висока оценка за българските усилия на Балканите"}
{"url": "https://www.dnevnik.bg/bulgaria/2018/11/07/3341192_kratki_novini_jiteli_na_stolichniia_kv_vuzrajdane/", "text": "Временните обществени съвети на българите в чужбина в писмо до премиера Бойко Борисов предлагат да се закрие Държавната агенция за българите в чужбина, чийто председател беше задържан по подозрения в корупция. Единствената функция на държавната структура е да издава удостоверения за български произход, докато милиони българи по света остават извън сферата й на дейност, се казва в писмото. Сдружението настоява да се създаде изборно Национално представителство на българите по света, както и изборни Обществени съвети към дипломатическите и консулски представителства. Протестите срещу Валери Симеонов продължават 17-ти ден Седемнадесети ден продължават протестите на майки на деца с увреждания и хората, които ги подкрепят. И днес те се събраха пред сградата на Министерския съвет с настояване вицепремиерът Валери Симеонов да подаде оставка заради думите му, че майките са \"кресливи\", а децата им \"уж болни\". След митинга шествието потегли в посока паметника на Васил Левски с черни знамена и викове \"оставка\".  От началото на годината са глобени 1404 водачи на каруци От началото на годината до края на месец октомври на 1404 водачи на каруци са издадени наказателни постановления за неспазване на Закона за движение по пътищата, съобщиха от пресцентъра на националната полиция. За същия период в страната при инциденти с каруци са загинали 5 души и са ранени 61. По вина на водачите на каруци са настъпили 24 тежки пътни инциденти, при които е загинал 1 човек и 34 са били ранени. Шофьор, счупил носа на ученик, след спор на пешеходна пътека, е пуснат от ареста 42-годишен криминално проявен мъж от Сливен, който счупил носа на ученик от 12 клас, след спор на пешеходна пътека, е освободен от ареста, след престой в ареста от 24 часа, предаде Би Ти Ви. Инцидентът станал в понеделник, когато ученикът пресичал улица в града. Мъжът първо се спречкал с младежа на пешеходната пътека, след което го последвал пеша и го пребил, твърди пострадалия. След сигнала за инцидента полицията задържала извършителя за едно денонощие. По случая е образувано досъдебно производство. Професор по икономика е избран за български почетен консул в Охайо Професорът по икономика Джордж Вредевелд ще бъде назначен за почетен консул на България в американския щат Охайо, реши правителството. Седалището на дипломатическата мисия ще е в град Синсинати. От кабинета подчертават, че в щата живеят много българи и това е наложило откриването на почетното консулство. Вредевелд оказва съдействие за основаването на Варненския свободен университет \"Черноризец Храбър\". Правителството обнови Управителния съвет на фонд \"13 века България\" Министерският съвет избра днес за изпълнителен директор на Управителния съвет на Националния дарителски фонд \"13 века България\" Слава Иванова, която е дългогодишен директор на Националната галерия \"Квадрат 500\". Министърът на културата Боил Банов пък беше избран за председател на Управителния съвет на фонда. Членове на съвета стават Уляна Малеева-Дамянова (член на Съюза на архитектите в България), Георги Лозанов (бивш председател на Националния съвет за радио и телевизия и Съвета за електронни медии), Веселин Тодоров (изпълнителен директор на СИЕЛА), Рашко Младенов (министър на културата в служебното правителство през 2017 г.) и Венцислав Велев (съветник на министъра на културата). Мандатът на членовете на Управителния съвет и на изпълнителния директор е 4 години. До края на годината ще има трима кандидати за европрокурор Министерският съвет реши и възложи на правосъдния министър да създаде комисия по подбора на кандидатите за длъжността европейски прокурор от България. Комисията трябва да предложи три кандидатури в срок до 31 декември 2018 г. В комисията по подбора ще участват зам.-министър на правосъдието, по двама членове на прокурорската колегия и на съдийската колегия на Висшия съдебен съвет, директорът на Националния институт на правосъдието, и преподавател от Юридическия факултет на СУ \"Св. Климент Охридски\". След подбора, министърът на правосъдието трябва да внесе кандидатурите за одобрение от кабинета до 15 януари 2019 г. Първа многопрофилна болница за активно лечение става университетска  Първа многопрофилна болница за активно лечение - София става университетска. Това е решило на днешното си заседание правителството. Болницата е покрила законовите изисквания за обучение на студенти и съответно ще може да осъществява тази дейност и да получава държавно финансиране за дейността. Нов българския университет именува аудитория \"Доц. Кристиан Таков\"  През август 2018 г. учебното заведение е получило като дарение архивни материали на юриста и университетския преподавател доц. Таков, съобщава НБУ на сайта си. Дареният архив съдържа документи от научната, преподавателската, служебната и обществената му дейност, илюстративни и аудио-визуални материали, книги от личната му библиотека. НАП търси служители за фискален контрол  Агенцията е обявила конкурси за длъжността \"инспектор по приходите\", от които 28 са за отдел \"Оперативни дейности\" в София, а 5 за Граничен контролно-пропускателен пункт \"Кулата\". Те ще работят в екипи и ще извършват фискален контрол на територията на цялата страна. Конкурсите за свободните работни места ще се проведат на два етапа. На първия участниците ще решават тест, чиято цел е да се установят професионалните им знания умения. Допуснатите до втория етап ще преминат през интервю. В Пловдив е измерено завишение на фините прахови частици Завишението е в нормите и е нормално за началото на зимния сезон, коментира експертът от Изпълнителна агенция по околната среда и водите Донка Караджова пред БНТ. Има позиционирани и подвижна станция за измерване на замърсяването. Стойностите са 60-70 микрограма на кубичен метър. Протест срещу мръсния въздух планира да затвори \"Дунав-мост 2\" За събота е насрочен следващите протест на живеещите в Русе. Днес те  се събраха  пред главния вход на училище \"Васил Левски\" хора протестираха с маски на лицата срещу мръсния въздух. \"Преди няколко дни се запали сметището в Русе. Проблемът не е отсега. Ние от години сме принудени да дишаме отровите на няколко предприятия в града, които са известни на всички\", каза родител пред \"Нова телевизия\". Протестиращите твърдят, че въздухът вечер мирише на отпадъци. Две от мобилните станции са установили, че за денонощието няма констатирани нарушения. Един от основните замърсители в Русе е френският завод \"Монтюпе\", на който вече няколко пъти са наложени санкции заради замърсяване. През септември министърът на екологията Нено Димов каза, че има програма за година и половина, която трябва да въведе специални мерки против замърсяването на въздуха. Жители на столичния кв. \"Възраждане\" протестират срещу зелената зона Хората настояват в зоната за платено паркиране да не попадат междублоковите пространства, където паркират повечето от тях. Те са недоволни също и защото мястото е осеяно с дупки, няма и разчертани паркоместа. \"Ако това пространство остане извън зоната, тук ще бъдат паркирани два пъти повече автомобили, тъй като ще дойдат приходящи водачи, които не живеят тук, но искат да паркират без заплащане\", каза пред Би Ти Ви Румяна Милова от дирекция \"Паркиране и мобилност\" в Центъра за градска мобилност. По думите ѝ така проблемът на живеещите в района ще стане още по-голям.", "date": "2018.11.07", "title": "Кратки новини: Българи от чужбина поискаха да се закрие агенцията за тях"}
{"url": "https://www.dnevnik.bg/bulgaria/2018/11/07/3341185_ban_niama_da_bude_oshtetena_ot_izlizaneto_na/", "text": "Българската академия на науките (БАН) няма да бъде ощетена от излизането Института по метеорология и хидрология (НИМХ). Ако бюджетът бъде приет, институтът ще излезе с цялото имущество. Това коментира министърът на образованието Красимир Вълчев в ефира на Би Ти Ви. \"БАН са  против формата  и не може да се разбере защо. Законови права са необходими най-малко заради международни договори. Без оборудване няма как да работи. Имаме преобразуване, не механично махане\", заяви той. По думите му няма да има \"закриване и откриване\". \"БАН казаха, че оборудването може да се използва безвъзмездно 4 години, но не знам каква е целта на това и какво ще се случва след този срок. Не би трябвало да има проблеми.\" Вълчев беше категоричен, че ще бъде  съставена комисия за оценяване на имуществото  и не би трябвало да има проблеми. Учените, които имат желание, ще останат в академията, но бюджетът, предвиден за НИМХ, ще остане за тях. \"Едно юридическо лице на 31 декември е към една организация, на 1 януари е към друга организация. Всичко се запазва\", подчерта образователният министър. \"Имаше известна емоция кой ще надделее в скандала БАН – НИМХ, включително за това да дадем пример и за други институти, че не е безпроблемно да излезеш от БАН\", каза министър Вълчев. Красимир Вълчев посочи, че липсват учители по информационни технологии, английски език, ресурсни учители, информатика, физика и математика. \"Обсъждахме нови мерки за привличане на млади хора, инвестираме не само в 18-годишните, но и в 25-30-годишните\", каза той. \"Имаме необходимост от обща подкрепа за всички учители, за да направим тази професия по-уважавана и да накараме повече млади хора да се включат в нея, затова планираме общо увеличение. \"В системата имаме и диференцирано заплащане, имаме и система за кариерно развитие в зависимост от резултатите\", добави Красимир Вълчев. Министърът заяви, че няма единен критерий за оценка на представянето на преподавателите, на базата на който да могат да се дават по-големи заплати според заслугите.", "date": "2018.11.07", "title": "БАН няма да бъде ощетена от излизането на метеоролозите, заяви Красимир Вълчев"}
{"url": "https://www.dnevnik.bg/na_put/2018/11/07/3337957_fotogaleriia_tito_-_maniia/", "text": "Култът към личността е типичен за бившите социалистически страни, но за разлика от повечето от тях, където харизмата на лидерите рязко се срива след промените, сърбите още обожават Тито.", "date": "2018.11.07", "title": "Фотогалерия: Тито - мания"}
{"url": "https://www.dnevnik.bg/evropa/2018/11/07/3341184_mei_niama_da_se_stremi_kum_sdelka_za_brekzit_na_vsiaka/", "text": "Британският министър-председател Тереза Мей заяви, че Великобритания се стреми да постигне сделка за Брекзит с Европейския съюз възможно най-скоро, но не на всяка цена, предадоха \"Асошиейтед прес\" и \"Ройтерс\". Мей запозна своето правителство с  напредъка за постигане на споразумение  за Брекзит с ЕС. Според неин говорител тя е казала на министрите, че \"Великобритания трябва да се стреми да постигне споразумение колкото може по-скоро, но това не бива да става на всяка цена\". Преговорите за Брекзит буксуват заради въпроса за границата между Ирландия, която е член на ЕС, и британския район Северна Ирландия. Мей е подложена на натиск от някои министри да не се съгласява с решение, което обвързва Великобритания с търговските правила на ЕС за неопределено време, след като страната напусне общността през март. Министър-председателят е казала пред правителството, че Великобритания има нужда от повече време, за да бъде намерено решение на въпроса с ирландската граница, който е последното препятствие за постигане на споразумение за Брекзит. \"(Мей) каза, че споразумението за напускане е завършено на 95 процента, но във връзка със Северна Ирландия има редица въпроси, които все още трябва да уредим, а те са най-трудните\", заяви говорителят. Правителството не е взело решения и Великобритания има да свърши още работа, добави той. Това оставя много малък шанс за постигане на сделка навреме, за да се свика среща на лидерите от ЕС през ноември за одобряване на споразумението. Говорителят каза, че цялостна сделка включва две части: споразумение за напускане и рамка за бъдещите отношения. Напредък по въпроса за ирландската граница може да \"подпечата\" споразумението за напускане, но няма да има окончателна сделка, докато не бъдат уредени също всички подробности на бъдещата рамка. Междувременно главният преговарящ на ЕС Мишел Барние предупреди, че Европейският съюз няма да сключи с Великобритания споразумение за напускане и/или да й даде  преходен период  след Брекзит, ако няма сделка, предотвратяваща \"твърда\" граница в Ирландия. Той каза, че ще се стреми към постигане на съгласие за 100 процента от проектоспоразумение за Брекзит. \"Все още не сме на 100 процента\", каза Барние на обща пресконференция със словашкия министър-председател Петер Пелегрини. \"Това, което липсва, е решение по въпроса за Ирландия\", заяви главният преговарящ на ЕС за Брекзит. \"Без такова решение няма да има споразумение и няма да има преходен период. Това е сигурно\", каза той. По думите му ЕС се стреми да подобри своето предложение за т.нар. подсигуряване, насочено към запазване на ирландската граница отворена независимо от последиците от Брекзит, но то трябва да бъде приложимо, работещо и при всякакви условия. \"То не може да има крайна дата. Трябва да бъде приложимо, ако и докато не бъде намерено друго решение\", заяви Барние. В отделно изказване по белгийската телевизия Ер Те Бе Еф той заяви, че засега не може да обяви, че постигането на сделка е близо. Според политическия редактор на Би Би Си Лора Кюнсбърг Великобритания и ЕС могат да постигнат достатъчен напредък за споразумение до края на седмицата. \"На министрите е казано да бъдат готови за ново правителствено заседание, може би дори в края на тази седмица, защото е възможно дотогава да има достатъчно движение за натискане на копчето за сделка\", заяви тя в \"Туитър\". /БТА", "date": "2018.11.07", "title": "Мей няма да се стреми към сделка за Брекзит на всяка цена"}
{"url": "https://www.dnevnik.bg/evropa/2018/11/07/3341189_moskovisi_zaplashi_italiia_sus_sankcii_ako_niama/", "text": "Европейският съюз би могъл да наложи санкции на Италия, ако не бъде постигнато споразумение между двете страни за бюджет 2019 година, предупреди вчера еврокомисарят за икономическите и финансовите въпроси, данъчното облагане и митническия съюз Пиер Московиси, цитиран от \"Франс прес\". Процедурата ще се отнася за прекомерния дълг на Рим. Европейската комисия  отхвърли миналия месец  италианския проектобюджет заради неспазване на бюджетните правила на ЕС. Предложеният от италианското популистко правителство законопроект предвижда увеличение с 0.8 процентни пункта от брутния вътрешен продукт (БВП) на структурния дефицит през следващата година. Правилата на ЕС изискват намаление с 0.6 процентни пункта от БВП. Структурният дефицит се изчислява, като се изключи влиянието на икономическия цикъл. Министрите на финансите от еврозоната, които се събраха вчера в Брюксел,  поискаха от Рим да преразгледа проектобюджета , но италианският министър Джовани Триа остана непреклонен. \"Искам диалог, но  санкциите  биха могли все пак да бъдат наложени, ако не стигнем до споразумение\", заяви Московиси в края на срещата на министрите на финансите на страните - членки на ЕС. Еврокомисията би могла да представи критичен доклад за италианския дълг (който достигна 130 процента от БВП), ако коалиционното правителство на крайнодясната \"Лигата\" и Движението \"Пет звезди\" не нанесе поправки в прокетобюджета. Това може да се стане по време на срещата на министрите на финансите на 21 ноември и ще е първата стъпка към дисциплинарна процедура срещу Италия. /БТА", "date": "2018.11.07", "title": "Московиси заплаши Италия със санкции, ако няма споразумение за бюджета"}
{"url": "https://www.dnevnik.bg/evropa/2018/11/07/3341193_es_vse_oshte_ne_moje_da_se_sporazumee_za_danuka_za/", "text": "Министрите на финансите от Европейския съюз отново изразиха разногласия по проекта за въвеждане на данък за интернет гиганти като \"Гугъл\" (Google), \"Епъл\" (Apple), \"Фейсбук\" (Facebook) и \"Амазон\" (Amazon), който има за цел да допринесе за данъчната справедливост между тези големи компании и предприятията в ЕС, предаде \"Ройтерс\". На редовното месечно заседание на ЕКОФИН германският министър Олаф Шолц поиска Европейската комисия да промени  проекта си  за облагане на тези компании на европейско равнище. Той призова мярката да бъде приложена само ако до лятото на 2020 година не бъде постигнато световно споразумение по проблема. Шолц настоя също така за намаляване на полето на действие на данъка и освобождаване на активите за продажба на данни и \"интернет на нещата\" - области, в които присъствие имат и германските автомобилостроители. Френският министър на икономиката Брюно Льо Мер обаче подчерта необходимостта да се постигне принципно съгласие по въпроса преди края на декември. Но той уточни, че Франция е готова в случай на съгласие преди края на декември да бъде отложено прилагането на бъдещата директива до края на 2020 година. Според френския министър, ако не бъде постигнато такова споразумение тази година, има опасност данъкът да бъде въвеждан поотделно от някои страни, което ще доведе до отслабване на единния европейски пазар. Испания,  Великобритания  и Италия вече представиха поотделно собствен проект за данъчно облагане. Италианският министър на икономиката Джовани Триа дори изрази готовност този данък да бъде въведен още през 2019 година. Австрийският министър на финансите Хартвиг Льогер,  чиято страна е ротационен председател  на Съвета на ЕС, призна наличието на разногласия, информира ДПА. Той обаче отбеляза, че 12 страни членки или са задействали или планират сами да въведат национални дигитални данъци. Поддръжниците на въвеждането на данъци за интернет гигантите изтъкват, че те имат големи печалби в ЕС, но плащат по-малко данъци от традиционните компании. По оценка на Еврокомисията традиционните компании плащат данък печалба от 23 на сто спрямо 8 до 9 на сто при интернет компаниите. Някои фирми плащат малки данъци или изобщо не плащат. В началото на годината комисията предложи да се въведе данък от 3 на сто от приходите на всички интернет компании с годишни продажби от най-малко 750 милиона евро или онлайн продажби от най-малко 50 милиона евро в Европа. Решението изисква подкрепата на всичките 28 страни членки, а някои от тях, най-вече малки страни с ниски данъци като Ирландия, печелят от отчитането в тях на печалбите и онлайн продажбите на интернет компаниите от потребители в други страни. Съветът на ЕС ще вземе решение за въвеждане на данък за корпорациите от сферата на информационните услуги, известен като \"данък \"Фейсбук\", на следващата си среща през декември, заяви пред журналисти австрийският министър на финансите Хартвиг Льогер, цитиран от ТАСС. \"Проведохме интензивна дискусия по директивата на Еврокомисията за данъка за информационните услуги. Ще вземем решение по въпроса на ЕКОФИН през декември\", изтъкна Льогер. /БТА", "date": "2018.11.07", "title": "ЕС все още не може да се споразумее за данъка за интернет гигантите"}
{"url": "https://www.dnevnik.bg/evropa/2018/11/07/3341200_populisti_i_nacionalisti_iskat_razedinena_evropa_kaza/", "text": "Заместник-председателят на Европейската комисия Франс Тимерманс каза, че в битката с популистките и националистическите сили душата на континента е заложена на карта, предаде ДПА. Холандецът излезе на преден план като  най-вероятния водещ кандидат  на ПЕС на изборите за Европейски парламент през май 2019 г., след като единственият му съперник - словашкият дипломат и заместник-председател на Еврокомисията  Марош Шефчович , който отговаря за енергетиката, се оттегли от надпреварата. \"Ще наблюдаваме политически сили, които искрено вярват, че е в интерес на хората, които те представляват, Европа да бъде разединена\", каза Тимерманс за предизборната кампания. \"Трябва да се противопоставим с програма, която показва, че искаме да се занимаем с проблемите, които тревожат хората\", добави той. Претендентът от партията, която се представи най-добре на изборите за Европарламент, има реална възможност да бъде избран да наследи Жан-Клод Юнкер като председател на Еврокомисията, въпреки че страните членки трябва да одобрят окончателната номинация за поста. Системата с водещ кандидат  беше въведена, за да внесе повече прозрачност в избора и да увеличи избирателната активност. Очаква се най-големият съперник на Тимерманс да е от консервативната Европейска народна хартия. В четвъртък нейните членове трябва да изберат своя кандидат. За позицията на водещ кандидат на ЕНП се състезават германският евродепутат  Манфред Вебер  и бившият финландски премиер  Александър Стуб .", "date": "2018.11.07", "title": "Популисти и националисти искат разединена Европа, каза кандидатът на социалистите за поста на Юнкер"}
{"url": "https://www.dnevnik.bg/sport/2018/11/07/3341207_klop_sled_zagubata_v_belgrad_tova_ne_biva_da_se/", "text": "Мениджърът на \"Ливърпул\" Юрген Клоп заяви, че отборът няма право на повече грешки в Шампионската лига. По думите му евентуална нова загуба на точки ще усложни задачата. Червените  паднаха с 0:2 в гостуването си на \"Цървена звезда\" в Белград . Това е второ поражение като гост на англичаните след 0:1 в Неапол. \"Не казвам, че вече положението става сериозно, когато си загубил два пъти, но трябва да се уверим, че това няма да се случи отново\", каза Клоп. Германецът припомни, че на отбора му предстоят трудни мачове - гостуване на ПСЖ и домакинство на \"Наполи\". \"Момчетата са много разочаровани, аз съм много разочарован. Трябва да се справяме по-добре. Трябва да се справяме по-добре, защото можем. За тази вечер вече е късно\", добави мениджърът. На въпрос какво се е объркало, Клоп заяви, че има само десет пръста на ръцете и няма да му стигнат да изброява. Според него в този мач \"Ливърпул\" не е успял да намери магията си. ", "date": "2018.11.07", "title": "Клоп след загубата в Белград: Това не бива да се повтаря"}
{"url": "https://www.dnevnik.bg/bulgaria/2018/11/07/3341205_sreshtu_katia_mateva_ima_nakazatelno_proizvodstvo_za/", "text": "Срещу бившия директор на дирекция \"Българско гражданство\" Катя Матева, която  подаде сигнали за злоупотреби  в Държавната агенция за българите в чужбина (ДАБЧ) до службите, е образувано дисциплинарно производство. Причината е блокиране на 17 хил. молби за българско гражданство между 2013-2016 г. Това съобщи бившият служебен министър Мария Павлова в кабинета \"Герджиков\" (27 януари – 4 май 2017) в ефира на Би Ти Ви. \"По молбите въобще не бяха образувани преписки. Когато аз дойдох на поста в началото на 2017 г., Матева беше в болничен и той беше удължен до поемането на поста от Цецка Цачева в началото на май. Тя не пожела да се срещне с мен\", каза бившият правосъден министър. По думите й Матева отказала да се запознае и с резултатите от проверката по дисциплинарното производство, а до нея не са достигали конкретни сигнали за злоупотреби освен оплаквания по телефона от граждани. Преди няколко дни в ефира на Би Ти Ви тя се оплака от натиск и обяви, че не е била запозната с мотивите за дисциплинарното производство срещу нея. Тогава тя съобщи, че  има доказателства , че ВМРО и Красимир Каракачанов се издържат от продажба на българско гражданство. Мария Павлова добави, че е заварила и много лоша организация на работата в дирекцията – километрични опашки и работа от понеделник до четвъртък до обяд. По думите й блокираните молби още не са придвижени въпреки промените в организацията на работата. Но все още има проблеми - например въпрсникът не е променян от 10 г.", "date": "2018.11.07", "title": "Катя Матева е забавила 17 хил. молби за българско гражданство, заяви бивш министър на правосъдието"}
{"url": "https://www.dnevnik.bg/ot_vas/galeriiotvas/2018/11/07/3341217_chitatelska_fotogaleriia_imperskiiat_rim/", "text": "Колизеумът е построен от Флавиите като амфитеатър за безплатни забавления за 8 години, за да просъществува вече 2000 години. Около 500 хиляди души са загинали на арената, за да осигурят кървави забавления на римската публика. Най-страшното наказание в  Рим било дамнация (заличаване), осъдените се хвърляли на дивите животни. На дамнация бил осъден и Нерон, затова се самоубил, но тялото му било изгорено и прахът му хвърлен в Тибър. Бил обвинен в подпалването на Рим, въпреки че не е доказано.", "date": "2018.11.07", "title": "Читателска фотогалерия: Имперският Рим"}
{"url": "https://www.dnevnik.bg/skorost/2018/11/07/3341202_zakon_za_novata_agenciia_za_putna_bezopasnost_shte_ima/", "text": "Новата агенция за пътна безопасност, за чието създаване се заговори след тежката  катастрофа край Своге , отнела живота на 20 души, ще има структура на министерство, отдели с чиновници и политически кабинет, но твърде малко отговорности. Това съобщава в днешния си брой в. \"Сега\", като се позовава на проекта за устройствен правилник на бъдещия орган, качен за общественото обсъждане. Държавната агенция за пътна безопасност ще има председател с политически кабинет, съставен от заместник и отговорник за връзки с обществеността. Това е първият етап от уреждане дейността на агенцията. След това правилата за работата ѝ ще се опишат в закон. От проекта за устройствен правилник се разбира, че към момента управляващите нямат ясна идея какво точно ще прави новата структура. Приемането на закон се отлага до \"след изясняване на необходимите правомощия за изпълнение на целите и задачите ѝ\". Въпреки че задачите ѝ са неясни, агенцията ще се нуждае от чиновници. В правилника е посочено, че ще има две дирекции - правна и такава за анализи, и общо 39 души персонал. Създаването на агенцията няма да повлияе върху бюджета, твърдят вносителите, защото няма да се разкриват нови щатни бройки, а ще се вземат от други звена на администрацията. Не е известно откъде ще се плаща за помещения, техника и всекидневни разноски на агенцията. Тя ще може да наема и външни експерти, на които ще се плаща като за участие в оценителни комисии по европрограми. Те ще могат да получават до 30 хил. лв. годишно, предвижда проектът. Агенцията ще се занимава предимно с анализи и предлагане на мерки, се разбира още от правилника. В него е записано например, че ще разработва и предлага нормативни актове в областта на пътната безопасност, ще координира изпълнението им, ще се занимава със стратегии, програми и проекти. Сегашните правомощия на МВР и пътната агенция, които са основните отговорници за пътната безопасност, няма да бъдат намалявани. Т.е. МВР ще контролира шофьорите, АПИ - пътя, а новата агенция ще може да изисква информация от тях за катастрофите, събрани глоби, текущи ремонти, състояние на пътищата и т.н. Очаква се скоро за окончателно обществено обсъждане да бъдат публикувани и трите закона, на които ще се раздели сегашният Закон за движение по пътищата - за пътищата, превозните средства и за водачите. Целта е всяко министерство да поеме своята отговорност. За разпалените дискусии, които новите закони предизвикаха през лятото четете  тук . ", "date": "2018.11.07", "title": "Закон за новата Агенция за пътна безопасност ще има след изясняване на правомощията й"}
{"url": "https://www.dnevnik.bg/sport/2018/11/07/3341232_la_liga_e_gotova_da_se_oburne_kum_evropeiskiia_sujuz/", "text": "Испанската Ла Лига е готова да се обърне към Европейския съюз, ако УЕФА не приложи пълноценно правилата за финансовия феърплей към \"Манчестър сити\" и ПСЖ. Това е заявил говорител на организацията пред \"Ройтерс\". Според изнесени данни от Football Leaks, публикувани в петък в \"Шпигел\",  високопоставени служители на УЕФА са прикривали и помолвали шампионите на Англия и Франция през 2014 г . В схемата са замесени настоящият президент на ФИФА Джани Инфантино, който по това време беше генерален секретар на УЕФА, както и бившият президент на УЕФА Мишел Платини. \"Документите от Football Leaks изглежда потвърждават това, което ние казваме от години\", заяви говорителят на Ла Лига Хорис Еверс. Той посочи, че Ла Лига няма \"пълно доверие\", че УЕФА ще приложи строго правилата си за финансовия феърплей. \"Ако УЕФА не действа, ще направим това, което сме казвали преди - ще се обърнем към властите в Европейския съюз\", заяви Еверс. Той обаче не уточни дали евентуалната жалба би била насочена срещу УЕФА или срещу двата клуба. Според специалиста по спортно право Борха Гарсия обаче не е ясно как точно Ла Лига ще защити тезата си, че правилата са нарушени. Финансовият феърплей беше създаден с идеята да ограничи загубите на клубовете в европейския футбол и да осигури финансов баланс. Една от основните идеи в правилата е свързана с прекъсване на практиките за неограничени инвестиции чрез спонсорски договори от фирми, свързани със собственика на съответния клуб.", "date": "2018.11.07", "title": "Ла Лига е готова да се обърне към Европейския съюз заради \"Манчестър сити\" и ПСЖ"}
{"url": "https://www.dnevnik.bg/evropa/2018/11/07/3341237_es_iska_ot_kosovo_speshno_obiasnenie_za_vdiganeto_na/", "text": "Европейският съюз поиска от косовските власти спешно да обяснят решението си за увеличаване с 10 процента на митата върху внесените от Сърбия и от Босна и Херцеговина стоки и очаква Прищина да отмени тази мярка, предаде \"Танюг\". Това решение подкопава регионалното сътрудничество и не съответства на принципите на Споразумението за стабилизация и асоциация между ЕС и Косово, заяви говорителят по външните работи на Европейската комисия Мая Коциянчич. Това решение е явно нарушаване на косовските задължения в Централноевропейско споразумение за свободна търговия (ЦЕФТА). ЕС очаква от Косово изцяло да се съобрази със задълженията си и да анулира тази мярка, заяви още тя. Стопанската камара на Сърбия (СКС) ще изпрати днес до Европейската комисия и до Секретариата на ЦЕФТА протестно писмо във връзка с решението на властите в Прищина да увеличат с 10 процента митата върху стоките от Сърбия и от Босна и Херцеговина. Съветникът на председателя на СКС Ненад Джурджевич заяви, че решението на Прищина е политическо и ще има отрицателен ефект за сръбските стопански дейци. Косовският пазар е много важен за Сърбия, миналата година сръбски предприятия внесоха в Косово стоки за 440 милиона евро, каза Джурджевич за \"Танюг\". Той посочи, че заради решението на Прищина стоките от Сърбия в Косово ще поскъпнат. Властите в Косово заявиха, че са взели решението в отговор на кампанията, която се води в Сърбия против Косово. Увеличението на митата с 10 процента се отнася за всички продукти от Сърбия и Босна и Херцеговина.", "date": "2018.11.07", "title": "ЕС иска от Косово спешно обяснение за вдигането на митата за стоките от Сърбия"}
{"url": "https://www.dnevnik.bg/tehnologii/2018/11/07/3341258_bulgariia_e_stranata_v_es_s_nai-mnogo_jeni_v_it_sektora/", "text": "България е страната в ЕС с най-много жени, работещи в сектора на информационно-комуникационните технологии, показват данни от анализ на Евростат за някои особености в професията в ЕС през 2017 г, предаде БТА. Около 66% от работещите в сферата в България са били мъже, докато средно за ЕС процентът е 85. В Чехия 93% от работещите в сектора са мъже, а в Унгария и Полша по 90 на сто. Мъж на възраст до 34 години, висшист и работещ в голяма компютърна фирма. Това е профилът на българския компютърен специалист според анализа. Като цяло 70% от работещите в сектора в България са на между 18 и 34 години. Според данните близо 98 на сто от родните компютърни специалисти са с висше образование. През миналата година във всяко пето предприятие в България е имало заети лица, чиято основна задача е била да разработват, управляват или поддържат информационно-комуникационни системи и софтуерни приложения. Големите компании с 250 и повече заети лица са предлагали най-много работни места за такива специалисти у нас, като в тях са работили близо 65% от заетите в сектора. Малките предприятия със заети лица между 10 и 50 души са предлагали едва 15 на сто от работните си места за компютърни специалисти, а останалите 20% са работили за по-малки фирми, показват данните на Евростат. Най-високи заплати и най-ниска безработица По данни на НСИ заплатите в сектора са били най-високи в целия спектър на пазара на труда у нас - средно около 30 000 лева годишно за работещите в частния сектор. Според анализа на Евростат групата на специалистите по информационно-комуникационните технологии в ЕС е с най-ниски нива на безработица за последните няколко години. Последната информация за 2017 г. показва, че без работа са били едва 1% от хората с такава квалификация, при среден показател за безработица около 8 на сто. Най-висок дял на лицата с подобно образование, които са били безработни през 2017 г., е регистриран в Гърция (25%), Португалия (16%) и Испания (15%).", "date": "2018.11.07", "title": "България е страната в ЕС с най-много жени в IT сектора"}
{"url": "https://www.dnevnik.bg/evropa/2018/11/07/3341245_polskite_rabotodateli_sa_obezpokoeni_ot_iztichaneto_na/", "text": "Стремежът на украинските работници от Полша да заминат на Запад застрашава полската икономика. По изчисления на Съюза на предприемачите и работодателите в Полша страната може да загуби 1.6 процента от брутния вътрешен продукт, предаде ТАСС. Според прогнози на полски експерти, публикувани днес на сайта на организацията, изтичането на работна ръка може да обхване до половин милион души, докато същевременно потокът на трудови мигранти от Украйна към Полша значително е намалял. Според Варшава причината е в безвизовия режим, въведен между Украйна и ЕС, както и в дейността на редица страни, най-вече Германия, която подготвя  трудовия си пазар  за работници от държави извън ЕС. \"Германското правителство иска да увеличи наплива на квалифицирана работна ръка и да я приспособи към нуждите на пазара на труда\", посочва говорителят на съюза Катажина Немъйская. По думите й чрез бърза и проста процедура Берлин може да признава квалификация, получена извън ЕС, широко рекламира работата в Германия и предлага помощ при изучаването на немски език. Според Съюза на предприемачите и работодателите подобна кампания ще привлече трудовите мигранти, живеещи в Полша. Експертите предлагат, за да бъдат избегнати загуби за икономиката, в Полша да бъде разработена по-ефективна миграционна политика, а за мигрантите от Украйна да бъдат опростени процедурите за получаване на разрешително за пребиваване, а впоследствие и гражданство. По изчисления на националния съвет за населението до 2050 г. Полша трябва да приеме 5 милиона икономически мигранти, за да поддържа сегашния темп на икономическо развитие, се посочва в изявление на организацията.", "date": "2018.11.07", "title": "Полските работодатели са обезпокоени от изтичането на украински работници на Запад"}
{"url": "https://www.dnevnik.bg/biznes/2018/11/07/3341262_novite_iziskvaniia_kum_turgovcite_na_goriva_niamalo/", "text": "От 2009 г. насам държавата наложи нови изисквания към търговците на горива – онлайн връзки с НАП, изисквания към акцизните складове, такива, свързани с опазването на околната среда и качеството на горивата. Всичко това намира израз в повишаващия се акциз през годините след това и в крайната цена на горивата. Такава картина очерта Андрей Делчев, председател на Българската петролна и газова асоциация пред \"Нова телевизия\". Така той отговори на протестиращи от различни градове срещу високите цени на горивата, че през 2009 г. те са били по-евтини въпреки скъпия петрол. Обясни, че през последните дни има спад в цената на суровия петрол и това вече се виждало и в понижение на цените на горивата по бензиностанциите. Преди оплакванията бяха, че са еднакви цените по бензиностанциите от Варна до София, сега оплакването е, че в един град са различни на различните обекти, репликира той друг аргумент на протестиращите. Обясни това положение с различната ценова политика на търговците, която се определяла от конкуренцията според мястото на бензиностанциите. Съгласи се с реплика на протестиращ в ефира на телевизията, че вероятно проблемът е в това, че не са високи цените на горивата, а са ниски доходите. Посочи за пореден път, че цените на бензините в България са в дъното в рамките на ЕС, но с доходите тук може да се купи по-малко гориво в сравнение с другите страни. Петролният сектор е сред най-проверяваните в държавата, обяви той по повод  започналата вчера от Комисията за защита на конкуренцията проверка  на сектора.", "date": "2018.11.07", "title": "Новите изисквания към търговците на горива нямало как да не се отразят на цените"}
{"url": "https://www.dnevnik.bg/video/2018/11/07/3341266_video_kak_shte_izglejda_noviiat_model_galaksi_na/", "text": "В очакване на появата на новия модел смартфон на \"Самсунг\", почитателите на корейската марка могат поне малко да задоволят любопитството си как ще изглежда той. Очаква се през февруари 2019 г. на конференция в Барселона да бъде представен Galaxy S10, а малко след това и неговият по-голям по размери вариант - S10 plus. В няколко технологични сайта вече се появи видео на Galaxy S10 plus, който се очертава да бъде един от най-добрите смартфони на следващата година. Според предварителните очаквания \"Самсунг\" ще пуснат второто си мобилно устройство с 4 задни камери, след като  преди месец показа  Galaxy A9 . Предната камера пък ще бъде вградена в дисплея и няма да има нужда от прорез на екрана. Смартфонът ще се отключва чрез четец за пръстови отпечатъци на дисплея. Батерията ще бъде една от най-добрите, разработвана от корейския технологичен гигант. Това се налага заради големия и наситен на цветове дисплей, както и заради навлизането на мобилните 5G мрежи, които ще дебютират в серията Galaxy S10. ", "date": "2018.11.07", "title": "Видео: Как ще изглежда новият модел \"Галакси\" на \"Самсунг\""}
{"url": "https://www.dnevnik.bg/biznes/2018/11/07/3341272_potrebitelite_v_bulgariia_ochakvat_inflaciia_i/", "text": "През октомври общият показател на доверие на потребителите се понижава с 3.2 пункта в сравнение с юли, което се дължи на пониженото доверие сред населението както в градовете, така и в селата, показва наблюдението на Националния статистически институт. Мненията за развитието на общата икономическа ситуация в страната през последните дванадесет месеца, както и очакванията за следващите дванадесет месеца са по-неблагоприятни спрямо предходното наблюдение. По отношение на финансовото състояние на домакинствата през последните дванадесет месеца се наблюдава песимизъм в оценките на живеещите в селата за разлика от населението в градовете, което изразява по-малко негативна нагласа в сравнение с три месеца по-рано. Същевременно обаче прогнозите за следващите дванадесет месеца и на градското, и на селското население се влошават, в резултат на което общият балансов показател намалява с 5.4 пункта. Потребителите продължават да са на мнение, че през последните дванадесет месеца има покачване на потребителските цени, като инфлационните очаквания се запазват и за следващите дванадесет месеца. Настоящата икономическа ситуация в страната продължава да се оценява от по-голяма част от потребителите като неблагоприятна за спестяване, а и очакванията им по отношение на възможността да спестяват през следващите дванадесет месеца се влошават. За безработицата в страната прогнозите са, че ще има известно съкращаване на персонал през следващите дванадесет месеца, като според населението в градовете то ще бъде с по-високо темпо. Последната анкета отчита и леко влошаване на общата оценка на настоящата ситуация да се правят разходи за покупка на предмети за дълготрайна употреба.", "date": "2018.11.07", "title": "Потребителите в България очакват инфлация и съкращения на работни места"}
{"url": "https://www.dnevnik.bg/photos/2018/11/07/3341273_snimka_na_denia_maikul_duglas_poluchi_zvezda_na/", "text": "Американският актьор Майкъл Дъглас беше удостоен със звезда на \"Алеята на славата\" в Холивуд. Церемонията се проведе във вторник и на нея присъства и бащата на Майкъл Дъглас — Кърк Дъглас, който след месец ще навърши 102 години.", "date": "2018.11.07", "title": "Снимка на деня: Майкъл Дъглас е новата звезда на \"Алеята на славата\""}
{"url": "https://www.dnevnik.bg/sport/2018/11/07/3341292_vietnam_vleze_v_kalendara_na_formula_1/", "text": "Виетнам ще стане част от календара на Формула 1 от 2020 г. Местното правителство и собственикът на най-популярната автомобилна надпревара \"Либърти медия\" подписаха договор в сряда. Двете страни обявиха, че контрактът е \"дългосрочен\", но не посочиха параметри. Дебютното издание на Гран при на Виетнам ще се проведе в столицата Ханой през април 2020 г. Организаторите обявиха, че очакват \"много вълнуваща надпревара в сърцето на столицата\". \"Откакто се захванахме с този спорт, имаме амбиция да направим Формула 1 по-достъпен и по-широко разпространен спорт. Включването на Виетнам е реализация на тези наши амбиции\", заяви президентът и изпълнителен директор на Формула 1 Чейс Кери. \"Вълнуваме се, че ще бъдем в Ханой. Това е един от най-интересните градове в света заради богатата си история и бляскавото бъдеще, което го очаква. Това е перфектният начин за провеждане на състезания и очаквам този кръг от шампионата да бъде един от най-интересните всяка година\", допълни той. Възможността Виетнам да приеме старт от  Формула 1 се обсъжда от няколко години . Още през януари в Лондон имаше среща между Асоциацията на промотърите във Формула 1 и собствениците от \"Либърти\". По-късно  правителството на Виетнам даде зелена светлина  за провеждане на състезание в страната. В момента стартове от Формула 1 се провеждат в пет азиатски държави - Бахрейн, Китай, Сингапур, Япония и Обединените арабски емирства. Виетнам ще е деветата страна от този континент, която ще е част от календара на Формула 1. Малайзия провеждаше състезания от 1999 до 2017 г. Южна Корея прие четири старта между 2010 и 2013 г. Индия беше домакин през 2011, 2012 и 2013 г.", "date": "2018.11.07", "title": "Виетнам влезе в календара на Формула 1"}
{"url": "https://www.dnevnik.bg/photos/2018/11/07/3341243_snimka_na_denia_koleda_e_na_oksford_striit/", "text": "Най-известната търговска улица в Европа \"Оксфорд стрийт\" в Лондон грейна с коледни светлини.", "date": "2018.11.07", "title": "Снимка на деня: На \"Оксфорд стрийт\" е Коледа"}
{"url": "https://www.dnevnik.bg/ot_vas/novini_ot_vas/2018/11/07/3340921_pancharevsko_ezero/", "text": "Ако разполагате с няколко свободни часа посетете непременно Панчаревското езеро - невероятно красиво и свежо в топлите ноемврийски дни. А като изненада, ще видите да плуват група диви патици. Зона за отдих Панчарево обхваща крайбрежието на езерото с надм. височина 600-650 м. Изключително популярно място сред софиянци за водни спортове, балнеолечение и риболов.", "date": "2018.11.07", "title": "Панчаревско езеро"}
{"url": "https://www.dnevnik.bg/biznes/2018/11/07/3341281_prez_tretoto_trimesechie_ploshtta_na_novite_jilishta/", "text": "И през третото тримесечие най-много двустайни жилища са пуснати в експлоатация - това са и най-често купуваните, но полезната площ намалява. Това показват данните на Националния статистически институт за периода юли-септември. Средната полезна площ на едно новопостроено жилище намалява от 84.4 кв.м през третото тримесечие на 2017 г. на 83.7 кв.м през същото тримесечие на 2018 година. По предварителни данни през трите месеца въведените в експлоатация жилищни сгради са 454, а новопостроените жилища в тях са 1944. Спрямо третото тримесечие на 2017 г. сградите са с 51 по-малко, или с 10.1%, а жилищата в тях намаляват със 73, или с 3.6%. Със стоманобетонна конструкция са 71.6%, с тухлена - 25.1%, с друга - 2.9%, и с панелна - 0.4%. Най-голям е относителният дял на новопостроените къщи (72.2%), следвани от жилищните кооперации (20.3%). В сравнение с година по-рано броят на новопостроените къщи, вили и сгради от смесен тип намалява, докато броят на новопостроените жилищни кооперации се увеличава.  Най-много жилищни сгради са въведени в експлоатация в областите Варна - 91 сгради с 559 жилища в тях, Пловдив - 77 сгради с 239 жилища, и Бургас - 68 сгради с 543 жилища. Най-висок е делът на новопостроените жилища с две стаи (43.3%), следват тези с три стаи (27.5%), а най-нисък е делът на жилищата с шест и повече стаи - 3.9%  Общата полезна площ на всички новопостроени жилища през третото тримесечие на 2018 г. е 162.7 хил. кв.м, или с 4.5% по-малко в сравнение със същото тримесечие на 2017 г., докато жилищната площ се увеличава с 3.5% и достига 107.6 хил. кв. метра. Най-голяма средна полезна площ на едно новопостроено жилище е регистрирана в областите Русе - 189.5 кв.м, и Благоевград - 134 кв.м, а най-малка - в областите Разград - 40.0 кв.м, и Бургас - 67.9 кв. метра.", "date": "2018.11.07", "title": "През третото тримесечие площта на новите жилища намалява"}
{"url": "https://www.dnevnik.bg/sport/2018/11/07/3341334_ludogorec_priema_cska_v_chetvurtfinalite_za_kupata_na/", "text": "Шампионът \"Лудогорец\" и ЦСКА ще играят един срещу друг в гвоздея в четвъртфиналите за Купата на България. Двубоят ще е в Разград и ще се играе през пролетта. По предварителен план мачовете трябваше да се играят на 9 и 10 февруари. В последните седмици обаче клубовете са предложили сезонът да не започва толкова рано и от професионалната лига ще предложат на БФС четвъртфиналите да се проведат на 2, 3 и 4 април. Миналия кръг  \"Лудогорец\" отстрани носителя на отличието \"Славия\" след дузпи на своя стадион . ЦСКА  нямаше затруднения за 3:1 срещу \"Витоша\" . \"Защо да нямаме късмет? Трябва да играем и за купата, и за първенството. Време е за нашия отбор да побеждава \"Лудогорец\" и мисля, че има достатъчно време до този мач\", каза Димитър Пенев, който представляваше червените при тегленето на жребия. \"По-важно е в първенството да внимаваме. \"Лудогорец\" има по-тежка програма - играе все още международните срещи. Не се страхувам аз лично от \"Лудогорец\". Отговорността да поемат футболистите този път и не трябва да ги е страх. ЦСКА никой път не се е страхувал, независимо кои отбори играят. Знаете в историята ЦСКА с кои отбори е играл - с \"Ливърпул\", с \"Интер\", да не ги изброявам\", добави Пенев. ЦСКА излезе победител в двубоя помежду им миналата година. Тогава  червените отстраниха \"Лудогорец\" след 2:1 след продължения на \"Българска армия\" . Другият вълнуващ мач противопоставя \"Ботев\" и \"Черно море\". \"Ботев\" (Пловдив) - \"Черно море\" \"Струмска слава\" - \"Септември\" \"Лудогорец\" - ЦСКА \"Етър\" - \"Локомотив\" (Пловдив)", "date": "2018.11.07", "title": "\"Лудогорец\" приема ЦСКА в гвоздея от четвъртфиналите за Купата на България"}
{"url": "https://www.dnevnik.bg/citat_na_deniia/2018/11/07/3341343_citat_na_denia_kogato_se_kachih_na_dragalevskiia_lift/", "text": "Това коментира министърът на околната среда и водите Нено Димов в ефира на БНТ. По думите му Природен парк \"Витоша\" е в окаяно състояние. Повод за това са  предложенията на правителството  действащият план на Природен парк \"Витоша\" да бъде променен така, че да бъдат подменени лифтовете и влековете.  \"Планът на парка не позволява да се прави строителство, ремонти може да се правят, но частите най-вероятно са неоткриваеми, понеже лифтовете са стари\", каза той и уточни, че едва след като планът бъде променен, ако бъде променен, могат да бъдат правени конкретни инвестиционни предложения. Запорожеца, на който се возих на Драгалевци, аз самият като данъкоплатец не искам да продължа да се возя на него и да ремонтирам. Искам съвременно съоръжение от началото на 21-и век. Това означава да има ново строителство\", каза още Нено Димов.", "date": "2018.11.07", "title": "Цитат на деня: Когато се качих на Драгалевския лифт, се сетих за \"Запорожец\""}
{"url": "https://www.dnevnik.bg/gradska_sreda/2018/11/07/3341280_obshtinata_shte_obmislia_oshte_v_kakvo_da_prevurne/", "text": "Проектът за превръщането на басейните в Централната баня в София в зали за събития се отлага за допълнителни анализи на капацитета на минералния извор и разглеждане на други варианти за бъдещото на сградата. Това каза пред \"Дневник\" Малина Едрева - председател на комисията по култура в общинския съвет. Ще бъдат направени и поредица от обсъждания с граждани в сградата на банята, включително и в частта, която ще бъде ремонтирана, допълни още Едрева. В четвъртък общинските съветници трябваше да гласуват  идеен проект за ремонт на втората част от сградата  на Централната баня. Той предвиждаше помещенията, в които са мъжкият и женският басейн, да станат зали за събития, а другите помeщения да са музей и център за обучение на деца. Докладът обаче е отложен, като съветниците са поискали зам.-кметът по култура Тодор Чобанов да възложи анализи на проекта. Те трябва да покажат дали количествата минерална вода в извора са достатъчни, за да се превърне сградата отново в баня, дали има други пречки за това и за какво друго могат да се използват помещенията. Дебитът на минералната вода е една от основните пречки за връщането на основната функция на сградата, защото за 30 години той е намалял с 6 литра за секунда и днес е 12 л/сек. Половината от него се използва за отоплението на частта от сградата, в която днес се помещава Музеят за история на София, а друга част - за чешмите на ул. \"Екзарх Йосиф\". Общината няколко пъти се опитва да намери концесионер, който да ремонтира сградата и да я превърне в минерална баня. Всеки кандидат обаче се е отказвал заради липсата на паркинг. Според Тодор Чобанов ремонтът на втората част на сградата ще струва между 7 и 10 млн. лева. Причината е, че конструкцията й е много тежко състояние. В тази сума не влиза техническото оборудване, което ще трябва да се купи, като например аудио-визуални системи и техника за 3D мапинг. \"Ако трябва да се използва като минерална баня, инвестицията ще е още по-голяма\", казва още Чобанов. Финансиране ще се търси по оперативна програма \"Региони в растеж\", Фонда на фондовете, но е възможно част от тях да са и средства на общината. Вчера групата на БСП в общината определи идеята за превръщането на басейните в зали за събития като \"театър на абсурда\". В позиция до медиите от групата обявяват, че категорично са против проекта и призовават общината да организира допиства до гражданите за бъдещето на сградата.", "date": "2018.11.07", "title": "Общината ще обмисля още в какво да превърне басейните в Централната баня в София"}
{"url": "https://www.dnevnik.bg/biznes/2018/11/07/3341349_kabinetut_odobri_procedurata_za_izbor_na_investitor_v/", "text": "Правителството одобри на заседанието си предлаганата от министъра на енергетиката процедура за избор на инвеститор в проекта АЕЦ \"Белене\", съобщи правителствената информационна служба. С решение от юни Народното събрание задължи министъра да разработи такава процедура и да я представи на депутатите до края на октомври. В процедурата отново се посочва, че проектът трябва да се осъществи на пазарен принцип (без сключване на договори за задължително изкупуване на енергията от българската държава, без предоставяне от българската държава на преференциални цени за изкупуване на електрическата енергия, без сключването на договори за разлика от българската държава, без предоставяне от българската държава на корпоративни гаранции и/или други непазарни механизми за гарантиране на инвестицията) и без предоставяне на държавна гаранция. Изграждането трябва да се осъществи с наличното оборудване и активи на лицензираната за целта площадка. Процедурата за избор на стратегически инвеститор/и за изграждането на АЕЦ \"Белене\" съдържа и възможност за включването с миноритарно участие на големи индустриални и други консуматори на електрическа енергия в реализацията на проекта чрез участие в капитала на проектната компания и/или чрез договори за изкупуване на електрическа енергия. Тази възможност ще даде сигурност, стабилност и предвидимост на приходите, ще гарантира финансиране от кредитни институции при по-благоприятни условия, се посочва в съобщението. В процедурата са заложени редица условия, така че да се защитят в максимална степен имуществените и финансови интереси на българската страна, да се осигури енергийната сигурност на България, както и да се гарантира безопасното използване на ядрената енергия, пише в съобщението, като не се посочва какви са те. Първият етап за избор на стратегически инвеститор предвижда покана за заявяване на участие в процедурата и покана за заявяване на интерес за придобиване на миноритарно участие в бъдещата проектна компания. Следва подаване на заявления от заинтересованите страни за участие в процедурата, обвързващи оферти и провеждане на преговори. По отношение на възможностите за структуриране на проекта в документа се отбелязва, че обособяването на активите в отделна проектна компания би могло да се реализира преди, по време или след осъществяването на преговорите с потенциалните инвеститори, респективно избор на стратегически инвеститор.", "date": "2018.11.07", "title": "Кабинетът одобри процедурата за избор на инвеститор в АЕЦ \"Белене\""}
{"url": "https://www.dnevnik.bg/sport/2018/11/07/3341390_amerikanski_konsorcium_kupi_bordo_za_100_mln_evro/", "text": "Американският инвестиционен фонд GACP придоби френския футболен клуб \"Бордо\" срещу 100 милиона евро (114 млн. долара). В сряда френската медийна група М6, която беше собственик на \"жирондинците\" от 1999 г., обяви сделката за \"финализирана\". Преговорите за продажбата на шесткратния шампион на Франция продължиха няколко месеца. През октомври сделката беше отложена с 15 дни, за да могат двете страни да се договорят за всички детайли. Същия месец клубът назначи нов президент - бившия заместник генерален директор на ПСЖ Фредерик Лонгепи. \"С нашия нов президент Фредерик играчите, феновете и целият град очакваме с нетърпение да работим за реализирането на потенциала на този велик клуб\", заяви собственикът на GACP Джоузеф ДаГроса. \"Бордо\" не е първият френски клуб с американски собственици. От 2006 до 2011 г. ПСЖ беше собственост на базирания в Калифорния инвестиционен фонд Colony Capital. След това парижкият клуб беше придобит от катарския консорциум Qatar Sports Investments. \"Бордо\" заема 11-oто място в Лига 1 с 15 точки от 12 кръга след четири победи, три равенства и пет загуби. \"Жирондинците\" станаха шампиони за последно през 2009 г., а последният им трофей беше Купата на Франция през 2013 г.", "date": "2018.11.07", "title": "Американски консорциум купи \"Бордо\" за 100 млн. евро"}
{"url": "https://www.dnevnik.bg/kultura/2018/11/07/3341261_alber_kamju_-_vechniiat_chujdenec_koito_dnes_shteshe/", "text": "Албер Камю отдавна е заел мястото на един от най-добрите и четени писатели на 20-и век. Някои го смятат и за един от малцината философи, които са успели да накарат философията да изглежда привлекателна за младите хора. Френският мислител е известен с кратките си романи като \"Чужденецът\" и с есета като \"Митът за Сизиф\". Но той е автор и на пиеси като \"Калигула\", която изкушените от магията на театъра български зрители могат да гледат в нейната интерпретация от режисьора Диана Добрева в Народния театър \"Иван Вазов\". Носителят на Нобелова награда за литература е роден точно преди 105 години в един затънтен край на колониален Алжир, където баща му е работил като земеделски работник, пише \"Los Angeles Review of Books\". Лусиен Камю загива по време на Първата световна война, когато Албер Камю е на по-малко от година. Скоро след това майка му получава удар, който я оставя полуняма. Тогава семейството се мести в столицата на Алжир при бабата и дядото на Камю, а майка му е принудена да работи като прислужница. Въпреки житейските перипетии Камю пази топли чувства за детството си. \"Бях роден беден и нерелигиозен, под щастливо небе, усещах хармония, а не враждебност в природата. Животът ми не започна с чувството за гняв, а с усещане за изобилие\", пише той през 1948 г. Братът на Камю се труди на пълен работен ден от 14-годишна възраст. Вероятно същата съдба би сполетяла и бъдещия писател, ако неговият учител не беше убедил баба му младият Камю да кандидатства за стипендия, а после не му беше давал безплатни уроци. Неслучайно Нобеловата реч на писателя от 1957 г. е посветена на въпросния учител. Творчеството на Камю е фокусирано върху три етапа: абсурдът, бунтът и любовта. Малко преди смъртта си той споделя, че е успял да осъществи едва една трета от планираното, осъзнавайки, че макар и да е писал обширно за абсурда и бунта, едва се е докоснал до темата за любовта. Неговият недовършен и публикуван цели 34 години след смъртта му роман \"Първият човек\", посветен на детството му, вероятно е единственото произведение, чиято основна тема е любовта. Книгата е емоционален жест към неговата полуняма и изстрадала пътя си в живота майка. В Алжир Камю за кратко става член на комунистическата партия, но е изключен след година. \"Не съм подходящ за политиката, защото не съм способен да желая и да приема смъртта на противника\", споделя той. В същото време често бива описван като моралната съвест на поколението си. Той опонира на режима на Франко, а през Втората световна война се присъединява към бойна група от Съпротивата, чиито вестник редактира. Той е и един от първите интелектуалци, които осъждат американските бомбардировки на Хирошима. Камю се запалва по театъра през 1936 г. и когато по-късно го питат защо пише и поставя пиеси, той отговаря: \"Просто защото театралната сцена е едно от местата в света, където се чувствам щастлив... Чрез театъра аз бягам от това, което ме отегчава в професията ми на писател.\" През 1943 г. се състои една среща, която ще остави отпечатък върху литературата и философията. Камю се запознава с Жан-Пол Сартр и Симон дьо Бовоар по време на репетиция на пиесата на Сартр \"Мухите\". Тогава двамата писатели не биха могли и да предположат, че именно те ще са водещите фигури интелектуалния живот във Франция през следващите 30 години. През 1954 г. съпругата на Камю Франсин, която страда жестоко от неговата невярност, извършва опит за самоубийство, като се хвърля през прозорец. Това се отразява върху творчеството му. Главният герой на новелата му \"Падането\", адвокат, специализирал се в защитата на възвишени каузи, си спомня живота си, докато се разхожда през Амстердам в една нощ. Каналите на града наподобяват кръговете на ада на Данте. А в съзнанието на героя се промъква ужасяващият спомен за жена, хвърлила се от мост в Париж, която той дори не се е опитал да спаси. С парите от Нобеловата награда Камю си купува къща в Лурмарин, защото местността му напомня за Алжир. Тук трябва да се добави, че що се отнася до Нобеловата награда за литература, Камю е един от най-младите й носители (той е на 44, когато тя му е връчена), по-млад от него е единствено Ръдиард Киплинг, който я получава на 42-годишна възраст. На 28 декември 1959 г. Камю пише до професора си Жан Грение: \"Работните условия за мен винаги са били тези на монашеския живот: самота и умереност. Като изключим умереността, те са противоположни на природата ми до такава степен, че работата е насилие, което причинявам над себе си.\" Шест дни по-късно Камю решава да се прибере в Париж със спортния автомобил на племенника на издателя си Мишел Галимар. Колата излиза от пътя и се удря в дърво. Камю загива на място, Галимар издъхва пет дни по-късно. Съвсем в духа на абсурда в палтото на Камю е намерен неупотребен билет за влака. Но той самият често е казвал на приятелите си, че да загинеш в автомобилна катастрофа е абсурд във висша степен. Сред най-известните произведения на Албер Камю се нареждат романите \"Чужденецът\" и \"Чумата\", пиесата \"Калигула\" и есето \"Митът за Сизиф\". Те са писани в края на 30-те години и началото на 40-те години на миналия век. \"Чужденецът\" има интригуваща история, доколкото първият издател на книгата Андре Малро, на когото вече му е ясно, че е получил ръкопис на голямо произведение, се сблъсква със сериозен проблем - в окупираната от Германия Франция има сериозен дефицит на хартия. Малро дори моли Камю да му прати хартия от Алжир, но в крайна сметка успява да осигури достатъчно материал за първоначалния тираж на романа от 4000 бройки. Това бележи началото на една дълга история, в която романът е продаден в 10 млн. бройки само през 20-и век. Единствената френска книга, надминала това постижение, е \"Малкият принц\" на Екзюпери.", "date": "2018.11.07", "title": "Албер Камю - вечният чужденец"}
{"url": "https://www.dnevnik.bg/bulgaria/2018/11/07/3341425_pravitelstvoto_otpusna_nad_2_mln_lv_za_tri_nacionalni/", "text": "Правителството отпусна 2.1 млн. лв. за финансово осигуряване на дейности по националните програми (НП). Това са \"Развитие на системата на предучилищното образование\", \"Заедно за всяко дете\" и \"Без свободен час\", одобрени през 2018 г., съобщава пресцентърът на Министерския съвет. По първата средствата са 523.7 хил. лв. Те са предназначени за изплащане на цялата стойност на одобрените проекти на 282 общински детски градини и училища. Целта на програмата е повишаване на качеството на предучилищното образование и осигуряването на равен старт преди постъпване в училище чрез използването на съвременни дидактични материали и насърчаване участието на родителите. По НП \"Заедно за всяко дете\", модул \"Добри практики за взаимодействие на образователните институции с родителите\" са одобрени 154.9 хил. лв. за изплащане на цялата стойност на одобрените проекти на 43 общински детски градини и училища. Целта на модула е повишаване на ефективността в работата на институциите по обхващане и задържане в образователната система на деца и ученици в задължителна предучилищна и училищна възраст. По НП \"Без свободен час\" се предоставят 1.5 млн. лв. за изплащане на реално взети учебни часове от учители, които са замествали отсъстващи от работа колеги в задължителното предучилищно и училищно образование и в трета и четвърта подготвителна възрастова група за периода 1.11.2017 г. - 30.04.2018 г. Необходимите средства за изпълнение на националните програми за 2018 г. се осигуряват от бюджета на МОН.", "date": "2018.11.07", "title": "Правителството отпусна над 2 млн. лв. за три национални програми за образование"}
{"url": "https://www.dnevnik.bg/sport/2018/11/07/3341403_kak_dimitur_penev_zagatna_za_kadrovi_promeni_v_cska/", "text": "Задават ли се кадрови промени в ЦСКА? Този въпрос излезе на дневен ред след изказване на почетния президент на червените Димитър Пенев след жребия за Купата на България. В коментара си за  трудното гостуване на шампиона \"Лудогорец\" в Разград  Пенев каза: \"Има много време до този мач, той е чак февруари. Дотогава ще има много промени кадрови - на футболисти, на други хора, които трябва да работят по-добре.\" След уточняващ въпрос какви промени се задават почетният президент на клуба отговори: \"Лично аз не говоря за промени. Промени вероятно в школата ще има. Всички в България знаят, че трябва да има над 50% кадри от своите школи.\" По думите му е време ЦСКА да разчита повече на юношите си. \"Оттам нататък чужденците трябва да се съобразят с напредъка на нашите юноши. Самите те (юношите) трябва да се покажат в мачовете, които им предстоят сега, за да могат да бъдат включени в подготовката вече като зрели младежи. Мъжки трябва да постъпят в своята игра.\" В последните седмици треньорът на ЦСКА Нестор Ел Маестро беше поставен под напрежение след загубата от \"Левски\", равенството с \"Берое\" и неубедителната игра на отбора. Собственикът на клуба Гриша Ганчев даде знак в интервю, че няма намерение да сменя Ел Маестро, а  в сайта си червените изразиха подкрепа за треньора . Пенев добави, че не гледа на жребия за четвъртфиналите за купата като на липса на късмет. \"Време е за нашия отбор да побеждава \"Лудогорец\". По-важно е в първенството да внимаваме. \"Лудогорец\" има по-тежка програма - играе все още международните срещи. Не се страхувам аз лично от \"Лудогорец\". Отговорността да поемат футболистите този път и не трябва да ги е страх. ЦСКА никой път не се е страхувал, независимо кои отбори играят. Знаете в историята ЦСКА с кои отбори е играл - с \"Ливърпул\", с \"Интер\", да не ги изброявам\", добави той.", "date": "2018.11.07", "title": "Как Димитър Пенев загатна за кадрови промени в ЦСКА"}
{"url": "https://www.dnevnik.bg/biznes/intervju/2018/11/07/3341408_lusi_koter_pri_vuzhoda_na_nacionalsocializma_v_evropa/", "text": "- Струва ми се, че в България отварянето на съзнанието на хората за съвременното изкуство, е голямо предизвикателство. Всъщност това е предизвикателството да осъзнаеш как от статичните си форми изкуството се трансформира в свързваща естетика, в социално общуване между хората. Но през художествените изследвания хората навлизат в различни, нови и нови тематични области. Така артистите се оказват създатели на художествени стратегии за установяване на връзки с други сфери на човешкото познание – историята на културата, културната памет, дори новите технологии... Изкуството се превръща все повече в интерконектор между сфери на науката и познанието, които са твърде специфични и далечни. От друга страна световните проблеми днес стават все по-сложни, все по-дълбоки и по тази причина решението им не може да бъде търсено само в рамките на една единствена научна сфера. Именно съвременното изкуство предлага подходи за търсене на трансдисциплинарни решения, които да свържат в работеща система икономиката, историята, политиката, социологията, естетиката... От разговорите, които имах с хора от различни институции в България, останах с впечатлението, че тук все още се води битка за това разговорът за художествените ценности да бъде пренесен в съвремието – тук и сега. Че усилията все още са съсредоточени в създаването на пространства, в които съвременното изкуство да бъде споделяно с широки аудитории. - Ако не си живял в комунистически режим няма как да претендираш, че си експерт в анализа му. Но със сигурност е напълно възможно, идвайки от друг политически контекст, да притежаваш онази чувствителност, която да ти позволи да участваш пълноценно в разговорите да него. Аз съм живяла в Холандия в продължение на 15 години, но моите корени са в Ирландия. Това са две страни с колониална история, която е оставила дълбок отпечатък върху архитектурата, изкуството, паметниците... Аз самата съм била свидетел на дебати за това дали даден паметник да бъде разрушен, тъй като е свързан с отречени исторически периоди или режими. Но аз имам изключителна чувствителност към тези артефакти и местата, на които те са експонирани, защото те могат да служат като свързващи елементи между миналото и настоящето. Това са места, където културната памет може да бъде подлагана на дебат, независимо, че за обществото те вероятно са свързвани с трагични събития. - Един артефакт никога не разказва само една история. Дори в паметниците от времето на комунизма в България са отразени различни естетически и философски тенденции, а връзките между естетиката и политиката винаги са били много сложни. Вярно е също, че във всяко историческо време е имало артисти, които са вървели срещу границите, опитвали са да стигнат по-далече отколкото е позволявал определен режим. Културните паметници, които са завещали, са свидетелство за тези усилия. Днес обаче важното е как тези паметници могат да бъдат реартикулирани в съвремието. Едно от нещата, които съвременното изкуство може да направи, при това изключително мощно е да задава въпроси, без да търси само един отговор. За да обясня всичко това по друг начин ще дам следния пример: Помислете само – разказът на историята за паметниците на Съветската армия в София или на българо-съвеската бойна дружба във Варна е един. Съвсем друг е разказът за тях в туристическите справочници, а трети – в съвременния дебат за бъдещето на паметниците от времето на комунизма в България. За това казвам – изкуството има необикновената сила да създава пространства, в които тези различни гледни точки да се срещат. Да вземем за пример пак внушителната структура на Паметника на българо-съветската бойна дружба във Варна. Той има огромна подземна част и вътрешно пространство, за които, доколкото разбрах, отдавна съществува идея да бъдат превърнати в музей. Това, разбира се, ще даде на паметника нов смисъл, но по-важното е друго. Какво значение ще има превръщането му в музей за хората във Варна като общност? За това един от най-важните въпроси, които трябва да предшестват реализацията на една подобна идея е какъв музей да бъде създаден в подземията и във вътрешността на паметника. Доколкото разбирам сред обсъжданите възможности е там да бъде уреден музей на съвременното изкуство, какъвто Варна няма. - Един от най-вдъхновяващите аспекти на идеята, Паметникът на българо-съветската бойна дружба във Варна да се превърне в музей на съвременното изкуство е в това, че уреден точно на това място, подобен музей ще събере в един фокус отраженията на комунизма върху съвремието. Струва ми се, че няма много места, където този процес би могъл да бъде представен в развитие. Доколкото зная част от по-малките паметници от времето на комунизма от различни краища на страната сега са в Музея на социалистическото изкуство в София. Но въпросът в този случай е дали събирането им на едно място помага за това диалогът за времето, в които те са били създадени, да бъде поддържан по най-успешния начин. За хората от вътрешността на страната, за техния разговор по отношение на миналото, едва ли има голямо значение, че в София има подобен музей. Той е твърде далече от тях. В България научих също, че историческият период, приключил през 1989 г., и до днес не е бил подложен на дълбокия дебат, който заслужава. А сигурно по тази причина все още не е и разказан на по-младото поколение българи. При възхода на нациоаналсоциализма в Европа не мисля, че запазването в тайна на истината за комунизма е добра идея. А на всичко отгоре липсата на места, където миналото може да бъде критично свързано с настоящето, създава и опасен комуникационен вакуум. - Много често поколенията, които са преминали през някаква историческа драма, остават мълчаливи за това, което са преживели и точно по тази причина е много важно те да бъдат мотивирани да говорят. Но и нещо не по-малко важно – трябва да бъдат създадени местата, където този разговор да се състои. Моят опит показва, че такива места са именно пространствата за съвременно изкуство.", "date": "2018.11.07", "title": "Луси Котер: При възхода на националсоциализма в Европа да се мълчи за комунизма е лоша идея"}
{"url": "https://www.dnevnik.bg/evropa/2018/11/07/3341424_evrokomisiiata_registrira_iniciativa_za_zaduljitelni/", "text": "Европейската комисия реши да регистрира европейска гражданска инициатива, озаглавена \"Задължително етикетиране на храните като подходящи за невегетарианци/вегетарианци/вегани\", предаде пресслужбата на институцията. В инициативата се посочва, че: \"Вегетарианците и веганите в целия ЕС се затрудняват да намерят подходящи храни. Трябва да четем списъка на съставките на всеки хранителен продукт, за да преценим дали е годен за покупка, като сме особено бдителни за неясните съставки, които могат да са както от растителен, така и от животински произход.\" Организаторите призовават Европейската комисия да предложи задължителни изображения върху етикетите на всички хранителни продукти, с които да се обозначава дали продуктите са невегетариански, вегетариански или вегански. Решението на комисията да регистрира инициативата се отнася само до правната допустимост на предложението. На този етап комисията все още не е анализирала неговото съдържание. Регистрацията на тази инициатива ще стане на 12 ноември 2018 г. От този момент започва да тече едногодишен срок, в който организаторите могат да събират подписи в подкрепа на инициативата. Ако в рамките на една година инициативата получи един милион изявления за подкрепа от поддръжници от най-малко седем различни държави от ЕС, комисията ще трябва да реагира в срок от три месеца. Тя може да реши да предприеме или да не предприеме действия във връзка с искането, като и в двата случая трябва да се обоснове. Европейските граждански инициативи бяха въведени с Договора от Лисабон и през април 2012 г. започнаха да се прилагат като инструмент, чрез който гражданите могат да определят темите, които са на дневен ред. След като бъде официално регистрирана, дадена европейска гражданска инициатива позволява един милион граждани от поне една четвърт от държавите - членки на ЕС, да приканят Европейската комисия да предложи правен акт в областите, в които тя има правомощия.", "date": "2018.11.07", "title": "Еврокомисията регистрира инициатива за задължителни етикети на храните за вегетарианци и вегани"}
{"url": "https://www.dnevnik.bg/bulgaria/2018/11/07/3341409_zakonotvorchestvoto_e_osnovanata_prichina_za_lipsata/", "text": "Законотворчеството и липсата на ясна, системна и непротиворечива визия са причините за липса на ефективна съдебна реформа в България. Това са основните изводи от две изследвания на Центъра за законодателни оценки и законодателни инициативи (ЦЗОЗИ), които бяха представени днес. Домакин на събитието беше Българската стопанска камара. Изследването е започнало през септември 2017 г. и обхваща периода от 2010 до 2017 г. То е направено на база дейността на съдилищата в София като най-натоварени. Проучването е установило, че в Софийския районен съд например през 2010 г. е имало около 8 хил. висящи дела, които са достигнали до 49 хил. през миналата година. Основаната причина за това са твърде честите законодателни изменения , които водят до претоварване не само на този съд. Другото, което е показало изследването, е липса на кадрово обезпечаване - магистрати и съдебни помощници, в претоварените съдилища. Направените в анализа препоръки са за по-дълъг срок от обнародване на измененията в Държавен вестник до влизането им в сила, за да може процесът да протича по-гладко и засегнатите от промените субекти да могат да се ориентират. Освен това е необходимо да има консенсус между трите власти за адекватни изменения в нормативната база. Председателят на управителния съвет на ЦЗОЗИ Николай Димитров, който представи анализа заяви, че законодателната, изпълнителната и съдебната власт могат да споделят общ документ - бяла книга на съдебната реформа. Той обясни, че е необходима промяна на правилника за дейността на Народното събраните, за да спрат изненадващите промени в някои закони, които се правят през преходните и заключителни разпоредби от законопроекти за изменение на други - различни по тематика, закони. Димитров подчерта и че е необходимо по-активно гражданите и техните организации да бъдат включени в законодателния процес.", "date": "2018.11.07", "title": "Законотворчеството е основната причина за липсата на ефективна съдебна реформа, сочи анализ"}
{"url": "https://www.dnevnik.bg/sport/2018/11/07/3341348_trenyorut_na_ludogorec_igrahme_dobre_vuv_vsichki/", "text": "Старши треньорът на \"Лудогорец\" Антони Здравков определи липсата на късмет като основна причина за неубедителното представяне на отбора в Лига Европа. Българският шампион спечели само една точка от досегашните си три мача в груповата фаза и намали драстично шансовете си да играе в евротурнирите и напролет. Според Здравков, който в края на октомври замени Пауло Аутуори на треньорския пост, \"Лудогорец\" е показал качествен футбол и срещу  \"Байер\" (Леверкузен) (2:3) , и срещу  \"Цюрих\" (0:1) , и срещу  АЕК (Ларнака) (1:1) . \"С \"Байер\" у дома изпуснахме аванс от 2:0. В Цюрих смятам, че те нямаха никакво предимство. Същото се получи и в Кипър, с изключение на последните 15 минути. Отборът играеше добре в тези мачове, но просто нямаше късмета да отбележи повече голове и да победи\", каза Здравков на пресконференция преди домакинството на АЕК (Ларнака) в четвъртия кръг от груповата фаза. Двубоят е в четвъртък от 22.00 ч. в Разград. \"АЕК е добър отбор, разполага с добри футболисти. Смятам обаче, че ние сме по-стойностният отбор. Ако разгърнем пълния си потенциал, трябва да победим\", заяви още доскорошният селекционер на младежкия национален отбор на България. Здравков иска от своя отбор да играе както през първите 30 минути в Ларнака и да не допуска нивото от последните 15 минути. \"Това, което сме си извадили като извод, е, че не трябва да пропускаме в моментите, в които можем да затваряме мачовете\", допълни той. \"И в Швейцария, и в Кипър изпуснахме да вземем своето. Допуснахме грешки, които ни попречиха да вземем повече точки и да имаме по-голяма сигурност, че можем излезем от групата. В нито един двубой не играхме лошо. Просто не можахме да спечелим точките\", каза още Здравков. По думите му шансовете за излизане от групата \"не са толкова големи\", но \"Лудогорец\" ще се бори докрай. \"Трите точки утре ще са бонус за шансовете ни за класиране в следващата фаза. Трябва да чакаме и грешка на \"Цюрих\" и да търсим победи в последните ни два мача, за да можем да излезем от групите\", завърши Здравков.", "date": "2018.11.07", "title": "Треньорът на \"Лудогорец\": Играхме добре във всички мачове в Европа, но нямахме късмет"}
{"url": "https://www.dnevnik.bg/politika/2018/11/07/3341443_parlamentut_prie_povishavane_na_danucite_za_avtomobili/", "text": "Данъците за автомобили ще се повишат, след като парламентът въведе имуществен и екологичен компонент при изчисляването на данъка. С имущественият компонент по-високи данъци ще се плащат при автомобили с по-мощен двигател и по-ново производство. С екологичният компонент автомобилите с по-замърсяващи двигатели ще плащат повече. Общинските съвети ще определят данъка със своя наредба, а приходите от данъка ще се внасят в бюджета на общината по постоянен адрес, съответно седалището на собственика на превозното средство. Годишният размер на данъка ще се определя по формула, в която компонентите ще се умножават. Имущественият компонент се състои от две части - мощността на двигателя и годините на колата, които също се умножават. Границите, в които ще се определят дължимите пари за мощността, са: - до 55 kW включително - от 0.34 до 1.20 лв. за 1 kW; - над 55 kW до 74 kW включително - от 0.54 до 1.62 лв. за 1 kW; - над 74 kW до 110 kW включително - от 1.10 до 3.30 лв. за 1 kW; - над 110 kW до 150 kW включително - от 1.23 до 3.69 лв. за 1 kW; - над 150 kW до 245 kW включително - от 1.60 до 4.80 лв. за 1 kW; - над 245 kW - от 2.10 до 6.30 лв. за 1 kW; При годините на колата стойностите, които участват в формирането на имуществения коефициент, са: - Над 20 години - 1.1 - Над 15 до 20 години включително - 1 - Над 10 до 15 години включително - 1.3 - Над 5 до 10 години включително - 1.5 - До 5 години включително – 2.3. Екологичният коефициент се определя само то екологичната категория. - без екологична категория - 1.10-1.40 -\"Евро 1\" и \"Евро 2\" 1.10-1.40 -\"Евро 3\" 1.00-1.10 -\"Евро 4\" 0.80-1.00 -\"Евро 5\" 0.60-0.80 -\"Евро 6\" и \"ЕЕV\" 0.40-0.60. Заради голямата разлика в компонентите, от които могат да избират общинските съвети е трудно да се прогнозира с колко ще се повишат данъците. От ГЕРБ смятат, че повишението за старите коли ще е 20-30%. Максимално ще е повишението за коли с двигател под Евро 4, който обхваща автомобили, произведени преди 2005 г. Не беше прието предложението на \"Обединени патриоти\", което предвиждаше да има 50% отстъпка при коли са монтирана газова уредба, тъй като двигателите на газ замърсяват въздуха много по-малко. Не мина и предложението на ДПС данъците да се плащат в общината, в която се кара автомобилът, а не по регистрация. Йордан Цонев обясни, че в момента всички лизингови коли се регистрират в София, където се плаща данъкът. Дебатите по текстовете за данъците за колите не протекоха гладко. Управляващите използват метода на тоягата – увеличават данъци, каза депутатът от БСП Георги Гьоков. \"Ако въведете едни стимули за хората, които си купуват нови екологични коли, ще бъде съвсем друго, каза Гьоков. Когато се повиши стандартът, ще се увеличи чистотата на въздуха, смята колегата му Филип Попов. Георги Колев от \"патриотите\" каза, че увреждащият здравето трябва да плаща. \"Мислим как този който създава условия за преждевременна смърт, да плаща за нея. Какво са виновни тези, които се стараят да са екологични. Ще направиш всичко възможно да си сложиш катализатор\", каза Колев. След промените в Закона за корпоративното подоходно облагане прехвърлянето на собствеността върху МПС ще става след проверка за платен данък върху него в система в Министерството на финансите. Ще се изисква и декларация от прехвърлителя, че няма непогасени други данъци, свързани с превозното средство. През промени в преходните и заключителните разпоредби депутатите измениха и Закона за местните данъци и такси и при деклариране на повече от едно жилище отпада отстъпката от 50% намаление за основно жилище.", "date": "2018.11.07", "title": "Парламентът прие повишаване на данъците за автомобили"}
{"url": "https://www.dnevnik.bg/evropa/2018/11/07/3341435_britanski_institut_obiavi_nagrada_ot_100_hil_paunda_za/", "text": "Намирането на решение за проблема с вялия икономически растеж на Великобритания може да донесе награда от 100 хил. паунда (130 000 долара) в ново състезание, чието началото бе дадено днес, информира \"Блумбърг\". Преди седмица бяха обявени официални прогнози, според които британската икономика няма да нарасне с повече от 1.6 на сто през идните пет години. На фона на приближаващия Брекзит Институтът за обществени и политически изследвания обяви конкурс за \"радикални идеи\" за стимулиране на растежа. Това вероятно е третата по големина награда в областта на икономиката в световен мащаб, посочи институтът. Надпреварата бе обявена едновременно с резултатите от анкета, според която едва 23 процента от запитаните са уверени, че правителството ще успее да намери нови начини за засилване на търсенето. Журито ще бъде председателствано от Стефани Фландърс, ръководен редактор за икономика в \"Блумбърг\". Участниците трябва да развият предложението си с до 5 хил. думи до 6 януари. Предизвикателството е да се намерят идеи, които да наложат \"съществена промяна в качеството и количеството на икономическия растеж на Великобритания\", посочва институтът в изявление. /БТА", "date": "2018.11.07", "title": "Британски институт обяви награда от 100 хил. паунда за идеи как да се стимулира икономиката"}
{"url": "https://www.dnevnik.bg/bulgaria/2018/11/07/3341410_vurhovnata_administrativna_prokuratura_razporedbi_ot/", "text": "Не може отпуснатата със закон помощ да зависи от условие, въведено с правилник, казва Върховната административна прокуратура и внася протест пред Върховния административен съд срещу разпоредба от Правилника за приложение на Закона за интеграция на хората с увреждания /ЗИХУ/. Оспорената разпоредба е чл. 31, ал. 2 и 3 от Правилника за приложение на Закона за интеграция на хората с увреждания в частта, в която се казва, че помощта за хора с увреждания \"се изплаща след представяне на разходооправдателен документ\". Същевременно в чл.42, ал.14 ЗИХУ се казва, че с Правилника за прилагане на закона се определят \"условията и редът за отпускане, изменяне, спиране, прекратяване и възобновяване на добавката за социална интеграция\". При тази регламентация, на практика чл.31, ал.2 от правилника посочва Върховната административна прокуратура в протеста си пред съда и допълва: \"Посоченото изискване не може да се въвежда с подзаконов нормативен акт, тъй като не попада сред кръга въпроси по чл.42, ал.14 ЗИХУ. Следователно, уредбата на чл.31, ал.2 ППЗИХУ е извън посочената законова делегация и в противоречие с изискванията на закона.\" По логиката на оспорената разпоредба, помощта няма да бъде изплатена, въпреки че е отпусната, ако не се представи разходооправдателен документ за платен наем - този е изводът на ВАП. Друг проблем, който Правилникът за приложение на ЗИХУ поражда, е, че нито законът, нито подзаконовият нормативен акт /правилникът/ посочват орган или длъжностно лице, пред които се представя документът, тоест кой ще прави преценката на изисквания документ. Нито специалният закон /ЗИХУ/, нито Административнопроцесуалният кодекс предвиждат влязъл в сила административен акт да бъде изпълняван след нова и повторна преценка на условия, подлежащи по принцип на преценка преди самото му издаване, мотивира се прокуратурата. Освен че не намира законово основание, въведеното изискване затруднява съществено правоимащите лица и на практика може да доведе до лишаването им от вече отпуснатата им с влязъл в сила административен акт помощ. По тези съображения ВАП протестира цитираните правила от ППЗИХУ пред ВАС и настоява да бъдат отменени.", "date": "2018.11.07", "title": "Прокуратурата възрази правата на хората с увреждания да се ограничават с правилник"}
{"url": "https://www.dnevnik.bg/bulgaria/2018/11/07/3341433_shofyorut_ubil_momcheto_ot_snimkata_s_borisov_e_osuden/", "text": "Върховният касационен съд (ВКС) е потвърдил присъдата от 5 години и 6 месеца затвор спрямо Бейтула Исмаил за смъртта на 23-­годишния Никола Терзиев при катастрофа на магистрала \"Хемус\" през лятото на 2016 г. Информацията за окончателното решение се вижда от сайта на Варненския окръжен съд. От върховния съд отказаха да отговорят на въпроси на \"Дневник\" за присъдата, защото след промяна в Наказателно-процесуалния кодекс от края на 2017 г. последната съдебна инстанция няма право да публикува съдебния акт, преди прокуратурата да я е уведомила, че са предприети действия по изпълнение на наложеното наказание. Преди време председателят на правната комисия в парламента Данаил Кирилов (ГЕРБ) обеща промяна на тази разпоредба, но това все още не се е случило.  Делото обаче е върнато на първата инстанция и тя е съобщила за края му. Според съобщението ВКС е потвърдил друго наказание - лишаване на осъдения за причиняване на смърт по непредпазливост от книжка за срок от 8 години и шест месеца. Подсъдимият ще трябва да плати и разноските по делото в размер на 3207.25 лв. По-късно през деня пресцентърът на ВКС съобщи за решението и, че прокуратурата е предприела действия за вкарване в затвора на Исмаил. Тежката катастрофа се случи на  28 август 2016 г. на магистрала \"Хемус \" преди входа на Варна. Разследването доказа, че Бейтула Исмаил е при ограничение от 80 км/ч. Автомобилът му е имал конструктивни изменения с цел увеличаване мощността на двигателя. Никола Терзиев се прибирал със служебния автомобил \"Шевролет спарк\". Зад него в дясната лента за движение имало други три автомобила. 28-­годишният Исмаил пътувал в лявата скоростна лента и предприел изпреварване на колоната от автомобили, пресветвайки с фаровете, за да му дадат предимство. Така застигнал колата на Терзиев, а високата скорост не му позволила да владее автомобила си и тойю започнал да навлиза в дясната лента. Опитал да намали и успял да достигне до 145 км/ч. Ударил с предната дясна част \"Шевролет\" -а и продължил движението си напред и вдясно. От удара колата на Терзиев разкъсала металната мантинела, преобърнала се и паднала по таван на пътното платно. Той починал на място. Не са установени алкохол или наркотици в кръвта на Исмаил или на Терзиев. Подсъдимият Исмаил вече е осъждан за причиняване на смърт по непредпазливост. През 2010 г. припомня БНР. Тогава той се е споразумял с прокуратурата за условна присъда 1 година и 6 месеца с тригодишен изпитателен срок. Реабилитацията му е настъпила през февруари 2014 г., а след няколко месеца Исмаил е глобен заради превишена скорост и шофиране без книжка. На сайта на Варненския окръжен съд се казва, че той е имал многократни наказания за нарушаване на правилата за движение, свързани със скоростта. Случаят стана известен, след като сестрата на загиналото момче разпространи в социалната мрежа \"Фейсбук\" стара снимка на брат си като малко момче заедно с премиера Бойко Борисов. В поста си тя попита министър-председателя дали помни детето от снимката. Тогава тя каза, че няма повдигнато обвинение, нито задържан след инцидента. Последва среща на сестрата и майката с премиера  Борисов и главния прокурор Сотир Цацаров , а след срещата в. \"24 часа\" написа, че майката е получила уверения, че \"до дни ще има обвиняем за смъртта на сина ѝ\". Няколко дни по-късно  прокуратурата обвини и поиска задържането на шофьора , причинил катастрофата. Два месеца след това  обвинителният акт бе внесен в съда. Подсъдимият прекара няколко месеца в ареста, но след това беше пуснат срещу парична гаранция от 5000 лева. Колеги и приятели на Никола Терзиев организираха няколко протеста с искане за тежко наказание на шофьора, причинил смъртта на младежа.", "date": "2018.11.07", "title": "Шофьорът, убил момчето от снимката с Борисов, е осъден окончателно на пет години и половина затвор"}
{"url": "https://www.dnevnik.bg/sviat/2018/11/07/3341491_gubernatorskite_izbori_v_tri_shtata_sa_prekaleno/", "text": "Надпреварата за губернаторските постове в 3 от общо 36 щата, в които се гласуваше вчера, се очертава оспорвана. Резултатите в Джорджия, Кънектикът и Аляска са прекалено близки, за да може на този етап да се определи кой води, предаде агенция \"Асошиейтед прес\". В Джорджия надпреварата се следи с най-голям интерес. Там демократката  Стейси Ейбръмс , която е цветнокожа, се бори за поста срещу щатския държавен секретар и републиканец Брайън Кемп. Според последните данни Кемп води с 50.7%, а Ейбръмс получава 48.6%, като Кемп засега надделява с 92 192 гласа. Ако Ейбрамс все пак спечели, тя би станала първата цветнокожа жена губернатор. В Кънектикът битката е между демократа Нед Ламонт и републиканеца Боб Стефановски, а в Аляска - между демократа Марк Бегич и републиканеца Майк Дънлийви. В двата щата са преброени съответно 10 и 20 процента от подадените гласове. Демократите спечелиха губернаторските постове в Калифорния, Ню Йорк, Канзас, Невада, Колорадо, Мичиган, Канзас, Орегон, Илинойс, Ню Мексико, Уисконсин, Пенсилвания, Хавай, Минесота и Мейн. В Калифорния демократът Гавин Нюсъм наследява поста от демократа Джери Браун. Нюсъм беше заместник на Браун, а в миналото като кмет на Сан Франциско си спечели известност с това, че издаваше разрешителни за еднополови бракове още преди тяхното легализиране. Демократите  Андрю Куомо  и Том Улф бяха преизбрани с лекота в Ню Йорк и Пенсилвания. В Канзас демократката Лора Кели победи републиканеца Крис Кобах, съюзник на Тръмп и смятан за фаворит за поста. В Мичиган победи демократката Гретхен Уитмър. В щата Орегон демократката Кейт Браун беше преизбрана. В Илинойс победи демократът Джей Робърт Прицкър, който е милиардер. В Мейн победи демократката и главен прокурор на щата Джанет Милс. В Колорадо за губернатор бе избран  демократът Джарет Полис , който открито признава, че е гей. В Ню Мексико избирателите дадоха гласа си за демократката Мишел Луджан Гришам, която ще наследи на поста републиканската Сузана Мартинез. Демократите Стив Сисолак и Тони Евърс победиха в Невада и Уисконсин. В Минесота бе избран Тим Уолц, а на Хаваите бе преизбран Дейвид Игей. Демократите обаче губят важни битки във Флорида и Охайо, което помрачи радостта им. Във Флорида Андрю Гилъм призна поражението си от републиканеца Рон Десантис и така не успя да стане първият цветнокож губернатор на южния американски щат. В Охайо републиканецът Майк Деуайн, който е щатски главен прокурор, победи демократа Ричард Кордрей, който беше първи директор на американската Служба за защита на потребителите. В Мериленд и Масачузетс републиканците Лари Хоган и Чарли Бейкър бяха преизбрани. Републиканецът Фил Скот пък беше преизбран в традиционно демократическия щат Върмонт. В Оклахома победи републиканецът Кевин Стит. В щатите Южна Дакота и Айдахо победиха републиканците Кристи Ноем и Брад Литъл. В Айова победи Ким Рейнолдс. Ноем и Рейнолдс са първите жени губернатори в историята на Южна Дакота и на Айова./ БТА", "date": "2018.11.07", "title": "Губернаторските избори в три щата са прекалено оспорвани, още се чакат резултати"}
{"url": "https://www.dnevnik.bg/bulgaria/2018/11/07/3341568_kak_varna_vnezapno_spasi_jivota_i_zdraveto_na_121_romi/", "text": "Всички къщи във варненското гето \"Максуда\", попаднали в новото трасе на бул. \"Васил Левски\", внезапно са се оказали \"опасни за здравето и живота на обитателите им\". Това става ясно от отговорите на въпроси, изпратени от \"Дневник\" до местната администрация. За реконструкцията на бул. \"Васил Левски\" във Варна правителството отпусна а графикът на строителството му е планиран така, че краят му да съвпадне с предизборните кампании през следващата година. Според противоречивите и на моменти дори странни отговори на въпросите, изпратени до администрацията на кмета Иван Портних, разрушените или планирани за събаряне къщи в \"Максуда\", са се оказали общинска собственост, тъй като са били построени върху общински терени. Но само няколко параграфа преди това обяснение в писмото се твърди, че \"няма открити данни за собствеността на сградите\". Въпреки изрично зададения въпрос отговор дали къщите, построени върху общински имоти, са били законни няма. Вместо това в текста се твърди, че подобна информация не е събирана, а сградите били разрушени, защото се намирали върху терен с \"нарушената устойчивост на ската под тях, със съществуваща реална опасност от създаване на аварийна ситуация\". Съвпадането на строителните работи по бул. \"Васил Левски\", започнали през есента на м.г. и установяването на опасната неустойчивост на ската в трасето му е странна. Но то оставя впечатлението че местната администрация е била   \"На кмета на район \"Одесос\" (в който се намира гетото \"Максуда\" - бел. ред.) е наредено незабавно да предприеме мерки за обезопасяване на района около сградите до премахването на същите, както и да обяви заповедите на заинтересованите лица\", съобщават от общината. Внезапната грижа за \"живота и здравето\" на живеещите в \"Максуда\"  обаче най-вероятно има друго обяснение. В случай че са били законно построени, за къщите в \"Максуда\" трябваше да бъдат изплатени обезщетения след отчуждаване. Но още в началото на строителните работи по бул. \"Васил Левски\"се оказа, че  планираните 25 млн. лв. за подобни компенсации са далеч под необходимите . Така с освидетелстването на ромските къщи като \"опасни\" администрацията явно си е спестила разходи, които няма от къде да покрие. В гетото Както през 2015 г. мина и друго. Тогава правителството  пое ангажимент пред Съда по правата на човека в гетото \"Максуда\" да не се събарят повече сгради . През септември част от ромите, останали без домове заради новия варненски булевард, излязоха на протест с искане за компенсации. Техен говорител обаче се оказа общинският съветник Сали Исеин от ДПС. Дали заради факта, че във Варна партията е партньор на ГЕРБ във формирането на прокметското мнозинство или по друга причина, но протестът утихна бързо. За последен път община Варна предприе акции по събаряне на \"опасни\" къщи в Максуда през 2014 г. Тогава бяха разрушени 8 общински имота. Те са били отчуждени от собствениците им заради нереализиран инфраструктурен проект преди 1990 г. Проверка на \"Дневник\" обаче установи, че скоро след това, макар и освидетелствани като \"застрашаващи здравето и живота на обитателите си\", районни кметове във Варна са настанявали в къщите бездомни ромски семейства. При това  на базата на абсолютно невалидни \"служебни бележки\" . Същата проверка установи, че къщите са били  присъединени към електроразпределителната мрежа преди 2005 г., докато тя е била все още държавна собственост . Заради невалидните документи, с които бездомните роми бяха заселени в \"Максуда\", те бяха обвинени, че са се самонастанили в съборените къщи. По тази причина по-късно им бе отказано й правото да кандидатстват за общински жилища. за работа с хората, чиито къщи са били или предстои да бъдат съборени в началото на зимата? На този въпрос, зададен от \"Дневник\", местната администрация е посветила най-обстоятелствената част от отговорите си. Според текста на писмото още през 2014 г. тя е предложила план \"за интегриране на българските граждани от ромски произход и други български граждани в уязвимо социално положение, живеещи в сходна на ромите ситуация\" Но той не бил приет. Причината - \"многобройни граждански протести\", които безвъзвратно осуетили  добрите намерения за \"изграждането на комплекси за осигуряване на социални жилища  за социално слаби граждани и многодетни ромски семейства\". По тази причина \"с реализиране на проекта за свързване на бул. \"Васил Левски\" с крайезерния път община Варна предприе за осигуряване на основните жизнени потребности на лицата от съборените къщи\", обясняват още от местната администрация. Какви точно са \"алтернативните мерки\" от писмото не става ясно, но за условията, които са били предложени за настаняване на хората от разрушените къщи, говори следният факт: От общо 121 души, обитавали потенциално опасните постройки (в това число 24 деца и двама трудно подвижни възрастни), само двама са се възползвали от предложението да бъдат настанени в приют за временно настаняване на бездомни и социално слаби. Акцията по спасяването на \"живота и здравето\" на ромски семейства в гетото \"Максуда\" е само една от   Най-напред се оказа, че кабинетът е отпуснал бюджетното финансиране в размер на 80.5 млн. лв. за него \"на око\", без технически проект. След това  трасето на булеварда мина през трибуните на градския стадион \"Спартак\" , за чийто ремонт няколко месеца по-рано пак Борисов беше обещал 1 млн. лв. Пак заради бързането при строителство на обслужващи платна на булеварда беше компрометирана вече изградена канализационна мрежа, а достъпът до гаражи на жилищни кооперации беше блокиран. За финал вече втори месец  изпълнителите на проекта се борят с отводняването на част от трасето  в района на варненската автогара. Въпреки предупрежденията на експерти то беше прокарано в коритото на едно от градските дерета.", "date": "2018.11.07", "title": "Как Варна внезапно спаси живота и здравето на 121 роми в гетото \"Максуда\""}
{"url": "https://www.dnevnik.bg/razvlechenie/2018/11/07/3341497_bulgarskiiat_fentuzi_serial_zlatnata_iabulka/", "text": "Първият български анимационен фентъзи сериал \"Златната ябълка\" вече има готов премиерен епизод, който предстои да бъде представен в страната със специално организирани прожекции през ноември и декември, съобщиха авторите му от \"Студио Змей\" в страницата си във \"Фейсбук\". Турнето на \"Златната ябълка\" ще продължи в Бургас на 23 ноември, Стара Загора на 24 ноември, Пловдив на 25 ноември, Велико Търново на 6 декември и Варна на 7 декември. Сериалът, който през май 2017 г. обяви 30-дневна онлайн кампания в сайта Indiegogo за  финансиране на пилотния епизод,  е вдъхновен от българския фолклор и вплита митологични персонажи като змейове, самодиви и кукери в съвременен анимационен формат. Авторите му от \"Студио Змей\" обявиха тогава, че Българската национална телевизия се ангажира да поеме 20% от разходите за създаването му, а условието е студиото да осигури останалите 80% (около 240 хил. лева). Пилотният епизод е 21-минутна анимация, подходяща за деца и възрастни, допълва БНТ. Тя проследява историята на смелата Вихра (озвучавана от певицата Поли Генова), разкъсвана между човешката си природа, магическите си змейски сили и най-добрата си приятелка - младата самодива Тина-Пакостина (с гласа на Милица Гладнишка). Зрителите на сериала ще се запознаят и с братята Бран и Влад (Живко Джуранов и Момчил Степанов) - безстрашни момчета, които мечтаят да станат велики Кукери. Ще посетят и град Хан, ще пътуват през мирните Самодивски гори, опасните Кукерови земи, както и през ужасяващата Орел планина, където хората и духовете са измъчвани от жестока война. В екипа по осъществяването на \"Златната ябълка\" се включват български аниматори, работили по проекти за Walt Disney Animation Studios, Cartoon Network, Adult Swim и Warner Bros, а музиката е на Георги Стрезов. Пред \"Дневник\" създателят и негов арт директор  Димитър Петров  сподели, че за разпространението на сериала се водят преговори с френски и американски дистрибутори, като вече има подписани предварителни договори, но за да бъде подкрепен финансово цял сезон, е необходимо създаването на пилотен епизод. След успешната онлайн кампания той е вече факт. Популяризирането му започна още през 2015 г., когато в YouTube бе представен негов кратък трейлър с кампанията  \"Национално предизвикателство Един милион: Да направим българския сериал \"Златната ябълка\" световно събитие\" . Към днешна дата броят на гледанията му е близо 300 хиляди.", "date": "2018.11.07", "title": "Българският фентъзи сериал \"Златната ябълка\" представя пилотния си епизод в страната"}
{"url": "https://www.dnevnik.bg/sviat/2018/11/07/3341511_marihuana_minimalna_zaplata_aborti_za_kakvo_drugo/", "text": "Освен борбите за местата в Конгреса и губернаторските постове по време на избори в САЩ се гласуват и инициативи на местно ниво. Ето резултатите за някои от тях. В щата Флорида гласоподавателите подкрепиха идеята за връщане на правото на гласуване на лица, които са били осъждани, предаде ДПА. В подкрепа на мярката гласуваха 64% от избирателите. За да бъде прокарана тя, бяха нужни 60 процента. Решението засяга 1.4 млн. осъждани в миналото лица, но изключва убийците и някои извършители на престъпления от сексуално естество. В щата Мичиган бе одобрено предложение   от хора над 21 години. Така щатът се присъединява към девет други американски щата и федералната столица Вашингтон, одобрили вече подобна мярка. Съгласно предложението на хората над 21 години в Мичиган се разрешава да носят 70.8 грама марихуана. Те ще имат възможност и да отглеждат до 12 растения в домовете си за лична цел. В щата Северна Дакота сходно предложение обаче бе отхвърлено от гласоподавателите. В Охайо избирателите отхвърлиха още по-амбициозно предложение - за дефиниране на притежанието на наркотици като дребно престъпление. Целта беше да се намали броят на затворниците и парите, спестени от това, да бъдат предназначени за лечение на наркозависими, предаде агенция \"Асошиейтед прес\". Гласувалите в Алабама и Западна Вирджиния одобриха  , стига Върховният съд да вземе съответното решение. Сега регулацията на абортите в цялата страна зависи от решението по делото \"Роу срещу Уейд\" от 1973 г.; то се отнасяше до това конституционно ли е отделните щати да криминализират или ограничават достъпа до  прекратяване на бременност . Тогава съдът реши, че те нямат това право. Мнозинството съдии в институцията обаче вече се консерватори и е възможно да отменят цялото или части от решението. Орегонци обаче отхвърлиха инициатива, която би забранила употребата на пари от данъкоплатците за финансиране на аборти, освен по медицинска необходимост. В Масачузетс гласоподавателите подкрепиха закон от 2016 г., разширяващ обхвата на \"недискриминационната защита\" на транссексуалните. Той позволяваше на  , тоалетни и други подобни пространства, стига да се идентифицират със съотвения пол. В два американски щата бе одобрено предложение за  . В Арканзас тя ще нарасне от 8.50 долара на 11 долара на час до 2021 г., а в Мисури ще се увеличи поетапно от 7.85 долара до 12 долара на час. В Аризона гласоподавателите отхвърлиха мярка, изискваща до 2030 г. 50 процента от електричеството в щата да идва от възобновяеми енергийни източници. В щата Колорадо гласоподавателите отхвърлиха предложение за намаляване на сондажите за петрол и газ, в това число и метода фракинг. В Орегон гласоподавателите подкрепиха закон, позволяващ използването на щатски пари за заплащане на аборти на жени с ниски доходи. Гласувания имаше вчера по общо 155 инициативи в цялата страна, 64 от тях граждански.", "date": "2018.11.07", "title": "Марихуана, минимална заплата, аборти: за какво друго гласуваха американците"}
{"url": "https://www.dnevnik.bg/biznes/2018/11/07/3341488_vurbakova_shtiala_da_vleze_v_drujestva_na_chez_kogato/", "text": "Собственикът на \"Инерком България\" Гинка Върбакова ще влезе в ръководството на \"ЧЕЗ Електро България\" и \"ЧЕЗ Разпределение България\" при условие, че сделката между българското дружество и чешката компания за бизнеса й в България бъде разрешена от регулаторите. Това се разбира от позиция на \"Инерком\" до медиите. В началото на седмицата  се разбра , че в края на ноември са насрочени общи събрания на дружествата с предложение от страна на ЧЕЗ Върбакова да влезе в надзорния съвет на \"ЧЕЗ Електро\". Междувременно и говорителят на ЧЕЗ в Прага Алице Хоракова обяви, че компанията изпълнява своите задължения съгласно действащия договор за продажба на дяловете с \"Инерком\". \"Една от точките в него е изпълнение на законовите изисквания, свързани със свикване на извънредно общо събрание в края на ноември и избор на нови членове на надзорния съвет, представляващи \"Инерком\", в случай че сделката бъде финализирана. Самото финализиране на сделката е при изпълнение на всички предварителни условия\", уточнява Алице Хоракова, цитирана от агенция \"Фокус\". В позицията се посочва още, че условията включват получаване на разрешение от Комисията за защита на конкуренцията и КЕВР и заплащане на договорената сума. В края на октомври антимонополната комисия отказа да разгледа заявлението на \"Инерком\" за покупка на българския бизнес на ЧЕЗ. То бе направено за втори път след като Гинка Върбакова излезе от някои от бизнесите си, за да не нарушава откритата по-рано пез годината пречка от комисията по линия на соларните централи.  В днешната си позиция \"Инерком\" обявява за пореден път, че компанията няма политически протекции и \"изразява категорично несъгласие с подхода търговски дружества и бизнес организации да бъдат въвличани като инструмент за водене на политически кампании\". Последното е по повод изказване преди ден на депутата от БСП Елена Йончева и други нейни колеги, които се постараха да разпространят новината и да попитат Върбакова ли представлява държавата в ЧЕЗ. По този повод \"Инерком\" напомня, че в момента българската държава няма никакви дялове в ЧЕЗ и съответно няма законови основания да предлага членове на надзорните органи.", "date": "2018.11.07", "title": "Върбакова щяла да влезе в дружества на ЧЕЗ, когато сделката с \"Инерком\" бъде разрешена"}
{"url": "https://www.dnevnik.bg/sviat/2018/11/07/3341539_zashto_republikanci_v_nevada_glasuvaha_za_murtvec/", "text": "Заклети привърженици на Републиканската партия в селски район на американския щат Невада предпочетоха да гласуват за мъртвец, обвинен в изнасилване, вместо за кандидата на демократите за щатското законодателно събрание, предаде ДПА. Републиканецът Денис Хоф, собственик на няколко публични домове, който бе открит мъртъв миналия месец, но остана в кандидатските листи, получи подкрепата на над 17 000 души - 63 процента от подадените вчера гласове в неговия избирателен район за щатски депутат. Това сочат неофициални резултати, качени на уебсайта на изборите в Невада. Ако Хоф бъде обявен за победител в този район, мястото му ще бъде обявено за вакантно и трима комисари от трите общини на района ще назначат негов заместник, пише списание \"Лас Вегас ривю джърнъл\". Покойният Хоф изгради кампанията си за 36-и избирателен район, състоящ се от трите общини, върху обещания за отмяна и намаляване на данъци и защита на  правото да се носи огнестрелно оръжие,  посочва списание \"Ню Йоркър\". Хоф, който сам се нарече \"Тръмп от Паръмп\", бе обвинен в изнасилване и сексуални атаки от две свои служителки, сочи полицейски доклад и интервю с двете жени. Той отрече обвиненията. Щатският кандидат-депутат почина в своя публичен дом на 16 октомври. Предната вечер празнувал 72-я си рожден ден с предизборна проява в хотел и казино. После продължил празненството в своя публичен дом в компанията на звезда от телевизионно риалити шоу и на известния филмов порноактьор Рон Белами, който открил Хоф мъртъв на другата сутрин. / БТА", "date": "2018.11.07", "title": "Защо републиканци в Невада гласуваха за мъртвец, собственик на публичен дом"}
{"url": "https://www.dnevnik.bg/sviat/2018/11/07/3341551_dolarut_poevtinia_sled_chastichnata_pobeda_na/", "text": "Доларът поевтиня днес спрямо основните валути, след като демократите поеха контрола върху Камарата на представителите след спечелването на междинните избори в САЩ, предаде агенция \"Франс прес\". Към 12:00 часа българско време единната европейска валута се обменяше за 1.1494 долара спрямо 1.1427 във вторник към 00:00 часа българско време. \"Сега ще е по-трудно за Тръмп да прокара повече данъчни облекчения\", каза анализаторът за Маркетс.ком (Markets.com) Нийл Уилсън, за да обясни отслабването на долара. Една победа на републиканците щеше да бъде синоним нa още по-експaнзивна бюджетенa политика , коятo щеше да накара Управлението за федерален резерв (УФР) да вдигнe по-бързо основната лихва. УФР заседава днес и утре и въпреки че не се очаква повишение на лихвата, дилърите в обменните бюра ще наблюдават внимателно случващото се. Едно повишаване на основната лихва ще направи долара по-изгоден и съответно по-привлекателен за обменните бюра. Лихвите по държавните облигации в еврозоната спаднаха днес след изборната победа на демократите, която даде тласък на партията да блокира решенията на президента на САЩ Доналд Тръмп, информира агенция \"Ройтерс\". Лихвите по 10-годишните германски облигации се понижиха с 1.5 базисни пункта до 0.42 процента. Лихвите по американските държавни облигации също спаднаха след изборите, като 10-годишните се понижиха с 3.5 базисни пункта до 3.18 процента. /БТА", "date": "2018.11.07", "title": "Доларът поевтиня след частичната победа на демократите в Конгреса"}
{"url": "https://www.dnevnik.bg/sport/2018/11/07/3341483_detailite_zad_nai-loshiia_sezon_na_grigor_dimitrov_ot/", "text": "Григор Димитров остави зад гърба си един от най-разочароващите си сезони, откакто започна да се състезава при мъжете. Българският тенисист остана много далеч от силните резултати през миналия сезон и отбеляза значителен спад след страхотната 2017 г., в която след четири титли и 49 победи в 68 мача напредна до  историческото за българския тенис трето място. Шампионът от финалите на АТП изигра   За последно той имаше толкова малко срещи и толкова нисък процент победи през 2012 г. Тогава българинът също беше с 24 спечелени и 19 загубени двубоя, като завърши годината под №48 в света. Тази година той игра четвъртфинал в Големия шлем, което му се случи едва за трети път след 2014 и 2017 г. Цялостното му представяне в големите турнири и игровите му показатели обаче достигнаха най-ниските си нива от 2012 г. Въпреки че още в началото на 2018 г. се видя спад във формата му в сравнение с отличния край на 2017 г., Димитров всъщност   с полуфинал в Бризбейн, четвъртфинал в Australian Open и финал в Ротердам. Последваха разочароващи ранни отпадания в Дубай, Индиън Уелс и Маями, но добрият старт на сезона на червени кортове с полуфинала в Монте Карло и четвъртфиналът в Барселона дадоха поводи за оптимизъм на българския тенисист. От началото на май обаче Димитров  . Оттогава той успя да победи само двама тенисист от топ 30 - Дамир Джумхур в първия кръг в \"Куинс\" и Роберто Баутиста Агут на старта на мастърса в Париж. По това време босненецът и испанецът бяха съответно №29 и №25 в света. Българинът отпадна още след първия си мач в седем от 19-те турнира, в които участва през 2018 г. Само в три състезания тoй постигна повече от две победи, като и трите случая бяха в първите четири месеца на сезона. От началото на май най-доброто му представяне беше четвъртфиналът в Торонто - един от едва четирите му през годината. Още след ранното отпадане от US Open  Димитров загуби шансове да се класира за финалите на АТП . Този сезон е третият, в който  , откакто надпреварата на осемте най-добри се провежда в Лондон. Първият беше 2010 г. - Николай Давиденко, а вторият беше 2017 г. - Анди Мъри. Двамата обаче страдаха от контузии и не участваха пълноценно в съответните сезони. Последният шампион, който не е успявал да се класира, без да е лекувал контузия, е испанецът Алекс Кореча през 1999 г. След като не успя да се класира за Лондон, Димитров загуби 1500 точки и се  . Това ще приключи годината на тази позиция, като тя е четвъртата най-висока в кариерата му след 17-ата през 2016 г., 11-ата през 2014 г. и третата през 2017 г. \"Беше тежък, труден сезон, но не мисля да правя трагедии. Спадове се случват на всеки човек. По-важното е, че с моите хора знаем, че аз мога. Да, сигурно имаме грешки и всички работим те да бъдат отстранени. Бях поставян във всеки мач като фаворит и това може би също се оказа решаващо в някои срещи, макар и на подсъзнателно ниво, тъй като това бе нещо ново за мен\", каза Димитров след ранното си отпадане от мастърса в Париж. Българският тенисист обясни, че и странични фактори са повлияли на представянето му, но не иска да се оправдава с тях. \"Имах контузии и лични проблеми, загубих важен за мен човек, но тези неща не бива да ме оправдават. И аз искам да побеждавам, да печеля титли и съм сигурен, че следващата година ще успеем с много труд, пот и най-вече здраве  \", добави Димитров. За Димитров ще бъде трудно да се завърне в топ 10 в началото на 2019 г., тъй като има да защитава 750 точки в първите си три турнира - Бризбейн, Australian Open и Ротердам. Той обаче ще трябва да защитава  , което ще му даде отлична възможност да си възвърне изгубените позиции. През новия сезон част от отбора на Димитров ще бъде и американската легенда Андре Агаси. Бившият №1 влезе в екипа на българина като консултант. Той е бил потърсен от Дани Валверду, който ще продължи да бъде треньор на Димитров. \"Мисля, че Андре може да е много ценен и да ни помогне да изградим тази кариера, за която работим. Не само на корта, но и извън него. Реших да го потърсим, за да видим дали ще има желание и той откликна. Изцяло зависи от него колко ще работи с нас. Колкото повече, толкова по-добре. Последните седмици, в които бяхме заедно, бяха много продуктивни\", разказа Валверду.", "date": "2018.11.07", "title": "Детайлите зад един от най-лошите сезони на Григор Димитров (графики)"}
{"url": "https://www.dnevnik.bg/bulgaria/2018/11/07/3341566_kabinetut_otpusna_27_mln_leva_na_vma_za_medicinska/", "text": "Военномедицинска академия (ВМА) в София ще получи допълнителни 2.7 млн. лева от правителството, реши на днешното си заседание кабинетът. Средствата ще бъдат използвани за покупката на магнитно-резонансен томограф и ехографски апарат за ранна диагностика на карцином на простатната жлеза. Управляващите одобриха и допълнителен трансфер в размер на 754 хил. лв. по бюджета на община Костинброд. Парите ще се използват за реконструкция на централния площад и прилежаща улица, както и за изграждането на паркинги около него. Други 420 хил. лева пък бяха отпуснати на Сметната палата. Те са за плащания по изпълнителни листове, издадени от Софийския градски съд по гражданско дело, включващи главница, разноски и законна лихва. За извършване на неотложни строително-ремонтни работи на покривните конструкции на сгради на Държавната агенция \"Архиви\" са отделени допълнителни 300 хил. лв.", "date": "2018.11.07", "title": "Кабинетът отпусна 2.7 млн. лева на ВМА за медицинска апаратура"}
{"url": "https://www.dnevnik.bg/kultura/2018/11/07/3341567_nikola_matiio_e_tazgodishniiat_nositel_na_nagradata/", "text": "Френският писател Никола Матийо спечели най-престижната награда за френскоезична литература \"Гонкур\" с романа си \"Децата им след тях\" (Leurs enfants après eux), предаде Агенция \"Франс прес\". \"Тази награда наистина ще промени живота ми\", сподели 40-годишният Матийо. Това е неговата втора издадена книга досега. В предишни свои интервюта той описва творбата си като \"образователен роман, роман за разочарованието\". Историята в него проследява израстването на група младежи от измислен източен френски град в началото на 90-те години. Той разказва техните преживявания в продължение на четири лета. Всички те мечтаят да станат самостоятелни, но не знаят с какво искат да се занимават. Миналогодишният носител на наградата бе Ерик Вюйар с романа си за Втората световна война \"Дневният ред\".", "date": "2018.11.07", "title": "Никола Матийо е тазгодишният носител на наградата \"Гонкур\""}
{"url": "https://www.dnevnik.bg/photos/snimka_na_denia/2018/11/07/3341574_snimka_na_denia_purvo_vze_parite_ni_sega_iska_da/", "text": "Ги Верхофстат, лидер на групата на Алианса на либералите и демократите за Европа (АЛДЕ) в Европейския парламент, отправи провокативно послание към унгарския премиер Виктор Орбан. От едната страна на мобилен билборд на английски е написано \"Първо взе парите ни, сега иска да разруши Европа\". Най-отдолу е написано: \"Спрете Орбан\" (намек към кампаниите на унгарското правителство \"Спрете Сорос\" и \"Спрете Брюксел\").", "date": "2018.11.07", "title": "Снимка на деня: \"Първо взе парите ни, сега иска да разруши Европа\""}
{"url": "https://www.dnevnik.bg/razvlechenie/2018/11/07/3341546_zabraniha_na_gei_dvoika_da_se_celuva_po_vreme_na/", "text": "Музикантът Джак Уайт изрази своето разочарование от екипа на залата \"Роджърс Плейс\" в Канада, след като на гей двойка от женски пол беше забранено да се целува, предаде Би Би Си. В статус във \"Фейсбук\" Алисън Маклвор разказа как член на екипа на \"Роджърс Плейс\" в Едмънтън се намесил, когато забелязал, че тя целува приятелката си по време на концерт миналия петък. Това се случило на любимата й песен на Джак Уайт Seven Nation Army и било \"забавен момент от хубавата вечер\". Но двойката била незабавно прекъсната от млад член на екипа на залата. Той я издърпал настрана, размахал пръста си неодобрително и й казал, че това не е разрешено тук, защото е \"неуместно сексуално поведение\". На Маклвор й било обяснено, че ако положението не й харесва, може да говори с мениджъра. Нещо, което тя направила веднага - отишла в неговия офис и получила извинение. Въпреки това Маклвор признава, че е притеснена, че още живее в свят, където трябва да пази своя гръб, защото е \"гей\" жена. Джак Уайт отговори на новината с публикация на снимка в \"Инстаграм\", на която гей двойка се целува по време на концерт на \"Бийтълс\" през 1964 г. Той обясни, че това е една от любимите му фотографии, защото ситуацията е красива - двойката едновременно е на преден план и се крие. \"Сега е 2018 г. и двама души, които изразяват обичта си един към друг, не би трябвало да се крият\", написа Джак Уайт. Той допълни, че новината за спряната целувка в Едмънтън наистина го е разочаровала, и се зарече, че на следващия му концерт, който ще е в Калгари, ще посвети песента си Love Interruption на двете жени и ще окуражи всички в публиката да целунат хората, които обичат. \"Нека насърчаваме любовта и взаимното приемане където и когато можем\", завърши той. Говорител на Oilers Entertainment Group, които притежават \"Роджърс Плейс\", обяви пред в. \"Едмънд Стар\", че въпросният случай се проучва внимателно. Говорителят каза още, че инцидентът си противоречи с ценностите, които защитава компанията, която не толерира каквато и да е форма на дискриминация. \"Ние безпрекословно приемаме и подкрепяме всички членове на ЛГБТ обществото\", завърши той.", "date": "2018.11.07", "title": "Охрана на концерт на Джак Уайт забрани на гей двойка да се целува"}
{"url": "https://www.dnevnik.bg/ot_vas/galeriiotvas/2018/11/07/3341436_chitatelska_fotogaleriia_vruh_ieshtyed_severna_chehiia/", "text": "Връх Йештьед (Ještěd) се намира в Северна Чехия (така наречената Судетска област или Погранична област), югозападно от град Либерец. До 1945 година е бил познат и като Йешкен или Йешкенкоппе, но след краят на ВСВ името Йештьед спечелва убедително симпатийте на местното население. Смята се, че името е от келтски произход.", "date": "2018.11.07", "title": "Читателска фотогалерия: Връх Йештьед, Северна Чехия"}
{"url": "https://www.dnevnik.bg/photos/2018/11/07/3341427_fotogaleriia_spaseni_sukrovishta/", "text": "Над 300 експоната, спасени при различни акции на МВР, са изложени в Националния археологически институт с музей при БАН.  На снимката: Шлем тракийски тип от IV в. преди Христа. Плетена, Благоевградско", "date": "2018.11.07", "title": "Фотогалерия: Спасени съкровища"}
{"url": "https://www.dnevnik.bg/biznes/2018/11/07/3341553_zastrahovatelite_obiasniavat_zashto_triabva_da_ima/", "text": "Настъпил е моментът за промяна на модела на обезщетяване на пострадалите и техните близки с поставяне на лимити за компенсацията за неимуществени щети и прехвърляне на тежестта към имуществените при катастрофи на пътя. Това се посочва в позиция на Асоциацията на българските застрахователи, изпратена до редица институции и до медиите, в отговор на разразилите се политически и обществени спорове за цената на застраховката \"Гражданска отговорност\" в бъдеще и  предложените от ГЕРБ лимити  за обезщетение в случай на смърт на пътя. Те се предлагат, след като в началото на лятото със свое тълкувателно решение Върховният касационен съд разшири кръга на хората, които имат право на обезщетение при загинал близък в катастрофа. \"Прави ни впечатление, че в общественото съзнание битува убеждението, че дискутираните в момента обезщетения за морални болки и страдания са едва ли не единственото обезщетение, което биха получили пострадалите от ПТП или техните близки по застраховка \"Гражданска отговорност\", пишат в позицията си компаниите. Допълват, че обичайно на повечето места в Европа това е едно символично обезщетение от порядъка на 1500 до 30 хил. евро в различните страни, а акцентът се поставя върху компенсиране на икономическите последствия от катастрофата - например влошеното финансово състояние в резултат на загубата на член на домакинството – загуба на доход, издръжка на малолетни деца, медицински разходи, разходи за преустройство на жилищно пространство и т.н. Посочва се още, че и в България Кодексът за застраховане предвижда изплащане на тези имуществени обезщетения. \"Друг е въпросът, че поради различни причини се е наложила практиката за преобладаващо търсене на неимуществени такива от семействата на загиналите. Това създава почва за некоректни практики в ущърб на пострадалите лица, като фактически само част от средствата стигат до тях\", се допълва в позицията, без да се правят уточнения. Застрахователите подчертават, че наред с лавинообразно нарастващия брой на хората, претендиращи за обезщетения в резултат на тълкувателното решение на съда, самият среден размер на компонентната от обезщетенията за \"болки и страдания\" е изключително висок (средно 118 хил. лв. за един наследник за 2017 г.), в сравнение с присъжданите обичайно в Европа и в сравнение с присъжданите в България при други случаи, например при смърт вследствие на медицинска грешка, където се изплащат между 30 хил. и 90 хил. на всички наследници както за имуществени, така и за неимуществени щети. Компаниите допълват, че България е сред водещите страни в Европа по смъртни случаи при катастрофи - 96 са на 1 млн. население за България за 2017, при 46 за средно за Европа. В същото време цената на \"Гражданска отговорност\" по данни на застрахователите е сред най-ниските. Всички тези негативни фактори в съчетание ще доведат до \"чувствителен стрес\" в тарифите по застраховката, които трябва да позволят изплащане на обезщетения за разширен кръг близки на загиналите през последните 5 години (за които важи тълкувателното решение на ВКС) и да предвидят изплащане и за в бъдеще на този разширен кръг, посочват застрахователите. Подчертават, че тази цена ще бъде непосилна за домакинствата. \"На практика ще бъдат засегнати всички домакинства в страната, като се има предвид, че броят на полиците в момента е 3 053 317, от които 600 хил. са на пенсионери. По тази причина тази цена е неприемлива за застрахователите\", обясняват те. Допускат, че е възможно с поскъпването на застраховката някои автомобилисти да спрат да се застраховат, а опитът да се поддържат сегашните нива в новата ситуация ще доведе до \"тежка дестабилизация на сектора на застраховането\". Която според застрахователите е елемент от националната сигурност и е в основата на пригодността на страната ни за влизане в механизма ERM2.", "date": "2018.11.07", "title": "Застрахователите обясняват защо трябва да има лимити при обезщетенията"}
{"url": "https://www.dnevnik.bg/evropa/2018/11/07/3341591_raiuner_uvolni_shestima_slujiteli_zaradi_falshiva/", "text": "Нискотарифната ирландска компания \"Райънер\" (Ryanair) е уволнила шестима стюарди заради снимка, на която изглежда, че спят на пода на стая за персонала на летище. Компанията твърди, че снимката е инсценирана, за да се подкрепи \"фалшиво твърдение\", предаде ДПА. Шестимата служители, които са били наети на работа в Порту, Португалия, са освободени от работа в понеделник заради грубо нарушение на правилата за поведение, посочва \"Райънер\" в изявление днес. Авиокомпанията уточни, че групата е подготвила фалшива снимка, за да подкрепи неверни твърдения, широко отразени в медиите, че са били принудени да спят на пода на стаята за персонала на летището в Малага. Авиопревозвачът отбелязва, че действията им са подкопали репутацията на \"Райънер\" като работодател и са предизвикали непоправимо накърняване на доверието. След като снимката обиколи социалните медии миналия месец, \"Райънер\" пусна видео от камера за сигурност в стаята, на която се виждат служители в униформи на столове в стаята, преди някои от тях да легнат на пода и да позират за снимката. Португалският синдикат, който представлява служителите, заяви по-рано, че снимката е знак на протест срещу  условията , които са били принудени да търпят, след като са попаднали на буря в Испания. Персоналът на \"Райънер\" не е получил хотелски стаи и е бил оставен без минималното полагащо им се по закон подходящо настаняване, при това без адекватен достъп до храна и напитки и достатъчно места за сядане само за една трета от тях, посочва синдикатът.", "date": "2018.11.07", "title": "\"Райънер\" уволни шестима служители заради \"фалшива\" снимка как спят на пода"}
{"url": "https://www.dnevnik.bg/bulgaria/2018/11/07/3341549_tri_prepiski_s_neotchetliv_rezultat_sa_vodeni_v/", "text": "На десетия ден след акцията на спецпрокуратурата в Държавната агенция за българите в чужбина (ДАБЧ) Върховната административна прокуратура (ВАП) обяви, че тя е водила три преписки за нередности при издаване на удостоверение за българско гражданство по произход. Последната - от 2017 г., е образувана след самосезиране на ВАП по медийни публикации - че в над 114 случая българско гражданство е давано на хора, издирвани от Интерпол. Материалите по нея обаче са изпратени на правосъдното министерство, в компетенциите на чийто инспекторат е проверката на въпроса. Прокуратурата е дала 2-месечен срок за извършването ѝ. В съобщението на прокуратурата не се казва какъв е бил резултатът от проверката на инспектората, за който би трябвало да е била уведомена, както и каква е съдбата на тази преписка. В понеделник правосъдният министър Цецка Цачева обясни пред БНТ, че проверката на инспектората на ведомството не е открила \"такива данни\". Тя е обхванала голям период - от 1 януари 2013 г. до октомври 2018 г. \"Проверката е приключила с доклад до министъра на 2 ноември 2018 г. Заключенията в доклада са, че не са намерени данни за цитираните 114 случая на получаване на българско гражданство от лица, издирвани от Интерпол. Не са установени и нарушения от служители в дирекция \"Българско гражданство\" по проведените съгласувателни процедури с МВР и ДАНС. Екземпляр от доклада е предоставен и на ВАП\", допълниха от правосъдното министерство за \"Дневник\". Другите две преписки са били по реда на надзор за законност. Едната е от февруари 2014 г. В хода на проверката е установено, че агенцията издава удостоверения за български произход въз основа на документи, които не съдържат данни, че конкретният човек има поне един възходящ българин. Същевременно на едни хора, за да им бъде издадено удостоверение, се е изисквал документ за възходящ българин, а на други е отказвано удостоверение, макар да са представили нужния документ. Агенцията е удостоверявала българския произход на хора с имена, които не спадат към българската именна система. Освен това тя е признавала документи за произход, издадени от някои организации на българи в чужбина, а от други - не. \"По своя преценка съответният за държавата експерт от администрацията на ДАБЧ, устно или писмено, но само по електронен път, дава указания без мотиви на системния администратор за вписване на организация в списък, обявен на сайта на ДАБЧ, или за нанасяне на корекции\", е установила проверката на прокуратурата. На 20 февруари 2014 г. ВАП е сезирала председателя на агенцията за българите в чужбина - тогава Йордан Янев, за предприемане на конкретни действия за недопускане на закононарушения. Поставеният му срок е бил едномесечен. В съобщението на прокуратурата не се казва дали Янев е изпълнил предписанията, както и дали прокуратурата е проверила това. Втората преписка по реда на надзор за законност е от август 2016 г. И тази проверка е констатирала сходни нарушения. Сред тях са и забавени преписки. Някои от кандидатите за българско гражданство са представили доказателства, че имат българин, който е техен низходящ или роднина по съребрена линия (братя, сестри, братовчеди, чичовци и т.н.), т.е. не са роднини по права, показва още проверката от 2016 г. На 18 август 2016 г. ВАП отново е сигнализирала председателя на ДАБЧ - Борис Вангелов, за предприемане на действия за законосъобразно издаване на удостоверения за български произход. Той също е имал едномесечен срок. Не е известно дали Вангелов е изпълнил предписанията, както и дали прокуратурата е проверила това.", "date": "2018.11.07", "title": "Три преписки с неотчетлив резултат са водени в прокуратурата по казуси с българско гражданство"}
{"url": "https://www.dnevnik.bg/bulgaria/2018/11/07/3341496_prokuraturata_othvurli_signala_na_bsp_sreshtu/", "text": "Прокуратурата отхвърли сигнала на депутатите от БСП, с който бе поискано от държавното обвинение да протестира пред съда решението за концесиониране на летище София. Прокуратурата се позовава на Закона за концесиите, според който решенията на Министерския съвет по този закон не подлежат на обжалване. А решенията на министъра на транспорта се обжалват пред Комисията за защита на конкуренцията, но в 10-дневен срок, който е изтекъл. Утре депутатите от БСП ще внесат в пленарната зала за обсъждане промени в Закона за концесиите, според които предприятия със стратегическо значение за националната сигурност, фигуриращи в забранителния за приватизация списък, да не могат да се отдават на концесия, съобщиха от ПГ на БСП. Проектопромените били внесени преди два месеца, но тъй като досега не са били разпределени за разглеждане в съответните комисии, депутатите имат право да ги представят директно в пленарната зала и ще направят това утре, обясниха от левицата. На 10 октомври т.г. до главния прокурор е постъпил сигнал от Корнелия Нинова, Филип Попов, Жельо Бойчев, Крум Зарков, Георги Свиленски и Елена Йончева с искане до прокуратурата да бъде внесен протест до компетентния съд за отмяна на решение на Министерския съвет и решения на министъра на транспорта, информационните технологии и съобщенията. В сигнала е посочено, че издадените във връзка с процедурата Решение от 29.06.2018 г. на Министерския съвет и решенията от 2 юли и от 3 октомври 2018 г. на министъра на транспорта, информационните технологии и съобщенията са унищожаеми административни актове и подлежат на отмяна поради незаконосъобразност. Върховната административна прокуратура обаче смята, че не е налице законово основание за намеса на прокуратурата по реда на надзора за законност, по следните съображения, се казва в съобщението на институцията: - Съгласно разпоредбата на чл. 156, ал. 5 от Закона за концесиите, не подлежат на обжалване решенията по този закон, приети от Министерския съвет, каквото е решение №431 от 29.06.2018 г. на Министерския съвет; - А съгласно разпоредбата на чл. 157 ал.1 т.1 също от Закона за концесиите решенията на министъра на транспорта, информационните технологии и съобщенията се оспорват пред Комисията за защита на конкуренцията в 10-дневен срок от публикуването в Националния концесионен регистър на обявлението за откриване на процедурата. Десетдневният срок е изтекъл и за двете решения на министъра на транспорта, заявява прокуратурата.", "date": "2018.11.07", "title": "Прокуратурата отхвърли сигнала на БСП срещу концесията на летище София"}
{"url": "https://www.dnevnik.bg/bulgaria/2018/11/07/3341620_agenciiata_po_hranite_izteglia_ot_pazara_paketiran/", "text": "Българската агенция по безопасност на храните (БАБХ) спря от разпространение пакетиран спанак заради съмнение, че е примесен с листа от татул. До крайната мярка се стигна след подадени два сигнала от граждани, които имали симптоми на натряване след употребата на спанака. Сигналите са от Костинброд и Търговище. Листата от спанак са опаковани в пакети по 500 г и са произведени в област Пловдив. Сигналът от Търговище е за двама души, които след консумация на продукта получили неразположение и са диагностицирани от медиците в града с признаци на атропиново отравяне. От Констинброд е постъпил сигнал от човек, който е приложил снимки със същата марка спанак, на които се виждат стръкове, различни от тези на спанак и наподобяващи татул. Татулът е силно токсично растение, а употребата му в по-големи дози е дори смъртоносно. Специалисти от БАБХ са извършили спешни проверки на обектите, от които е закупен спанакът. В Търговище е открит пакет от продукта, в който е установено наличие на единични стръкове от друго растение, за което се предполага, че е татул. Търговските вериги, в които е открит продуктът, са го изтеглили веднага от продажба. Пакетираният спанак е достигнал и до други магазини, като на всички са издадени предписания за спиране на разпространението му. При проверката на производителя е установено, че спанакът се почиства и пакетира в нерегламентиран обект, който не е регистриран по чл. 12 от Закона за храните. Съставен е акт за установяване на административно нарушение. Общото количество на произведения спанак е 1775 кг.", "date": "2018.11.07", "title": "Агенцията по храните изтегля от пазара пакетиран спанак заради съмнение, че е примесен с татул"}
{"url": "https://www.dnevnik.bg/evropa/2018/11/07/3341429_opitva_li_makron_da_durji_mediite_na_razstoianie/", "text": "Тя на практика е създадена заедно с Петата република и оттогава неспирно се доближава до сърцето на президентския дворец и се разраства: залата за пресконференции в Елисейския дворец, която президентът  Макрон иска да премести  в съседна улица, е много повече от символ. Поколения журналисти са минали през нея и никой не е помислял да я постави под въпрос. Залата е създадена още в първите години на Петата република, по времето на генерал Шарл дьо Гол. Когато приемникът на Дьо Гол - Жорж Помпиду се настанява в Елисейския дворец през юни 1969 г., акредитираният журналист от \"Франс прес\" е Жан Мориак. Синът на писателя Франсоа Мориак е отразявал преди това и президентството на генерал Дьо Гол. По онова време той дели малка стаичка заедно с журналист от всекидневника \"Франс соар\" в страничен двор на двореца. В следващите години стаята за журналистите се премества в по-голямо помещение в същия двор. Трима журналисти делят пространство 15 квадратни метра, а изглед към външния свят има само през тясно прозорче. В края на първия си мандат избраният през 1981 г. президент социалист Франсоа Митеран посещава журналистите. \"Трябва да ви намерим стая в основната сграда на двореца, не може да продължавате да работите при тези условия\", им казал президентът. Това си спомня Пиер Фавие, отразявал за \"Франс прес\" двата мандата на Митеран заедно с колегата си Мишел Мартен-Ролан. Обещанието е изпълнено в началото на втория мандат на Митеран. Журналистите се настаняват в сградата към парадния двор на Елисейския дворец, в бивша зала за почивка на републиканските гвардейци. Президентът лично открива новата журналистическа зала с думите: \"Сега вече можете да работите\". Местоположението е стратегическо. Вечерта на 7 април 1994 г. Пиер Фавие се учудил от необичайното оживление в двореца. Франсоа Митеран вече е сериозно болен и Фавие се опасява да не би президентът да е починал. Журналистът звъни на личната секретарка на президента и четвърт час по-късно близкият съветник на държавния глава Мишел Шарас му връща обаждането. \"При президента съм, току-що намерихме Гросувр. Той се е самоубил в кабинета си.\" Новината за самоубийството на изпадналия в немилост, но съхранил кабинета си в Елисейския дворец приближен на президента Франсоа дьо Гросувр е едно от забележителните събития на този президентски мандат. \"Вредно за прозрачността\" С идването на власт на десния президент Жак Ширак през 1995 г. ситуацията се повтаря. Новият президент \"посети един уикенд съвсем малката и занемарена стая и прецени, че положението е невъзможно\", разказва Филип Гулио, акредитираният по онова време журналист на \"Франс прес\". Започва ремонт и залата, която приютява постоянно акредитираните представители на трите световни агенции - \"Франс прес\", \"Асошиейтед прес\" и \"Ройтерс\" - отново е разширена. \"Наблюдаването на парадния двор на двореца е изключително интересно с възможността да проследяваш влизането и излизането на приеманите от президентите личности, да отидеш в последния момент и да чуеш какво казват те на стълбите пред двореца. Ако президентът иска да посрещне някого тайно, има хиляди начини да го направи\", казва журналистът. Според него отдалечаването на залата за пресконференции \"за голямо съжаление би навредило на прозрачността\". В мандата си Никола Саркози (2007-2012), чиито бурни отношения с пресата не са тайна за никого, също реши да разшири и обнови залата, в която \"Блумбърг\" се присъедини към другите три информационни агенции. \"Трябваше да избягваме журналистическите бусове на улица \"Елизе\", спомня си бившият съветник на Саркози за връзките с обществеността Франк Луврие. Въпреки това тази зала \"е елемент на демокрацията, място, което позволява пряк контакт с дейността на президентството, както е в големите демокрации, във Вашингтон, в Мадрид\". Бившият съветник \"не разбира този ход\" на Еманюел Макрон. \"Това е нож в гърба на демократичното устройство на републиканските ни институции\", посочва той. При президента социалист Франсоа Оланд (2012-2017 г.) нямаше промени в залата за пресконференции. Акредитираните журналисти днес разказват някои от забележителните моменти на неговото президентство. Един от тях е трагичният ден през януари 2015 г., когато президентът се втурва по стъпалата пред двореца към редакцията на \"Шарли ебдо\", където е извършен джихадистки атентат. Приемникът на Оланд има намерение да скъса с тази традиция. Още в първите дни на власт Макрон заяви желание да се дистанцира от медиите. Неговият екип за връзки с обществеността рязко обяви, че журналистите ще бъдат преместени в друга зала под предлог да бъдат създадени по-добри условия за работа на медиите. В бурно протичащите срещи журналистите разбират, че целта е преди всичко да ги отдалечат. \"За екипите в президентството не е практично да има журналисти в Елисейския дворец\", призна нетактично един от служителите в пресцентъра на президента. /БТА", "date": "2018.11.07", "title": "Опитва ли Макрон да държи медиите на разстояние"}
{"url": "https://www.dnevnik.bg/sport/2018/11/07/3341713_konte_otkazva_da_se_sporazumee_s_chelsi_i_zavejda_delo/", "text": "Бившият мениджър на \"Челси\" Антонио Конте ще заведе дело срещу лондонския клуб, съобщи \"Скай спортс\". 49-годишният италианец е отказал да се срещне с ръководството на сините, като настоява да получи обезщетение в размер на 20 милиона паунда. Конте беше уволнен от \"Челси\" на 13 юли. Той застана начело на сините през лятото на 2016 г. и още в първия си сезон спечели титлата по впечатляващ начин с рекорден брой победи. През втория си сезон италианецът изведе лондончани до още един трофей - Купата на Англия, но слабото представяне във Висшата лига и проблемите му с играчите и ръководството доведоха до очаквана раздяла. Според информацията на \"Скай спортс\" \"Челси\" е направил няколко опита да се срещне лично с Конте, за да постигнат двете страни извънсъдебно споразумение. Италианецът обаче е отказал да присъства на всяка една от тези срещи. От няколко седмици адвокатите на Конте подготвят две отделни дела. Едното ще бъде заведено в трудов съд във Великобритания, а другото - пред спортния арбитражен съд в Лозана (КАС). Твърди се, че италианският треньор иска обезщетение от 20 милиона паунда - 8.7 милиона като компенсация за нанесе вреди и 11.3 милиона, които представляват остатъка от годишната му заплата. \"Челси\" отказва да плати сумата, като изтъкваната причина е поведението на Конте. Той е обвиняван, че се е държал лошо с част от играчите, като с отношението си дори е предизвикал напускането на нападателя Диего Коста, както и заради отказ да посети спонсорски събития, закъснения за пресконференции, паркиране на нерегламентирани места в тренировъчната база и др.", "date": "2018.11.07", "title": "Конте отказва да се споразумее с \"Челси\" и завежда дело за 20 млн. паунда"}
{"url": "https://www.dnevnik.bg/photos/2018/11/07/3341259_fotogaleriia_svetovnite_snimki_na_denia_-_7_oktomvri/", "text": "С военен парад на 7 ноември Москва отбеляза 77-та годишнина от друг парад, проведен на Червения площад докато германските войски са на няколко десетки километра от руската столица.", "date": "2018.11.07", "title": "Фотогалерия: Световните снимки на деня - 7 ноември 2018г."}
{"url": "https://www.dnevnik.bg/sport/2018/11/07/3341724_valensiia_pritisna_junaited_sled_pobeda_sreshtu_iung/", "text": "Валенсия\" записа първа победа за сезона в Шампионската лига. Испанският тим спечели с 3:1 домакинството си на швейцарския шампион \"Йънг бойс\" и временно излезе на второто място в група Н. С успеха си \"Валенсия\" събра пет точки, като има една повече от \"Манчестър юнайтед\". От 22.00 ч.  \"червените дяволи\" гостуват на \"Ювентус\" , който е водач в групата с максимален актив от девет точки. Два гола за \"Валенсия\" отбеляза Санти Мина, а Карлос Солер добави един за победата. Почетното попадение за \"Йънг бойс\" беше дело на Роже Асале. Мачът протече нервно, като бяха извършени множество груби нарушения. Двата отбора получиха общо осем жълти картона, а Секу Саного от гостите беше изгонен с директен червен картон в края. В 14-ата минута Родриго се измъкна по дясното крило и изведе Солер, чийто прехвърлящ удар срещна гредата. Мина направи добавка и даде преднина на отбора си. В средата на първата част Асале можеше да изравни, но се размина с топката при опита си да засече центриране. В 37-ата минута той не сбърка и вкара с диагонален удар. Пет минути по-късно преднината на \"Валенсия\" се върна. Родриго и Солер отново бяха замесени при второто попадение на Мина. В началото на втората част Солер ознаменува добрата си игра с гол. В другия ранен мач \"Рома\" направи важна стъпка по пътя към класиране за елиминациите след победа с 2:1 като гост на ЦСКА (Москва). Италианците събраха девет точки и са с три пред \"Реал\" и вече имат пет повече от ЦСКА. В късния мач испанският гранд гостува на \"Виктория\" (Пилзен). Константинос Манолас даде преднина на \"Рома\" още в четвъртата минута след гол с глава. Попадението на Арнор Сигурдсон в началото на втората част върна ЦСКА в мача. Надеждите за обрат на руския тим обаче се изпариха бързо, след като Хьордур Магнусон беше изгонен в 56-ата минута. Три минута по-късно Лоренцо Пелегрини се разписа, с което интригата в двубоя приключи.", "date": "2018.11.07", "title": "\"Валенсия\" притисна \"Юнайтед\" след победа срещу \"Йънг бойс\""}
{"url": "https://www.dnevnik.bg/sport/2018/11/07/3341446_na_jivo_ustremeniiat_juventus_posreshta_junaited_v/", "text": "Късен обрат донесе много ценна победа на \"Манчестър юнайтед\" при 2:1 срещу \"Ювентус\" в Торино, Воденият от Жозе Моуриньо отбор се възползва от две статични положения, за да стигне до триумфа. Кристиано Роналдо даде преднина на \"бианконерите\" в 65-ата минута. В края Хуан Мата изравни от пряк свободен удар, а малко след това след друг фаул Алекс Сандро си вкара автогол. Така \"Ювентус\" изпусна възможността да си гарантира първото място в групата. Италианският първенец е начело с девет точки, а \"Юнайтед\" вече има седем. По-рано \"Валенсия\"  победи с 3:1 \"Йънг бойс\"  и събра пет точки. Първото полувреме не предложи много вълнуващи моменти, като двата отбора играеха предпазливо и се стремяха да не допускат грешки. \"Бианконерите\" бяха по-дейни, като владееха повече топката и по-често бяха пред вратата на съперника си. В 34-ата минута след удар на Хуан Куадрадо се получи рикошет и Давид де Хеа беше затруднен, но вратарят успя да спаси. Секунди по-късно в най-доброто положение за първата част Роналдо подаде пред вратата към непокрития Сами Кедира, но полузащитникът не насочи добре топката и тя срещна гредата. Първите минути след почивката отново бяха спокойни. Постепенно \"Ювентус\" се насочи в нападение и започна да притиска съперника. В 50-ата минута Пауло Дибала удари греда. Петнадесет по-късно \"Ювентус\" успя да поведе с красив гол на Роналдо. Португалецът получи извеждащо подаване от Леонардо Бонучи и с трудно изпълнение от въздуха преодоля Де Хеа. Така нападателят сложи край на серия от 20 удара и 453 минути без гол в Шампионската лига. Това окрили \"Ювентус\" и домакините заиграха уверено и в следващите минути имаха още няколко удара на Куадрадо и Миралем Пянич. Когато победата се доближаваше, дойде отговорът на \"Юнайтед\". В 86-ата минута Мата изпълни отлично фаул и изравни. Четири след това след центриране от фаул Маруан Фелайни опита да отклони топката, след което Пол Погба се намеси при разбъркването пред голлинията и топката срещна тялото на Сандро, за да влезе във вратата. След последния съдийски сигнал Моуриньо направи жестове към привържениците на \"Ювентус\", с което предизвика недоволството на играчите на \"бианконерите\".", "date": "2018.11.07", "title": "\"Юнайтед\" възкръсна с късен обрат срещу \"Ювентус\" в Торино (хронология)"}
{"url": "https://www.dnevnik.bg/zdrave/2018/11/07/3341726_v_bolnicata_s_pochinal_pacient_na_hemodializa/", "text": "Изпълнителна агенция \"Медицински одит\" установи нарушения ввъв видинската болница \"Св.\" Петка\" докато проверяваше обстоятелствата около смъртта на пациент на хемондиализа, съобщи Министерството на здравеопазването. Петдесетгодишният К. М. почина след като диализната процедура не му е приложена в резултат на авария на водоочистващата инсталация. Медицинският одит е установил нарушения при оказването на медицинска помощ на пациента в спешното отделение. Предстои образуването на административно - наказателни производства на дежурния в отделение \"Спешна медицина\" и на консултиращия кардиолог в лечебното заведение. Цялата документация ще бъде предоставена на Районната прокуратура в гр. Видин. Пациентът е трябвало да бъде обслужен от втората смяна, но не се е явил и е казал по телефона, че ще дойде по-късно вечерта. Междувременно станала аварията и по телефона той уведомил лекуващите го, че на следващия ден ще отида със собствен транспорт в Монтана, където да му се приложи диализно лечение. На сутринта обаче получил белодробен оток, оказана му е спешна помощ, но лекарите не успели да го спасят. Проверяващите са констатирали, че дежурният лекар, извършил прегледа на К. М., не е назначил и не са извършени клинико-лабораторни изследвания на пациент в спешно състояние", "date": "2018.11.07", "title": "В болницата с починал пациент на хемодиализа нарушението е в спешното отделение"}
{"url": "https://www.dnevnik.bg/sviat/2018/11/07/3341732_trump_uvolni_glavniia_prokuror_i_ministur_na/", "text": "Президентът Доналд Тръмп е уволнил министъра на правосъдието и главен прокурор на САЩ Джеф Сешънс, след като месеци наред го критикуваше, че доброволно се е дистанцирал от разследването за руска намеса в изборите през 2016 г.", "date": "2018.11.07", "title": "Тръмп уволни главния прокурор и министър на правосъдието"}
{"url": "https://www.dnevnik.bg/sport/2018/11/07/3341733_levski_lukoil_produlji_na_skorost_za_kupata_na_fiba/", "text": "Баскетболистите на \"Левски Лукойл\" изиграха силен мач и продължиха победната си серия в Европа. Сините се наложиха с 88:72 срещу \"Днипро\". След три поредни домакинства това беше първото изпитание като гост за водения от Константин Папазов отбор. \"Левски Лукойл\" го издържа отлично, като имаше превъзходство почти през цялото време. Патрик Рембърт записа 20 точки, седем борби и шест асистенции, а Деян Иванов добави 18 точки и осем борби. С по 14 точки завършиха Христо Захариев и Никола Маравич. В другата среща от групата \"Катая\" се наложи с 88:86 срещу \"Арис\" и е на второто място със седем точки, като изостава с една зад \"Левски Лукойл\". Българският отбор взе преднина още в началото на мача. След силна втора част сините стигнаха до почивката с преднина от 17 точки. \"Днипро\" се вдигна в търсене на обрат и изигра добра трета част, но след това воденият от Папазов отбор отново пое инициативата и заслужено спечели. \"Балкан\" допусна първо поражение в надпреварата, като отстъпи със 77:78 срещу АЕК (Ларнака) у дома в драматичен мач. Брандън Браун отбеляза 17 точки за \"Балкан\", Танксли Ефианай добави 16, Александър Гаврилович - 15, а Микейл Хопкинс - 14. За гостите Юре Шкифич стана най-резултатен с 23 точки. Въпреки поражението българският отбор е начело в групата със седем точки. Третият български представител \"Рилски спортист\" допусна четвъртата си поредна загуба. Съставът от Самоков падна тежко с 59:86 срещу \"Варезе\" като гост.", "date": "2018.11.07", "title": "\"Левски Лукойл\" продължи на скорост за Купата на ФИБА, \"Балкан\" загуби"}
