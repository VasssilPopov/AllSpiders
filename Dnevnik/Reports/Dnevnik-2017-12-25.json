{"url": "https://www.dnevnik.bg/razvlechenie/2017/12/25/3103573_kolednata_pesen_tiha_nosht_sviata_nosht_navurshi_199/", "text": "Една от най-популярните Коледни песни - \"Тиха нощ, свята нощ\", навърши 199 години. Тя е изпатя за първи път на 24 декември 1818 г. в австрийското село Оберндорф в съпровод от китара. Днес \"Тиха нощ, свята нощ\" се пее на 300 езика и диалекта и е символ на коледния дух за милиони хора по света, съобщава \"Дойче Веле\". Текстът от шест строфи е на пастора Йозеф Мор, а музиката - на местния органист Франц Грубер. Песента е изпята на Бъдни вечер. Постепенно песента се разпространява по целия християнски свят. През 1873 г. пристига и в САЩ, където е направен и най-разпространеният превод на английски език. Него автор е пасторът от Ню Йорк - Джон Фриймън Юнг.", "date": "2017.12.25", "title": "Коледната песен \"Тиха нощ, свята нощ\" навърши 199 години"}
{"url": "https://www.dnevnik.bg/sviat/2017/12/25/3103638_moskovski_avtobus_navleze_v_peshehoden_podlez/", "text": "Автобус навлезе в пешеходен подлез в Москва. Загиналите по последни данни са четирима, съобщават руските медии. Първоначално се съобщаваше за пет жертви, но един човек е бил реанимиран, макар че състоянието му остава тежко. Деветима, а не осем, са ранените, информира ТАСС. Подлезът обслужва и метростанция \"Славянски булевард\" и е много оживен, допълва Ведомости. Всички загинали са пешеходци. Според руското Министерство на вътрешните работи, цитирано от РБК, причините са загуба на управление отстрана на шофьора или техническа повреда на автобуса. Властите изключиха версията за тероризъм. По данни на Министерството на транспорта автобусът е бил технически изправен. Шофьорът разказал, че за пръв път е зад волана на това превозно средство. По думите му, цитирани от ТАСС, той е изчаквал часа за тръгване по разписание, но решил да смени мястото на паркиране. Като отпуснал ръчната спирачка, возилото потеглило и той не могъл да го спре. В Москва времето е лошо, вали сняг, а видимостта е намалена.", "date": "2017.12.25", "title": "Московски автобус навлезе в пешеходен подлез, четирима загинаха (допълнена)"}
{"url": "https://www.dnevnik.bg/bulgaria/2017/12/25/3103640_niama_danni_za_postradali_bulgari_ot_taifuna_vuv/", "text": "Към 14 ч българско време на 25 декември в посолството на България в Ханой няма постъпила информация за засегнати или пострадали от тайфуна \"Тембин\" български граждани на територията на Виетнам, съобщи Министерството на външните работи. осолството е в контакт с Управление \"Външни отношения\" – гр. Хошимин. Българските граждани, намиращи се в южен Виетнам, трябва да проявят нужната предпазливост, да се осведомят подробно за актуалната местната обстановка и рисковете, като спазват стриктно указанията за безопасност на ангажираните служби, препоръчва министерството. При нужда те могат да се свържат с посолството в Ханой на денонощния дежурен тел.: +84 123 940 9129. Тайфунът \"Тембин\", който в дните 20-22 декември удари територията на Филипините, причинявайки сериозни материални щети и според различни данни около двеста жертви, днес 25 декември навлезе в територията на южен Виетнам. \"Тебмин\" е шестнадесетата тропическа буря за годината, образувала се в Южнокитайско море. \"Тебмин\" ще засегне южната част на Виетнам – района на гр. Хошимин и делтата на р. Меконг, провинции Вунг Тао, Ка Мао, Бак Лиеу, Бен Че, Киен Зианф, Кън Тхъ. Тайфунът е със скорост на вятъра до 120 км/ч, като най-сериозен риск представляват последващите силни дъждове, наводнения и свлачища. Местните власти са издали забрана да ползване на плавателните съдове и малки рибарски лодки в зоните с очаквано най-голямо вълнение за дните 25.12. и 26.12.; предприети са мерки за евакуация на уязвими групи население в градовете Сок Чанг и Ча Винх - общо около 1 млн. души. Училищата са затворени за дните 25 и 26 декември. 25.12.2017 г.", "date": "2017.12.25", "title": "Няма данни за пострадали българи от тайфуна във Виетнам"}
{"url": "https://www.dnevnik.bg/sviat/2017/12/25/3103647_muj_blusna_kola_pulna_s_benzin_i_gazovi_butilki_v/", "text": "                        58-годишен мъж се блъсна с колата си, в която имало бидони с бензин и газови бутилки, в централата на Социалдемократическата партия в Берлин и после заяви пред полицаите, че е искал да се самоубие, съобщи БТА. Инцидентът е станал през изминалата нощ. Във вътрешността на колата избухнал пожар, но веднага бил загасен от автоматичната противопожарна система на сградата. Мъжът, за когото не се съобщават подробности, е откаран в болница с повърхностни рани на главата. Мъжът също така казал, че преди това е оставил запалителни материали пред централата на консерваторите от ХДС. Действително портиерът на сградата на ХДС е съобщил, че неизвестен мъж е оставил малко преди 23,00 ч. (местно време) сак, съдържащ брикети и запалки за скара. Продължаваме да разследваме неговите мотиви и причините да вземе на прицел сградите на политически партии, заяви представител на берлинската криминална полиция, която е натоварена с разследването.", "date": "2017.12.25", "title": "Мъж блъсна кола, пълна с бензин и газови бутилки, в партийна централа в Берлин"}
{"url": "https://www.dnevnik.bg/sport/2017/12/25/3103653_video_zad_zavesite_na_miastoto_za_fizicheska/", "text": "Световният номер 3 Григор Димитров се готви усилено за новия сезон. Българският тенисист открехна завесите към мястото, където той и други звезди на мъжкия тенис водят своята физическа подготовка - клуб \"39\" в Монте Карло. В специално видео за официални сайт на АТП Димитров направи разходка из клуба, където освен тенисисти тренират и представители на други спортове. \"Това е страхотен частен спортен клуб. Тук прекарваме доста часове на ден, особено в първите седмици от предсезонната подготовка\", отбеляза шампионът от финалите на АТП в Лондон.", "date": "2017.12.25", "title": "Видео: Зад завесите на мястото за физическа подготовка на Григор Димитров"}
{"url": "https://www.dnevnik.bg/bulgaria/2017/12/25/3103651_devet_bulgarski_poliarnici_dostignaha_o_livingstun/", "text": "В навечерието на Бъдни вечер група полярници от девет души са достигнали остров Ливингстън. Те са се движили с малкото ветроходно корабче \"Аустралис\" при много силен вятър и 4-метрови вълни, съобщи ръководителят на експедицията проф. Христо Пимпирев. В полярната ни база в момента се намират 18 души, които са посрещнали Бъдни вечер според българските традиции с коледари и с трапеза със седем постни ястия – пълнени чушки, сърми, боб, ошав, зелева салата, ябълков сладкиш и питка с пара. Тя се е паднала не геофизика Васил Гурев.", "date": "2017.12.25", "title": "Девет български полярници достигнаха о. Ливингстън"}
{"url": "https://www.dnevnik.bg/sviat/2017/12/25/3103654_papata_prizova_za_mir_za_erusalim_i_svetite_zemi/", "text": "Папа Франциск призова за мир в Ерусалим и Светите земи в традиционното си коледно послание на площад \"Свети Петър\" преди благословията \"Към града и света\", предадоха световните агенции. Нека да се молим да надделее волята за възобновяване на диалога между двете страни и най-сетне да бъде постигнато решение чрез преговори, което да позволи мирното съвместно съществуване на две държави във взаимно приети и международно признати граници, заяви папата, цитиран от Ройтерс. Светият отец се появи по пладне на централния балкон на базиликата \"Свети Петър\" във Ватикана, за да отправи посланието си и благословията \"Урби ет Орби\" (\"Към града и към света\"). \"Ветровете на войната духат в нашия свят и един отживял модел на развитие продължава да поражда упадък на човечеството, обществата и околната среда\", заяви Франциск. Папата каза, че може да види Исус в лицата на децата, живеещи в засегнатите от войни зони, и тези, произхождащи от семейства на бежанци и безработни. \"Нека се помолим на Господ да има мир за Ерусалим и навсякъде по Светите земи\", призова Светият отец и изрази надежда за \"подновяване на диалога\", който да позволи \"мирно съвместно съществуване на две държави\" - израелска и палестинска, предаде Франс прес. Франциск каза, че децата в Близкия изток \"продължават да страдат заради нарастващото напрежение между израелци и палестинци\", че Сирия остава \"белязана от война\", а продължаващият конфликт в Йемен \"е до голяма степен изпаднал в забвение\". Той не пропусна да спомене и Украйна, където, по думите му, конфликтът трябва да приключи \"по пътя на изпълнението на достигнатите споразумения\", предаде ТАСС. Главата на Римокатолическата църква обърна внимание на съдбата на непълнолетните мигранти, които пътуват \"сами, при нечовешки условия и стават лесна плячка на трафиканти на хора\". Папата се спря на напрежението на Корейския полуостров и каза, че се моли \"разногласията да бъдат преодолени и да се изгради взаимно доверие в интерес на целия свят\". Той припомни и тежката съдба на рохингите в Мианма и Бангладеш.", "date": "2017.12.25", "title": "Папата призова за мир за Ерусалим и Светите земи"}
{"url": "https://www.dnevnik.bg/politika/2017/12/25/3103656_mustafa_karadaiu_borisov_i_cvetanov_pogreshno_sa/", "text": "Ахмед Доган е бил погрешно разбран от Бойко Борисов и Цветан Цветанов. Това заяви в Млечино председателят на ДПС Мустафа Карадайъ, съобщи сайтът rodopi24.blogspot.bg. Посланието на Доган било, че само партия ДПС е готова да управлява страната, но само това не е достатъчно . Трябвало да се разбере, че БСП не е готова, а не, че ГЕРБ е незаменима, поясниха след митинга депутати от ДПС. Погрешно било тълкуванието, че Доган казал едва ли не, че само Бойко Борисов може да управлява, каза Карадайъ. Елитът на ДПС пристигна в ардинското село, за да отбележи с възпоменателен митинг-мевлид годишнина от първия мирен протест срещу смяната на имената.", "date": "2017.12.25", "title": "Мустафа Карадайъ: Борисов и Цветанов погрешно са разбрали Доган"}
{"url": "https://www.dnevnik.bg/sport/2017/12/25/3103657_mok_ne_odobri_cherveniia_cviat_v_olimpiiskata/", "text": "Международният олимпийски комитет (МОК) не е одобрил първоначалния вариант на екипировката на руските състезатели по бобслей и спускане с шейни, които ще участва в зимните игри в Пьончан през 2018 г. Върху триката, както и върху бобовете и шейните е имало червени мотиви. Ръководството на МОК е поискало те да бъдат заменени с \"по-малко червен цвят\", съобщи президентът на руската федерация по бобслей Сергей Пархоменко пред агенция ТАСС. \"Нашият вариант предизвика някои коментари от МОК. Международните ръководители видяха руски мотиви в комбинизоните на нашите спортисти. Освен това те поискаха мотивите в нашите бобове и шейни да не бъдат толкова червени, колкото червеното в руския флаг. Затова ги направихме в цвят бордо\", обясни Пархоменко. Федерацията е изпратила коригираните форми и цветове на Руския олимпийски комитет, който трябва да ги задвижи до МОК. Руските състезатели по шорттрек и бързо пързаляна с кънки също няма да могат да използва червен цвят върху екипировката си. Затова те ще са облечени изцяло в синьо и бяло, съобщи президентът на кънки федерацията Алексей Кравцов. На  5 декември изпълнителният комитет на МОК  наложи забрана на Русия за участие в олимпийските игри. Руски състезатели ще могат да се състезават в Пьончан, но само под неутрален флаг и химн и при наличието на чисто допинг минало. Олимпийският комитет изпрати и  стриктни изисквани за това какво не се допуска  във външни вид на руските спортисти. Националният герб и емблемата на националния олимпийски комитет трябва да бъдат заменени с олимпийските кръгове. Надписът Русия на екипировката се заменя с \"Олимпийски спортист от Русия\". Търговската марка Team Russia не трябва да се използва върху облеклата или оборудването на състезателите. Един или два цвята от националния флаг са разрешени за използване, но само след предварително одобрение от МОК. Освен това руските спортисти, които ще участва в Пьнончан,  са получи забрана да споменават националността си  в социалните мрежи, съобщи миналата седмица ски бегачката Ирина Громова. ", "date": "2017.12.25", "title": "МОК не одобри червения цвят в олимпийската екипировка на руските бобслеисти"}
{"url": "https://www.dnevnik.bg/sviat/2017/12/25/3103674_i_gvatemala_mesti_posolstvoto_si_v_izrael_ot_tel_aviv/", "text": "Президентът на Гватемала Джими Моралес обяви, че неговата страна ще премести посолството си в Израел от Тел Авив в Ерусалим, съобщи БТА, цитирайки световните агенции. Гватемала бе една от деветте страни, които по-рано тази седмица гласуваха \"против\" резолюцията на ООН, критикуваща решението на президента на САЩ Доналд Тръмп за признаване на Ерусалим за столица на Израел.  Тръмп заплаши да спре  финансовата помощ за страните, които подкрепят резолюцията .  Гватемалският президент обяви в акаунта си във Фейсбук, че е говорил с израелския премиер Бенямин Нетаняху и е решил да инструктира външното министерство да премести посолството в Ерусалим.", "date": "2017.12.25", "title": "И Гватемала мести посолството си в Израел от Тел Авив в Ерусалим"}
{"url": "https://www.dnevnik.bg/photos/2017/12/25/3103636_fotogaleriia_molitva_za_rojdestvo/", "text": "Християнският свят отправя молитва по повод Рождество Христово. Агенция \"Ройтерс\" събра кадри от коледните служби в различни точки на планетата. На снимката: Мъж, облечен като Дядо Коледа, пали свещ в катедралния храм \"Св. Александър Невски\" в София.", "date": "2017.12.25", "title": "Фотогалерия: Молитва за Рождество"}
{"url": "https://www.dnevnik.bg/sport/2017/12/25/3103683_ivet_lalova_e_tvurdo_reshena_da_presledva_peta_poredna/", "text": "Звездата на българската лека атлетика Ивет Лалова е твърдо устремена към участие в пета поредна олимпиада. 33-годишната спринтьорка заяви, че е изключително амбицирана да се класира за игрите в Токио през 2020 г. Тогава тя ще е на 36 години. \"Чувствам се прекрасно. Надявам се, че се подготвям успешно за поредното ми европейско първенство догодина. Дай, Боже, да стигна и до пети олимпийски игри. Много съм мотивирана и надъхана\", каза Лалова пред \"Нова телевизия\". Тя сподели, че е със смесени чувства за отминаващата година, тъй като се размина за съвсем малко с финал на световното първенство в Лондон. Двукратната европейска шампионка се класира девета в бягането на 200 метра и 19-а на 100 метра. \"Изживях много големи емоции. Да остана само на едно място извън финала, което е мерилото за моята работа и успех, не беше леко, защото хем си там, хем оставаш на крачка от успеха. Въпреки това съм щастлива. Вече приемам нещата много по-философски. Радвам се на моята дългогодишна кариера и се опитвам да оценявам и преоценявам всеки път нещата\", каза Лалова. \"Хубавото на новата година е, че имаме ново начало и нов шанс да покажем най-доброто от себе си и да свършим работата си перфектно. Надявам се през 2018 г. да имам тази възможност\", допълни най-добрата българска спринтьорка.", "date": "2017.12.25", "title": "Ивет Лалова е твърдо решена да преследва пета поредна олимпиада"}
{"url": "https://www.dnevnik.bg/sviat/2017/12/25/3103690_ruskata_cik_spria_opozicionniia_lider_navalni_ot/", "text": "Руската Централна избирателна комисия (ЦИК) обяви днес, че не допуска опозиционния лидер Алексей Навални до участие в президентските избори в страната напролет, тъй като е осъждан, предадоха световните агенции, цитирани от БТА. ЦИК взе решението с 12 гласа \"за\" при един \"въздържал се\". Вчера инициативни групи номинираха Навални  за участие в президентските избори на 18 март като независим кандидат. Председателят на руската ЦИК Ела Памфилова днес уточни, че няма никакви забележки към процедурата, но подчерта, че опозиционерът няма право да се кандидатира, тъй като е осъден за тежко престъпление, предаде ТАСС. Памфилова разкритикува Навални, че на практика е подвел своите привърженици. Самият опозиционер обяви, че ще обжалва решението да не бъде допуснат до участие в изборите, предаде \"Ройтерс\". Навални призова за бойкот на президентския вот, ако жалбата му не бъде уважена. 41-годишният руски опозиционен лидер има условна присъда за злоупотреба с държавни средства, която определи като политически мотивирана, припомня \"Асошиейтед прес\". Агенцията отбелязва, че за да бъде допуснат Навални до участие в изборите, или трябва присъдата му да бъде отменена, или той трябва да получи специално разрешение. Опозиционният лидер бе задържан три пъти тази година за неразрешени протести, посочва \"Ройтерс\". Президентът Владимир Путин се кандидатира като независим кандидат и се очаква да бъде преизбран безпроблемно за още един шестгодишен мандат на поста. Той се радва на рейтинг от над 80 процента в проучванията на общественото мнение. \"Асошиейтед прес\" определя Навални като най-сериозния опонент на Путин през цялото му управление", "date": "2017.12.25", "title": "Руската ЦИК спря опозиционния лидер Навални от участие в президентските избори"}
{"url": "https://www.dnevnik.bg/photos/2017/12/25/3103682_fotogaleriia_koleda_s_princove/", "text": "Годеницата на британския принц Хари Меган Маркъл се присъедини към кралското семейство за Коледа в имението Сандригам. На снимката от ляво надясно: принц Уилям, съпругата му херцогиня Катрин, Меган Маркъл и принц Хари.", "date": "2017.12.25", "title": "Фотогалерия: Коледа с принцове"}
{"url": "https://www.dnevnik.bg/bulgaria/2017/12/25/3088813_chestito_rojdestvo_hristovo/", "text": "Днес християнският свят отбелязва Рождество Христово - рождението на Божия син Исус Христос. Коледа започва още от полунощ – с обичая Коледуване. Според българските традиции в него участниците са само мъже – ергени, годеници и по-млади, скоро женени мъже. Всички носят едно общо име, което в различните говори е различно-коледари, коладници, коледаре, коледници... Още на  Игнажден  те си избират водач (станеник, старец) и се организират по групи по 10-15 човека. В групата има и по-малки момчета, които обикновено се движат пред коледарите и известяват стопаните за тяхното идване. Коледарите се обличат в традиционно празнично облекло, със специална украса на калпаците. От полунощ до сутринта те обикалят домовете. По пътя, пред вратата и в къщата пеят специални обредни песни. Има песен за всеки от семейството — от най-възрастния до най-малкия. Песните са за здраве и дълъг живот, за имот, плодородие и благополучие, късмет, любов, щастие и добра среща, за радост, игри и веселия. На този ден постите свършват и семейната трапеза вече включва месни и млечни ястия. Вярващите ходят на черква, където има празнична служба. Празникът е известен още като Голяма Коледа, Божик, Божич. В 9.30 часа днес българският патриарх Неофит ще отслужи света литургия за Рождество Христово в катедралата \"Св. Александър Невски\".", "date": "2017.12.25", "title": "Честито Рождество Христово"}
{"url": "https://www.dnevnik.bg/intervju/2017/12/25/3102425_otec_sergei_kogato_chovek_ostane_bez_viara_izpada_v/", "text": "Храмът \"Свети Мина\" е скрит в малките улички на квартал \"Модерно предградие\". Рано сутринта в понеделник, две седмици преди Коледните празници, отец Сергей ни посреща. Той е в този храм от 10 години. Но това не е единственото място, в което може да бъде открит. Малко по-късно същия ден отец Сергей ще се насочи към Софийския централен затвор. Там той ходи от близо девет години. Среща се със затворници, разговаря с тях, води курсове.  - Човек си търси призванието, докато го намери. Моите родители искаха да уча право, но видях, че не е за мен. Завърших археология в Софийския университет, но осъзнах, че не това е съвсем призванието ми. След това записах китаистика. Но и това не беше за мен. Може би щях и в Консерваторията да вляза, но така се завъртяха събитията, че се насочих към богословието. - Чувствам, че съм го намерил. - Хората са си едни и същи. Няма особено голяма разлика. Това са предубеждения на тези, които са отвън, че тези, които са вътре са кой знае колко по-различни от тях. Това не е вярно. И навън има хора, които грешат. Даже някой път много повече от тези, които са вътре. Всеки човек е различен свят, не могат да се сложат всички под един знаменател - това, което ние много често правим. Особено когато става въпрос за групи хора. Ние, които сме отвън, и тези, които са вътре... Като някакви агитки на футболни отбори. А въобще не е така. Всеки човек е личност, или поне би трябвало да стане. В Евангелието Христос казва, че всяка душа за него е по-ценна, отколкото целият свят. Може би така би трябвало и ние да гледаме. - Има хора, които не са били религиозни, но там са се замислили и започват да осмислят някои неща. И ние самите, които сме отвън, сме такива. В много от случаите, когато стане трудно, се сещаме да се обърнем към Бог. По-рядко се сещаме да му благодарим за нещата, които ни е дал. Но който е там, в затвора, много повече чувства, когато загуби, какво е загубил.  В затвора загубата се усеща много по-силно, отколкото навън. Има хора, които губят не само пари, но и семействата си. Особено, ако човек остане там по-дълго, малко повече от две-три години почва да губи. Дома си, жена си, децата си.  - Самата дума наказание е с такъв корен, който означава \"да учиш някого\". Обучението и в миналото е включвало наказание. Да накажеш до известна степен е свързано с това да обучиш. Може би сам Бог използва такива средства. Защото понякога допуска да изпаднем в тежки обстоятелства, за да ни накара, като ги преодолеем, да се възкачим на по-високо ниво. Преодолявайки трудностите, да преминем в нещо по-добро. Сам Адам е бил изгонен от Рая, това не е ли наказание? Но така човек осмисля какво губи. А като го осъзнаеш, гледаш да не го губиш. Вярата точно затова се и появява. Защото си загубил. До голяма степен и медиите имат вина за това. Особено медии, които представят нещата, така че се вижда само негативната страна. Това убива погледа към доброто и вярата. Хората започват да чувстват безсилие и безнадеждност. Така се получава, че живеем във враждебен свят, в който сякаш Бог ни е изоставил. Вероятно затова и много хора бягат от страната.  - Може би трябва да се гледа не само полупразната бутилка, но и полупълната. Да виждаме и добрата част от реалността. Ако сравня затвора с едно подобно положение - имам само един телевизор, от който да съдя какво се случва. И там ми представят само негативни неща, аз ще реша, че реалността е това. Около нас има много други неща, които се случват. И може да си отворим и очите, и ушите и да ги виждаме, да ги усетим. Да гледаме по-позитивно и да сме по-позитивни. Ако няколко човека са така настроени, започва да се предава и на другите. Един от големите светци на православието, свети Серафим Саровски казва: \"Придобий мирен дух и ще се спасят около теб хиляди\". Може би това е рецептата. - Примерът говори повече от думите. Съвсем малка част от информацията, която предаваме на другите, е в думите. Всичко останало е в поведението ни. ", "date": "2017.12.25", "title": "Отец Сергей: Когато човек остане без вяра, изпада в бесовски страх"}
{"url": "https://www.dnevnik.bg/sport/2017/12/25/3080651_feiata_koiato_sama_suzdava_prikazki/", "text": "Какво ще си представите, ако някой ви заговори за феи? Вероятно някое миловидно същество, с рокля и крила на гърба. Раиса Леал се вписва в този образ. В общи линии. В Бразилия деветгодишното момиче е наричано Феята на скейта. Страната на самбата и футбола има своята малка фея с големи мечти и много талант. Раиса Леал привлича вниманието с уменията си със скейтборда. Тя се качва на дъската на шест години, а година по-късно успява да впечатли и голямата звезда в този спорт Тони Хоук. Като в приказка Всичко започва с изпълнение на един от триковете в скейтборда, наречен хийлфлип. Раиса, облечена като фея - в синя рокля с крила, е заснета как два пъти пада в стремежа си да изпълни трика. Третият опит обаче е успешен. Майка ѝ Лилиан качва видеото в интернет и следват милиони гледания. Погледите са насочени към малкия град Императрис в северната част на Бразилия, където има само една площадка за скейтбордисти. Малката Раиса се вдъхновява от Летисия Буфони - една от звездите в X Games. Чисто по детски тя започва да плаче от вълнение при първата си среща с Буфони в телевизионно предаване. Това става в момент, в който самата Раиса Леал вече е вдъхновение за стотици деца в Бразилия. В началото част от роднините са против Раиса да се занимава с този спорт. \"Трябва да има много смелост и сила\", казва преди две години прабаба ѝ Жоана Родригеш. С уменията и таланта си момичето бързо показва, че плува в свои води. През 2015 г. заедно с родителите си изминава 2800 км с автобус, за да участва в първото бразилско първенство. И го печели. През април тази година - само на девет години, Раиса Леал получава разрешение да се впусне в STU Open - кръг от световните серии, провел се в Рио де Жанейро. Олимпийската мечта Момичето и семейството ѝ вече имат ясна мечта - участие в олимпийските игри. Скейтбордингът  беше включен в олимпийската програма заедно с още четири нови спорта и ще дебютира в Токио . Раиса обаче ще трябва да изчака поне до  Париж 2024 . \"За олимпийските игри в Токио 2020 нямаме възможност, тъй като тя е прекалено малка. Но за следващата и идните две-три след това, вярвам, че ще има шанс, макар нивото на състезателките да е много високо. Вярвам, че ще спечели квота. С много борба, разбира се\", казва баща ѝ Аролдо Леал. Две години след фурора си в интернет Феята на скейта вече е добила известност - има 115 хиляди последователи в \"Инстаграм\" и 68 хиляди във \"Фейсбук\". Раиса Леал следва своя приказен път и сама се е прехърнала във вдъхновение за много други.", "date": "2017.12.25", "title": "Феята, която сама създава приказки"}
{"url": "https://www.dnevnik.bg/photos/2017/12/25/3094505_fotogaleriia_shapki_shalove_i_rukavici_ili_kak_se/", "text": "'Изплети топлина '' е благотворителна инициатива. Но не събира пари или дарения от дрехи и храна. Доброволците в нея даряват труда си - умението да изплетат шалове, шапки и ръкавици, за бездомните хора, които прекарват часове наред в студа по улиците на градовете. Кампанията започва от Центъра за духовно развитие \"Калей\", а днес вече се води от фондацията \"Има начин\", която се е посветила на помощ за хората без дом.", "date": "2017.12.25", "title": "Фотогалерия: Шапки, шалове и ръкавици, или как се дарява топлина"}
{"url": "https://www.dnevnik.bg/bulgaria/2017/12/25/3102688_dobrata_strana_na_socialnite_mreji_-_pomosht_debne/", "text": "През лятото \"Дневник\" ви разказа как доброволци се организираха чрез \"Фейсбук\" и за дни помогнаха  да се адптира на български език анимационен филм за аутизма . Това е само един от примерите в последните години как непознати хора успяват да се намерят и мобилизират през социалните мрежи, за да помогнат на някого – дали ще е човек или животно в беда, или някоя голяма социална кауза, която си струва да бъде подкрепена. Социалните мрежи все повече се използват като инструмент за дарителски кампании, особено в случаите, когато човек иска да направи нещо повече от това да преведе пари. Доколко успешен е този подход обаче, редакцията се обърна към две жени, които не веднъж са организирали различни кампании в социалните мрежи – ветеринарния лекар д-р Мила Бобадова и една от двете жени зад сайта \"Майко Мила\" – Елисавета Белобрадова. а от приятел на приятел може да се стигне много далеч, смятат и двете. \"Фейсбук е като голям площад, на който едни крещят, други пеят, трети само се озъртат, а четвърти позират. Това е необятно място, в което яките неща достигат по един начин – тип \"от уста на уста\", и имаш шанс да направиш нещо, което трудно би се получило другояче\", казва Елисавета Белобрадова. Тя си спомня първата кампания, която е организирала в мрежата – в помощ на дома на отец Иван в Нови хан, когато за два дни доброволци успяват да съберат храна на стойност 4 хил. лева, пари за отопление, чували с дрехи, както и лекарства от първа необходимост за близо 700 лева.  - трябват ми 2 хил. лева, за да направя еди какво си; трябва да помогнем за ремонта на къща, пострадала при наводнението еди къде си... тогава много бързо се събират парите и хората\", разказва Мила Бобадова. Тя обаче споделя горчивия си опит със случаи, в които въпреки желанието и отдадеността на много хора, каузата не успява заради сблъсък с институциите. Така се развива кампания за създаване на класна стая за децата бежанци, настанени в общежитието във \"Военна рампа\" в София. По време на първата голяма бежанска вълна доброволците непрестанно помагат в лагера. \"Тогава държавата тотално абдикира, държавата беше в шок, държавата нямаше пари да ги храни и 3 месеца не отдели 1 стотинка за тези хора, нпо-тата ги храниха\", разказва д-р Бобадова. Доброволците решават да помогнат на децата от лагера по най-добрия възможен начин – с образование и решават да направят класна стая за тях. От бежанския център им \"дават\" едно празно помещение. Когато с помощта на социалните мрежи са събрани пари, материали за ремонта, учебни пособия и хора, които са готови да се трудят, директорът на центъра се сменя, а новото ръководство решава да използва именно тази стая за кабинет. \"Там, където има институция, много бързо те смачкват и те режат. Дори когато институцията е безсилна да реши проблема си. За тях си пречка\", коментира Мила Бобадова. Дали \"Фейсбук\" е еднакво подходящ, когато трябва да се съберат пари, или когато е необходимо \"да се свърши работа\" - зависи докъде стигне постът, отговарят и двете. \"Ако става върпос да се ремонтира къщичката на някоя баба, аз ще дам пари, има хора със строителен бизнес, които ще дадат материали, всеки помага с каквото може\", обобщава Мила Бобадова. Тя добавя, че хората са свикнали най-често да даряват дрехи, а понякога те не са най-нужни. Затова е много важно и как е отправен призивът за помощ, колко конкретен е той. \"Зависи кой иска помощ и как\", казва Елисавета Белобрадова, \"Има много хора, които твърдят, че никой не го интересува, а има и много, които са успели да спасят семействата си, защото каузата им е била много емоционална, животоспасяваща или начинът, по който са се обърнали към хората, е бил специален.\" По думите ѝ е добре човек да може , ако се налага - и провокативно. \"Няма нищо срамно и страшно да помислиш как по-добре да изложиш молбата си пред хората. В пространството съществуват милион човешки драми и ние не сме способни да изживеем всяка една от тях, не защото не искаме и не сме добри хора, а защото имаме лимити\", казва тя. По нейни наблюдения хората лесно се доверяват, независимо че в социалните мрежи човек не винаги може да бъде сигурен кой стои срещу него. \"Хората ми се доверяват за каузи. Даже не само се доверяват, обикновено влагат душа, сърце и нерви да помогнат на призивите, които отправям. Това е огромна отговорност, но и голямо щастие. Отвъд смешните и забавни статуси, се чувствам страшно полезна в дадени моменти\", казва тя. На подобно мнение е и Мила Бобадова. \"Когато имаш име, се доверяват. Аз имам щастието хората да ми се доверяват. Може би защото съм прекалено публична в социлните мрежи и хората знаят коя съм, какво правя, с годините натрупаха доверие в мен\", казва тя. Все пак отбелязва, че има и леконравни хора, които се хвърлят да помагат, без да са сигурни в каузата. \"Има и хора, които за съжаление припечелват на гърба на чуждото нещастие, било то детско, бабешко или кучешко, има хора без скрупули\", казва Бобадова. Самата тя се е научила, че трябва да проверява историите, зад които застава, и не подкрепя всяка кауза. Елисавета Белобрадова разказва, че почти всички призиви, на които е откликвала, първоначално са били отправени в лично съобщение от друг човек. \"Знаеш ли, че има една баба, която има нужда от печка, хайде да намерим.\" И покрай бабата се стичат храна, пари, хладилници. После идват други нуждаещи се. Честно казано, не знам как избирам чия кауза да подкрепя, но гледам да не изразходвам до дъно оказаното ми доверие. Хората се уморяват да дават и го казвам с най-добри чувства\", добавя тя. Как дадена дарителска кампания в социалните мрежи да бъде успешна. , не трябва да се губи енергията\", казва Мила Бобадова. За нея благотворителността е повече от това да пратиш есемес, а да участваш активно и още нещо. \"Има луди, които се хващат и ги правят нещата. Нали се сещаш колко трябва да си луд, за да ти кажат за двете лъвчета и ти да ги вземеш. В един момент рязко се оказваш с два лъва ( в клиниката ѝ \"Добро хрумване\" бяха лекувани тежко пострадалите новородени лъвчета  от зоокъта в Разград)... Какво да правим, чуваме си ги, ще се справим и с тях\", казва тя. \"При всички случаи хора, които не знаят как да намерят кауза, лесно намират в социалните мрежи и даряват това, което имат - пари, труд, добра дума\", казва Елисавета Белобрадова. Тя не се сеща за по-добър начин нуждаещи се и дарители да осъществят пряка връзка - \"Социалните мрежи са особено подходящи да се сприятелиш, съюзиш с хора със сходни интереси. Това е един необятен пазар на човешки възможности и е страхотно, ако можеш да разпознаеш хората, които са за теб.\"", "date": "2017.12.25", "title": "Добрата страна на социалните мрежи - помощ дебне отвсякъде"}
{"url": "https://www.dnevnik.bg/sport/2017/12/25/3103561_nai-golemiiat_sporten_kompleks_v_bursa_shte_nosi_imeto/", "text": "Най-големият спортен комплекс в град Бурса ще носи името на легендарния щангист Наим Сюлейманоглу. Идеята ще се реализира съвместно от правителството и ръководството на община Йълдъръм, съобщи вицепремиерът на Турция и председател на Агенцията на турските и родствени общности Хакан Чавушоглу. В реч пред участниците в 17-ата годишна конференция на изселническата организация \"Балгьоч\" в Бурса Чавушоглу заяви, че са получени множество искания за увековечаване на името на трикратния олимпийски шампион върху важни обекти. \"Наим е наша обща гордост и наша обща задача е да пазим и да увековечим спомена за неговата личност и рекордите в спорта, които останаха ненадминати в света\", каза още Чавушоглу, цитиран от БТА. Сюлейманоглу почина на 18 ноември , след като изкара около два месеца в критично състояние. Той претърпя чернодробна трансплантация в началото на октомври. На 11 ноември обаче отново беше опериран по спешност заради мозъчен кръвоизлив и седмица по-късно издъхна. Той беше погребан на 19 декември в Истанбул като национален герой. Сюлейманоглу остава в историята като един от най-великите щангисти. Той е роден на 23 януари 1967 г. в българското село Птичар, Момчилградско, в семейството на български турци. Щангистът печели три поредни олимпийски титли - две в категория до 60 килограма (в Сеул през 1988 г. и Барселона през 1992 г.) и една в категория до 65 килограма (в Атланта през 1996 г.). Той има още редица впечатляващи постижения, сред които седем световни титли, два златни медала от европейски първенства и 46 поправки на световни рекорди.", "date": "2017.12.25", "title": "Най-големият спортен комплекс в Бурса ще носи името на Наим Сюлейманоглу"}
{"url": "https://www.dnevnik.bg/sviat/2017/12/25/3103562_nai-malko_shestima_dushi_sa_ubiti_pri_teroristichen/", "text": "Атентатор камикадзе се взриви близо до сградата на Националната разузнавателна агенция в афганистанската столица Кабул. Най-малко шестима души са убити, а най-малко един е ранен., съобщи БТА, цитирайки световните агенции.  Районът на нападението е отцепен. Терористичната група Ислямска държава пое отговорност за атентата, предаде Ройтерс. Взривът стана седмица, след като Ислямска държава пое отговорност за атаката срещу тренировъчна академия на същата разузнавателната агенция.", "date": "2017.12.25", "title": "Най-малко шестима души са убити при терористичен атентат в Кабул"}
{"url": "https://www.dnevnik.bg/sviat/2017/12/25/3103566_tunis_vremenno_niama_da_priema_poleti_na_emireits/", "text": "Тунис временно няма да приема полети на авиокомпания Емирейтс. Поводът - компанията, която изпълнява двупосочни полети между Дубай и Тунис, отказвала без обяснение да качва на борда на самолетите гражданки на Тунис,независимо от възрастта им, съобщи БТА.  Според разкази на пътнички в тунизийски медии, служителки на компанията само им казали, че жените с тунизийски паспорти нямали право да заминат за Обединените арабски емирства (ОАЕ), дори и само за да вземат оттам полет за другаде. На мъжете обаче било разрешено да се качат в самолетите. Мярката била приложена за първи път в петък. Няколко часа по-късно посланикът на ОАЕ в Тунис заявил, че става дума за временно решение, което е било отменено и жените в крайна сметка са отпътували за Дубай. Но в събота били регистрирани нови случаи, например с млада жена в Бейрут. Вчера компанията Емирейтс оправда мерките със съображения за сигурност, съобщи Франс прес.  \"Имахме контакти с нашите братя в Тунис относно информация, касаеща сигурността, която се нуждае от конкретни временни мерки\", написа в Туитър министърът на външните работи на емирствата Ануар Гаргаш. Отношенията между Тунис и ОАЕ се влошиха след революцията от 2011 г. и след като ислямистката партия Ан Нахда взе властта в периода 2011 - 2014 г. Партията поддържа тесни отношения с Катар. От шест месеца между Катар и група арабски страни начело със Саудитска Арабия, сред които са и емирствата, има дипломатическа криза, припомня Франс прес.", "date": "2017.12.25", "title": "Тунис временно няма да приема полети на Емирейтс"}
{"url": "https://www.dnevnik.bg/sviat/2017/12/25/3103569_zaradi_priblijavaneto_na_taifuna_tembin_nad_650_hil/", "text": "Над 650 хил. души бяха евакуирани във Виетнам заради приближаването на тайфуна Тембин. Очаква се в нощта срещу вторник стихията да достигне района на делтата на река Меконг в южната част на страната, съобщи БТА, цитирайки ТАСС.  Според агенция ДПА властите са разпоредили да бъдат евакуирани общо 1.2 млн. души. Тембин вече мина през Филипините, където отне живота на около 200 души и причини значителни разрушения. Бурята се придвижва към Виетнам с ветрове със скорост 100 километра в час. Тембин ще е шестнайстата тропическа буря, която връхлита тази година Виетнам. От началото на годината 390 души загинаха или изчезнаха безследно в тайфуни, а над 650 бяха ранени. Щетите от бурите се оценяват на 52 трилиона донга (2.3 милиарда долара).", "date": "2017.12.25", "title": "Заради приближаването на тайфуна Тембин над 650 хил. души са евакуирани във Виетнам"}
{"url": "https://www.dnevnik.bg/sport/2017/12/25/3103570_tervel_pulev_se_priceli_v_titla_i_machove_v_bulgariia/", "text": "Тервел Пулев очаква през 2018 г. да се боксира с доста по-силни противници, отколкото през 2017 г. 34-годишният българин, който в събота спечели  седма победа в седмия си мач на професионалния ринг , планира двубои на родна земя догодина. \"Намеренията ни са да се играе срещу доста по-силни съперници, но това трябва да стане на по-големи гала вечери, каквито имаме намерение да организираме в България. Явно трябва да играя с боксьори от доста по-високо ниво\", каза Пулев при завръщането си в София след победата над Арцьом Чарнякевич. \"Не беше кой знае колко силен противникът. За нас беше важно да изиграем мача подобаващо, по шампионски. Имаше доста пролуки, възползвах се от тях и след един рунд на постоянни чисти удари той не издържа\", коментира бронзовият медалист от Лондон 2012. Той все още не знае дали за предстоящите двубои ще му съдейства промотърът на неговия брат Кубрат - \"Зауерланд\". \"Предстои да се коментира и да се поеме конкретна посока\", обясни Тервел Пулев. Той определи 2017 като \"година, в която трябваше да свикна с професионалния бокс\". Очакванията му са през 2018 г. да му бъде значително по-трудно на ринга. \"Надявам се догодина да се ориентираме към някоя титла, а защо не и да е спечеля\", завърши Пулев.", "date": "2017.12.25", "title": "Тервел Пулев се прицели в титла и мачове в България с много по-силни съперници"}
{"url": "https://www.dnevnik.bg/sviat/2017/12/25/3103574_kraliat_na_ispaniia_prizova_katalunskite_deputati_da/", "text": "Кралят на Испания Фелипе Шести призова днес новите депутати в каталунския парламент, в които мнозинство спечелиха партиите, подкрепящи независимостта на областта, да избегнат ново противопоставяне. Призивът бе отправен от монарха в традиционното му коледно послание към поданиците, предаде БТА. Това е четвъртото коледно обръщение на Фелипе Шести, откакто се възкачи на престола през 2014 г.  В него той призова новия регионален парламент на Каталуния да разглежда проблемите, които засягат всички каталунци, като спазва плурализма и като мисли отговорно за благото на всички. \"Пътят не може да води отново към сблъсък и към изолация, което, както ние вече знаем, води само до несъгласие, несигурност и обезсърчаване\", заяви 49-годишният монарх в посланието си, записано в кралския дворец Сарсуела. \"Подобно нещо би довело до морално, гражданско и разбира се до икономическо обедняване на цялото общество\", допълни Фелипе Шести три дни след изборите в Каталуния, на които 47,5 процента извоюваха партиите, искащи независимост на областта. На тези избори най-много гласове обаче получи партията \"Гражданите\", която е противник на партиите, борещи се за независимост на Каталуния. Фелипе Шести призова бъдещите лидери на Каталуния да възродят доверието, престижа и най-добрия имидж на областта, за да бъдат затвърдени ценностите, които винаги са я характеризирали и на които тя дължи най-добрите моменти в историята си, а именно способността към полагането на усилия, творческия дух, призванието да е отворена към другите и чувството за отговорност.", "date": "2017.12.25", "title": "Кралят на Испания призова каталунските депутати да избягват противопоставянето"}
{"url": "https://www.dnevnik.bg/sviat/2017/12/25/3103577_papa_francisk_migrantite_biagat_ot_suvremenni_irodi/", "text": "В традиционната си литургия по повод Рождество папа Франциск разкритикува драмата на милионите мигранти по света, чийто път той сравни с пътуването на Мария и Йосиф до Витлеем, предадоха световните агенции, цитирани от БТА. Главата на Римокатолическата църква, аржентинецът Хорхе Берголио, внук на италиански мигранти в Аржентина, превърна съдбата на бежанците и мигрантите в една от фундаменталните теми на понтификата си, който започна преди близо пет години, отбелязва Франс прес. В литургията си папата припомни, че според Евангелието Мария и Йосиф са бягали заради римски декрет. \"В стъпките на Йосиф и на Мария се крият много стъпки. Ние виждаме стъпките на цели семейства, които днес са принудени да заминат\", каза папата пред хиляди богомолци, събрали се в базиликата Свети Петър във Ватикана. \"Ние виждаме стъпките на милиони хора, които не избират да си отидат, но са принудени да се разделят с близките си, които са експулсирани от земите си\", допълни той. \"В много случаи това пътуване е изпълнено с надежда, изпълнено е с бъдеще, но в много други случаи това пътуване има само едно име - оцеляване. Оцеляване от днешните Ироди, които, за да наложат властта си и да увеличат богатствата си, не виждат проблем в проливането на невинна кръв\", заяви папа Франциск. Цар Ирод, според християнските вярвания, е разпоредил издирването на Исус, за да го убие. Според папа Франциск \"Рождество Христово е времето за трансформиране на силата на страха в сила на милосърдието\". \"Никой не трябва да чувства, че няма място на тази земя\", каза папата и призова за нова социална креативност в тази насока. \"Младенецът Исус е бил роден във Витлеем на една земя, където не е имало място за неговите бягащи родители\", припомни папата, а после каза, че Бог е дал на всички \"документ за гражданство\". \"Бог ни кани да бъдем стражи за много хора, които са отстъпили под бремето на отчаянието, породено от факта, че много врати са затворени\", подчерта Франциск и призова гражданите да засвидетелстват гостоприемство и нежност и да оставят зад гърба си безразличието.", "date": "2017.12.25", "title": "Папа Франциск: Мигрантите бягат от съвременни Ироди"}
{"url": "https://www.dnevnik.bg/sport/2017/12/25/3103572_felaini_shte_napusne_junaited_protiv_voliata_na/", "text": "Полузащитникът на \"Манчестър юнайтед\" Маруан Фелайни е отказал да подпише нов договор. 30-годишният белгиец е пожелал да напусне клуба въпреки желанието на мениджъра Жозе Моуриньо да го задържи на всяка цена, съобщиха медиите в Англия. Фелайни има договор до края на сезона. Той е взел категорично решение да си тръгне от \"Олф трафорд\", като няма предпочитания дали това ще се случи през януарски трансферен прозорец, или през лятото. Белгийският полузащитник вече е започнал търсенето на нов отбор. Той има доходоносна оферта от Китай, а сериозен интерес към него проявява и турският шампион \"Бешикташ\". \"Фелайни няма да удължи договора си. Клубът ще има последната дума дали ще си тръгне през януари, или през лятото. Той е получил оферта за повече пари от Китай\", заяви източник, близък до ситуацията, цитиран от \"Експрес спорт\". Белгиецът беше привлечен от \"Евертън\" срещу 27.5 милиона паунда през лятото на 2013 г. Оттогава той записа 145 мача с екипа на \"червените дяволи\", като отбеляза 19 гола и направи десет асистенции. Моуриньо неколкократно заяви, че желанието му е да задържи Фелайни. \"Той е фантастичен за мен, за съотборниците си, за феновете, за отбора и за клуба\", каза по-рано през сезона португалецът. Белгиецът обаче иска да премине в отбор, където ще получава повече игрови минути. От началото на сезона той беше титуляр само в четири мача във всички турнири. Тази ситуация може да постави под въпрос участието му на световното първенство в Русия през 2018 г. Въпреки че през лятото ще го изпусне без пари, \"Юнайтед\" почти сигурно няма да пусне Фелайни през януари, тъй като това ще остави Моуриньо без дълбочина в халфовата линия.", "date": "2017.12.25", "title": "Фелайни ще напусне \"Юнайтед\" против волята на Моуриньо"}
{"url": "https://www.dnevnik.bg/kultura/2017/12/25/3086715_otkus_ot_afishi_v_ogledaloto_na_radostina_a_angelova/", "text": "Ако има изкуство, което е пленило сърцето на българина, тази чест се пада на театъра. Но българинът е човек с голямо сърце и е оставил място и за любовта към литературата. Романът \"Афиши в огледалото\" на Радостина А. Ангелова събира тези две любови на едно място и отвежда читателя на пътешествие между декорите на времето. Силуетът на София, очертанията на софийските улици и тяхната история деликатно и ненатрапчиво ни пренасят през времето между вчера и днес, за да ни покажат скритата романтика на града, който расте, но не старее. Замесен с късчета история и пълни чаши въображение, \"Афиши в огледалото\" обхваща три години от живота на една от най-талантливите и незаслужено забравени български актриси. Три години от началото на XX век, в които Роза Попова завладява публиката като Медея и Маргарита, прави първи стъпки като поетеса и се сблъсква с най-драматичното събитие в живота си – любовта на Тодор Богданов. Връстничка на Освобождението, известната като \"българската Сара Бернар\" Роза Попова е \"талант, изпреварил своето време\" (Кирил Зидаров). Още като ученичка съдбата я отвежда на прослушване за трупата \"Сълза и смях\", където среща и бъдещия си съпруг Стоян Попов, днес по-известен като детския класик Чичо Стоян. Зрелият тогава мъж е актьор, преводач, драматург и писател с един брак зад гърба си. Напълно пленен от шестнайсет годишната актриса, Стоян скоро се жени за нея. Той първи съзира експлозивния талант на младата си съпруга – освен че играе всяка вечер на сцената, Роза сама превежда и режисира голяма част от пиесите, в които участва, и следи културния живот на страната. В периодиката от епохата могат да бъдат прочетени нейни критически статии за литература, живопис, скулптура. През 1902 г. декемврийският брой на сп. \"Летописи\" започва със стихотворение на Роза Попова. И понеже няма случайни неща, 115 години по-късно отново в началото на декември ще посветим една вечер на романа за живота на голямата българска актриса. На 9 декември (събота) от 18:00 часа в литературен клуб \"Перото\" ще говорим за литература и театър, за София и любовта, за сцената и цената на славата. Не един и двама обожатели са се опитали да свържат името си с талантливата актриса, поетите ѝ посвещават стихове, злите езици я преследват. Но на всички тях Стоян гледа с насмешка. Една необикновена актриса не може да бъде обикновена жена, казва Стоян Попов на страниците на \"Афиши в огледалото\". А авторът на романа Радостина Ангелова признава: Много пъти, докато работех върху ръкописа, си задавах въпроса дали духът на Роза Попова би одобрил Роза Попова от страниците на романа. Защото те, при цялата неизбежна авторова измислица, със сигурност са различни персони. И ми се струва, че отговорът е положителен. Положителен със сигурност е и отговорът на Лия, втората главна героиня в книгата. Макар историческата нишка, свързана с Роза Попова, да е водеща, \"Афиши в огледалото\" е съвременен роман – и заради модерния дух, уловен в онзи епоха, и заради не по-малко важния съвременен пласт в повествованието. Днешната история обхваща едва шест дни – шест дни, в които Макс и Лия се срещат и откриват себе си. Когато Лия се запознава с колоритната баба на Макс и вижда стар афиш с името на Роза Попова – същия афиш, който е гледала в стаята си като дете, тя опитва да научи повече за актрисата. Онова, което открива, не е образ от миналото, а път, по който да върне мечтите си и да продължи напред. Защото именно пътят напред – онова, което ни подтиква да се променяме, е в основата на \"Афиши в огледалото\". Една книга за живеца във всеки от нас. Радостина А. Ангелова е награждаван автор на поезия и разкази, номинирана е за наградите \"Елиас Канети\" и \"Награда на София\" за романа \"Виенски апартамент\" и е включена в европейския Топ 100 за най-креативните автори на хайку. Октомври 1899 – Е, приятелю, кажи, че не съжаляваш! Летящите врати на салона отмерваха ритмично стъпките на излизащите. Вън ги очакваше побелялата улица. Снегът, чиято поява изглеждаше невероятна преди представлението, се сипеше кротко над София, сякаш от месеци не правеше нищо друго. Жена в елегантна кожена наметка възкликна изненадано: – Ха... Сняг! Сняг! И разпери ръце с длани нагоре, без да се интересува, че спира потока на публиката зад гърба си. Няколко души извърнаха лице към нея, но малцина можеха да разпознаят на мъждивата светлина от фенера госпожа Султана, съпругата на бившия министър Рачо Петров. Жената най-после пристъпи напред, хвана периферията на шапката си с две ръце, по детски, после се обърна рязко към вратата и се засмя към мъжа, който вървеше зад нея: – Казах ли ти аз, че ще завали? А? А ти – не, та не... – И като се премести встрани, рече по-тихо на мълчаливия мъж, но Тодор, изправен досами стената на \"Славянска беседа\", я чу: – С онази твоя железница ти се ще да е само пролет, за да я строите, нали? Ама на времето не можеш заповяда. Всъщност на кого ли можеш заповяда? В гласа ѝ просъска предизвикателство. Мъжът не вдигна поглед към снега, вкара дясната си длан докрай в ръкавицата и като подхвана жената над лакътя, изсумтя: – Да си вървим у дома. Хората обаче не се разотиваха. Към оживлението от спектакъла видимо се добавяше радостта от фееричното зрелище на подранилия сняг. Файтони идваха, качваха добре облечени дами и господа и потегляха с рязък вик на кочияшите, но дори конете някак не бързаха, предните им крака се сгъваха плавно, камшиците над тях изплющяваха почти безшумно, звукът на колелата глъхнеше. Встрани няколко студенти обсъждаха пиесата на висок глас, докато ръцете им се гушеха по джобовете. Думите им долитаха до Тодор и те някак под похлупак, неясни. На фона на преживяното вътре, той почти се беше уплашил от реалността извън салона, която неминуемо го очакваше след края на спектакъла и щеше да плисне ледените води на следобедния дъжд отгоре му. Но природата му бе поднесла щедър подарък – призрачната нощ и снежната пелена го повиха и успокоиха. – Тодоре? Добре ли си, друже? За по-сигурно Сава се премести пред лицето му, извади цигарата от устата си и внимателно издиша встрани. Очите им се срещнаха, погледът на Тодор се проясни и духът му сякаш се върна в тялото. – Добре съм... И не съжалявам. Как да съжалявам? Аз ти благодаря, приятелю, че настоя да дойдем. Не ми се щеше, знаеш, но ако сега рекат да почнат отново, моите нозе първи ще изприпкат обратно в салона. Стига да могат... Мъжът с кафявата мека шапка присви очи: – Какво има, Тодоре? Не ми харесваш... Дори на мижавата улична светлина лицето на приятеля му се видя изпито от някаква скорошна мъка. От тия, дето са още малки и с остри зъбки, но откъсват най-здрави късове от душата и от които най боли. Преди да дойде отговорът, ако въобще дойдеше, гръмнаха аплодисменти. Този път на Тодор му се видяха ясни, силни, неприлично високи, все едно не беше той един от ония, които преди малко крещяха на покланящите се артисти \"Браво!\" и ги викаха на сцената пак и пак. Но сега не... Сега му се искаше да е тихо, да чуе единствено звука от нейните токчета, да види само нейната фигура, а нощта да ги приюти в левия си джоб – онзи, който е по-близо до сърцето. Артистите от трупата излизаха един по един, а обръчът от почитатели около тях се бе стеснил така, че Тодор не виждаше нищо. Сигурно и Сава не виждаше. Двамата стояха встрани, с топящ се по раменете им сняг, и изглеждаха привидно равнодушни към овациите. – Ходих къде ли не из Европа да търся изкуство, да се напия с култура, да видя онуй, което други народи имат от векове... Идвам си от Швейцария преди дни. И тук, у дома, да срещна онзи висок талант, онзи дух, който да ми преобърне... душата ли? Не знам... Приятелю, мислиш ли, че душата може да се отдели от тялото в миг на прекомерна радост? Сава поклати глава, сякаш да одобри всяка от думите на Тодор, и му се усмихна: – Велико нещо е изкуството, нали? Словата могат да нарисуват и онова, което очите не могат да видят! Да ти се намира една цигара? Тодор извади табакера от джоба на балтона, но очите му не се откъсваха от хората пред входа. – Не само духа, изкуството може да облагороди дори природата! – Сава почука цигарата по сребърния капак, запали и чак после подаде табакерата на приятеля си. Онзи обаче не я пое. – Виж, да вземем госпожа Роза – тя не е от умопомрачителните красавици, не че е грозна, миловидна е много, но като играе... майко мила... добре, че не държи нож в ръката, защото ще хвърчат глави! Дори аз, който си давам сметката за цялата тази условност на театралното представление, за насиления драматизъм – дори аз, друже, мога да видя тази жена с такъв ореол, че още сега да падна в краката ѝ и да съм ѝ роб до гроба... И като прибра табакерата в собствения си джоб, допълни: – Това е то изкуството! Дааа... Да идем да се почерпим сега, а? Имам да ти разправям толкова... Внезапно до съзнанието на Тодор долетяха думите от преди малко: \"тя не е от забележителните красавици, не че е грозна, миловидна е много, но...\" Кой смееше да каже това? Кой хвърляше калта на думите върху сиянието, озарило душата му? Кой?! И неочаквано светът се завъртя, снежинките спряха и се загледаха – единият мъж бе хванал другия за реверите и го бе притиснал към стената на сградата. На земята се търкулна кафява шапка, но и тя бързо спря и се захлупи, за да не изпусне думите: – Никога, никога... – гласът на Тодор хриптеше, а по лицето на Сава пръскаше слюнка – никога повече не говори зле за нея пред мен! Сториш ли го пак, ще ме загубиш! Край на приятелството ни! Чу ли? И се отдръпна назад, наведе се да вдигне шапката и понечи да я нахлупи върху разрошения перчем на Сава. Гологлавият мъж трепна и се дръпна, като да се предпази от удар. Но като видя, че онзи се е укротил, сам дръпна шапката от ръката му: – Ти си луд човек, бе!... Какво ти стана? Какво лошо рекох? А? Не вървеше нито да си тръгне, нито да остане. Нахлупи си шапката и кресна: – А пък ти можеше да ми кажеш, че я познаваш... Силният звук като да раздра снежното мълчание около двамата, но Тодор се обърна с лице към множеството около входа на салона, сякаш отново забрави приятеля си: – Не я познавам. В този миг забеляза просветващите огънчета на цигари в мрака: мнозина се бяха извърнали към тях, види се, шумът от разпрата им бе привлякъл вниманието. Не различаваше физиономии, единствено силуети – по-ниски, по-високи, като стръкове лятна трева в тъмното. Ала сред тях Тодор видя ясно едно лице и едни очи само. И беше сигурен, че очите гледат право в него. 2 март 2017, сряда Сърцето на Лия биеше на пресекулки, но токчетата ѝ отмерваха времето решително: едно, две, три, четири... Идваше пеша от Университета, а до сградата на хотела и срещата ѝ оставаха стотина метра. Двайсет, двайсет и едно, двайсет и две... Все пак вървеше по-бързо, отколкото времето. Щеше да успее. Само роклята ѝ да не бе толкова тясна... Но Паола беше категорична: \"Черната рокля до коляното, дето е по тебе! Тъкмо като седнеш, ще се вдигне нагоре. А и в черно изглеждаш делова, изглеждаш елегантна, изглеждаш артистична... Чакай... Ей с това шалче на френски възел вече изглеждаш и артистична. Изобщо – каквато и ястие да поискат, ти вече си им го приготвила. Не боти, сложи токчета. Ще свириш в първокласен хотел, няма да газиш преспи. Така. Я да те огледам? И-де-ал-но!\" Дойде време да пресече булеварда и изчака дългата върволица коли, докато регулировчикът даде път на пешеходците в нейна посока. Как ѝ липсваха ботите по жълтите павета! Коя жена можеше да бърза и да изглежда елегантна по тези малки плочки, опитвайки се да прескача фугите, за да не потъне токчето ѝ в някоя от тях? Кой беше измислил това мъчение за жените по \"Царя\"? Трябва наистина да ги е мразил. Изобщо не ѝ хрумваше, че преди сто и повече години, когато са павирали булевард \"Цар Освободител\", жените изобщо не са носили толкова тънки токчета. Премести чантата от лявото на дясното си рамо и се опита да успокои дъха си. Хотелът беше пред нея, а часовникът ѝ показваше, че остават още цели три минути. Срещата ѝ беше в лобито, трябваше само да извести на рецепцията за пристигането си. Добре, можеше да се поогледа: спри, дишай, дишай... Фасадата на хотела беше вече в сянка за разлика от бледожълтата сграда на Народното събрание, която чак белееше под лъчите на яркото слънце. Някакъв микробус с логото на хотела бе пристигнал току-що и хора със скъпи палта и чуждоземни лица оживено обсъждаха пейзажа пред себе си. Жена с елегантна шапка сочеше златните кубета на \"Свети Александър Невски\" и възклицаваше нещо на френски, а пиколото чакаше чинно встрани да му обърнат внимание. Мъжът, представил се като мениджър по някакви важни въпроси, които тя не запомни, носеше семплата фамилия Георгиев. Едно нещо щеше да е просто този следобед – след поредната разправия с майка ѝ, закъснелия автобус и бързането по жълтите плочки поне нямаше да напъва ума си за името на дребния, видимо суетен мъж пред себе си. Почувства се неудобно от начина, по който господин Георгиев я огледа при срещата им. Имитацията на ръчни шевове по реверите на сакото му едва ли му позволяваше да се взира в нея като в стока за продан. Но истината беше, че тя бе тук, за да се продаде. И ако успееше, щеше да е щастлива. – Салонът е нататък. Стъпките им напуснаха уюта на мокета от лобито, събудиха мраморното стълбище с елегантен месингов парапет и отново потънаха в тишината на втория етаж. – Както виждате, салонът на втория етаж е свързан с общите части, но е изолиран от погледа – не се вижда нито кой е тук, нито какво прави. В същото време е с прекрасна гледка към сърцето на София. Концепцията ни е да оживим това пространство за бизнес срещи, сега, очевидно, е твърде празно, а това е голям лукс дори за хотел като нашия.", "date": "2017.12.25", "title": "Откъс от \"Афиши в огледалото\" на Радостина А. Ангелова"}
{"url": "https://www.dnevnik.bg/photos/2017/12/25/3103576_fotogaleriia_majoretki_sus_specialno_koledno_shou/", "text": "Мажоретки от \"Далас Каубойс\" изпълниха специално шоу с коледна тематика.", "date": "2017.12.25", "title": "Фотогалерия: Мажоретки със специално коледно шоу"}
{"url": "https://www.dnevnik.bg/video/2017/12/25/3100108_s_dve_dumi_videoto_za_koeto_vsichki_govoriat/", "text": "От бизнеса с трюфели през любовта на децата към вредните храни до политиката и президентските избори - това са темите, привлекли най-голямо внимание от придобилата популярност видео поредица \"С две думи\", в която екипът на \"Дневник\" обяснява накратко в картина новини и истории.  Вижте във видео галерията класацията на най-гледаните клипове за годината.", "date": "2017.12.25", "title": null}
{"url": "https://www.dnevnik.bg/sport/2017/12/25/3103593_i_katar_niama_da_uchastva_v_svetovnoto_po_uskoren_shah/", "text": "Саудитска Арабия забрани присъствието на Катар в световното първенство по ускорен и блиц шах. Катарските шахматисти са получи разрешение да се състезават, но само под наутрален флаг, съобщи \"Гълф таймс\". Те са отказали да участват при тези условия, вследствие на което домакините са отказали да им издадат визи. Катар става втората страна, която не е допусната до шампионата, който ще се проведе в Рияд между 26 и 31 декември. Международната федерация по шахмат (ФИДЕ) съобщи в неделя, че домакините са  отказали визи на седем шахматисти от Израел . За разлика от катарците, те дори не са получи възможност да се включат в турнира под неутрален флаг. \"Нямам какво да кажа, освен че това е очевиден случай на смесване на политиката и спорта\", заяви катарският шахматист Мохамед ал Модиахки, цитиран от агенция ТАСС. \"Няма да отидем на световното, защото за нас гордостта и престижът на Катар са над всичко\", допълни 43-годишният състезател, който заема 43-ото място в световната ранглиста на ФИДЕ. Решението за забраната за присъствието на катарския флаг беше очаквано, след като в началото на юни Саудитска Арабия и останалите арабски страни скъсаха своите дипломатически и търговски отношения с Катар. Миналия месец международната федерация пое ангажимент да гарантира участието на всички състезатели на световното по ускорен и блиц шах. Въпреки че от организацията заявиха, че полагат \"огромни усилия\", в крайна сметка това не се случи.", "date": "2017.12.25", "title": "И Катар няма да участва в световното по ускорен шах в Саудитска Арабия"}
{"url": "https://www.dnevnik.bg/biznes/2017/12/25/3103595_ruski_turoperator_spria_grupite_si_za_bulgariia/", "text": "Руският туроператор \"Матрьошка тур\" съобщи, че спира групите си, които трябваше да почиват в България около и след Нова година, съобщи БТА. Засегнати ще са курортите Банско, Боровец и Пампорово, които трябваше да посрещат гости от Санкт Петербург, се вижда от сайта на компанията. \"Матрьошка тур\" има проблеми с извозването на свои туристи от китайския остров Хайнан и в тази форсмажорна ситуация е предпочела да спре полетите до България, защото и без това седалките не са запълнени. Полетите до София е трябвало да се състоят на 28 декември, на 3 януари и на 10 януари. По-рано бе съобщено, че над 200 руснаци вече от няколко дни не могат да излетят от китайския курортен остров Хайнан, тъй като китайските власти не са потвърдили времевите слотове (времевите периоди за излитане) на авиокомпания Икар, изпълняваща полетна програма до Хайкоу на Хайнан от пет руски града. С тази авиокомпания е трябвало да се приберат у дома туристи на две руски фирми, сред които и \"Матрьошка тур\".", "date": "2017.12.25", "title": "Руски туроператор спря групите си за България"}
{"url": "https://www.dnevnik.bg/bulgaria/2017/12/25/3103613_prezidentut_radev_prisustva_na_rojdestvenskata_sveta/", "text": "Президентът Румен Радев присъства на Рождественската света литургия в катедралния храм \"Св. Александър Невски\", съобщи прессекретариатът на държавния глава. Това е първата Коледа в мандата му,  започнал през януари.  Патриарх Неофит поздрави с Рождество \"всички верни чеда на светата наша Православна Църква в Родината ни и далеч от нейните предели\" и пожела крепко здраве, бодър дух и благословени от бога успехи във всяко богоугодно и доброполезно начинание\".  Тази вечер президентът Радев и съпругата му Десислава Радева ще присъстват на традиционния благотворителен спектакъл \"Българската Коледа\" в Народния театър \"Иван Вазов\". Петнадесетото издание на \"Българската Коледа\" 2017/2018 година е \"В подкрепа на спасения детски живот\". Водещ ще е актьорът Юлиан Вергов, а в благотворителния концерт ще вземат участие Васил Найденов, Орлин Горанов и Еделина Кънева, група \"БТР\" и група \"Фондацията\", Михаела Филева, Графа, Криско, Миро, Поли Генова, Васил Петров, Орлин Павлов, Мариана Попова, Михаела Маринова, както и възпитаниците на Национално училище за танцово изкуство в София, детска вокална група \"Бон-Бон\", Фолклорен танцов ансамбъл \"Пламъче\", Софийска филхармония и хора към Национален фолклорен ансамбъл \"Филип Кутев\". Актрисата Мартина Вачкова, тенисистът Григор Димитров, лекоатлетката Ивет Лалова, сноубордистите Александра Жекова и Радослав Янков, алпинистът Боян Петров, волейболистите Радостин Стойчев и Владимир Николов, лекоатлетката Мирела Демирева, един от най-добрите български състезатели по тенис на маса - Денислав Коджабашев, художествената гимнастичка Невяна Владинова, актрисата Десислава Бакърджиева и спортният журналист Иво Иванов също ще са сред застъпниците, които ще призоват за съпричастност и подкрепа на децата в беда, информира прессекретариатът на държавния глава. Допълнителна информация за \"Българската Коледа\", както и начините, по които може да бъде направено дарение, са посочени на интернет-страницата на благотворителната инициатива:  www.bgkoleda.bg .", "date": "2017.12.25", "title": "Президентът Радев присъства на Рождественската света литургия"}
{"url": "https://www.dnevnik.bg/bulgaria/2017/12/25/3103632_petima_zaginaha_pri_katastrofa_vuv_vrachansko_dopulnena/", "text": "Петима души загинаха днес при сблъсък на две коли между врачанските села Девене и Борован, съобщи \"Фокус\" като се позовава на МВР. Първоначално се съобщаваше за четири жертви, но по-късно един от ранените почина от раните си. Вчера по пътищата на страната загинаха 8 души, а пострадалите са 12. Причина за днешния инцидент е загуба на управление над единия автомобил, колата застарнала напряко на пътя и в нея се е ударила друга, информира \"Фокус\". Инцидентът е станал към 11.40 часа. Заради пътнотранспортно произшествие временно движението по пътя  II-82 София - Самоков се осъществява в една лента двупосочно, информира пътната агенция. Инцидентът е станал в района на язовирната стена. Времето в цялата страна е ясно. Пътните настилки в по-голямата част от страната са сухи, на места – мокри, а по усойните и планински райони – частично заледени и обработени, информира пътната агенция. по магистралите няма ограничения за движението.", "date": "2017.12.25", "title": "Петима загинаха при катастрофа във Врачанско (допълнена)"}
{"url": "https://www.dnevnik.bg/bulgaria/2017/12/25/3103692_policai_postrada_sled_kato_bil_zamerian_s_keremidi/", "text": "Полицай е ранен в лицето след като той и негови колеги били замеряни с керемиди от трима пияни мъже в Бургас. Инцидентът станал в бургаския кв. Горно Езерово, информира \"Фокус\". Полицейският екип се отзовал на сигнал за силна музика в къща на ул. \"Перла\". Тримата мъже се държали неадекватно и агресивно, затова полицаите извикали подкрепление. Междувременно мъжете се качили върху постройка и започнали да замерят служителите на реда с керемиди и камъни. Пострадалият полицейски служител е откаран за преглед в УМБАЛ - Бургас. Двама от побойниците са задържани, самоличността на третия е известна и той се издирва. ", "date": "2017.12.25", "title": "Полицай пострада след като бил замерян с керемиди"}
{"url": "https://www.dnevnik.bg/sport/2017/12/25/3103660_prodadenite_bileti_za_igrite_v_pyonchan_dostignaha_61/", "text": "Организаторите на Пьончан 2018 съобщиха, че вече са продадени 61% от билетите. 45 дни преди началото на 23-ите зимни олимпийски игри са изкупени 655 хиляди от наличните 1.07 милиона пропуска. Най-голям интерес има към състезанията в алпийските ски, за които са продадени 81% от билетите. На второ място се нарежда ски бягането със 79%. Добре върви и продажбата на билетите за шорттрека и бързото пързаляне с кънки - 74%. Притеснителен за организаторите е интересът към биатлона (41%), който по традиция е сред най-гледаните зимни спортове. По-слабо върви и продажбата на билети за северната комбинация (47%). За церемонията по откриването на игрите, която ще се проведе на олимпийския стадион в Пьончан, са продадени 67% от билетите, а за церемонията по закриването - 35%. В последните два месеца продажбите са скочили двойно. В края на октомври бяха изкупени само 30.3% от билетите.  Заради слабия интерес  банките в Южна Корея помогнаха със  закупуването на пропуски за близо един милион долара. Организаторите обявиха, че продажбите са се увеличи драстично от 1 ноември, когато в Южна Корея започна щафетата с олимпийския огън. Друга от причините, която беше изтъкната, е отварянето на новата високоскоростна магистрала между Сеул и Пьончан. Много голям ръст има и в продажбата на билети за параолимпийските игри. До началото на октомври бяха изкупени едва 0.2% от пропуските, докато сега вече са иззети 81 хиляди от наличните 220 хиляди. Зимните олимпийски игри в Пьончан ще се проведат от 9 до 25 февруари. Параолимпиадата стартира на 9 март и ще продължи до 18 март.", "date": "2017.12.25", "title": "Продадените билети за игрите в Пьончан достигнаха 61%"}
{"url": "https://www.dnevnik.bg/photos/2017/12/25/3103718_snimka_na_denia_tancut_na_svetlinata/", "text": "Северното сияние (Aurora Borealis) обагри небето над Лапландия.", "date": "2017.12.25", "title": "Снимка на деня: Танцът на светлината"}
{"url": "https://www.dnevnik.bg/sviat/2017/12/25/3103726_putin_prizova_da_se_sledi_za_chujda_namesa_v_izborite/", "text": "Руският президент Владимир Путин призова днес да се внимава за чуждестранна намеса в президентските избори в страната през март, предаде ТАСС, цитирана от БТА. Законът за чуждестранните агенти може да бъде усъвършенстван, каза Путин на среща с ръководствата на двете камари на парламента. В същото време той подчерта, че нормативният акт трябва да изпълнява своята функция - да не позволи намеса отвън във вътрешните работи на Русия. Путин призова за внимателно изучаване на работата на чуждестранни компании в социалните мрежи по време на предизборната кампания в Русия. Делът на рекламите на руските медии Ар Ти и \"Спутник\" в западните социални мрежи бе стотни от един процент, въпреки целия шум по въпроса. А у нас чуждестранните компании имат много по-голямо присъствие в социалните мрежи, коментира руският президент. Путин призова Държавната дума и Съвета на Федерацията да се занимават не само с политическа борба преди изборите, но и да не забравят за законотворческата си работа. Руският президент се обяви за премахване на 13-процентовия данък печалба върху средствата, връщани в страната от чужбина, както и за нова амнистия за връщане на капитали в Русия, предаде \"Ройтерс\". Агенцията припомня, че на фона на големия отлив на капитали през 2014 г., влошаването на отношенията със Запада заради Украйна и ниските цени на петрола, руските власти обявиха амнистия за онези, които връщат капитали в страната. Тя изтече в средата на миналата година. Сега не се налага широко използване на руските въоръжени сили в Сирия, отчете Путин, цитиран от ТАСС. Той уточни, че руските военни в тази страна ще изпълняват целенасочени задачи в борбата срещу тероризма, ако се налага. Ситуацията с терористичната заплаха в Афганистан щеше да е още по-лоша, ако там нямаше американски войски, коментира Путин. Той призова за обективно признаване на този факт, въпреки \"сложните отношения\" между Русия и САЩ.", "date": "2017.12.25", "title": "Путин призова да се следи за чужда намеса в изборите през март"}
{"url": "https://www.dnevnik.bg/sport/2017/12/25/3103703_baiern_blagodari_na_jup_hainkes_za_chudesnata_koleda/", "text": "Изпълнителният директор на \"Байерн\" Карл-Хайнц Румениге изказа специални благодарности към Юп Хайнкес за чудесния край на 2017 г. 72-годишният треньор се завърна към професията след четири години и половина отсъствие, за да стабилизира отбора след колебливия старт на сезона при Карло Анчелоти. Под ръководството на Хайнкес \"Байерн\" записа 15 победи в 16 мача във всички турнири. Тимът от Мюнхен натрупа 11 точки аванс на върха в Бундеслигата, завърши с равен брой точки с ПСЖ в Шампионската лига след страхотна победа срещу парижани в последния кръг на груповата фаза и се класира за четвъртфиналите за Купата на Германия след успех срещу \"Борусия\" (Дортмунд). \"Рядко сме имали възможност да посрещнем Коледа в толкова добро настроение като тази година. Можем да бъдем много доволни от 2017 г. През лятото спечелихме пета поредна титла в Бундеслигата - историческо постижение, което дори така нареченото златно поколение от 70-те не е успяло да постигне\", каза Румениге пред официалния сайт на клуба. \"Сега отборът ни се движи добре към седма поредна титла. Начело в класирането сме след половината от сезона и имаме аванс от 11 точки пред най-близкия ни преследвач. Мисля, че това е забележително. Също така продължаваме по график в Шампионската лига и Купата на Германия\", допълни изпълнителният директор на \"Байерн\". \"Искам да изкажа специални благодарности към Юп Хайнкес и неговия щаб. Юп направи чудесно завръщане. Спечелихме 15 победи в 16 мача, откакто той отново пое отбора. Убеден съм, че ще продължи да развива отбора след зимната пауза. Искам също така да благодаря на Карло Анчелоти, който ни изведе до споменатата рекордна пета поредна титла\", каза още Румениге.", "date": "2017.12.25", "title": "\"Байерн\" благодари на Юп Хайнкес за чудесната Коледа"}
{"url": "https://www.dnevnik.bg/photos/2017/12/25/3103689_fotogaleriia_tiahnata_goliama_indiiska_svatba/", "text": "Индийският магнат на пазара на недвижими имоти Махеш Савани финансира масова сватбена церемония, която позволи на стотици бедни младежи и девойки да се оженят на Бъдни вечер.", "date": "2017.12.25", "title": "Фотогалерия: Тяхната голяма индийска сватба"}
