{"url": "https://www.dnevnik.bg/sport/2019/05/28/3912764_balukov_shte_se_opita_da_vdigne_samochuvstvieto_v/", "text": "Новият селекционер на националния отбор по футбол Красимир Балъков заяви, че целта му е да вдигне самочувствието в тима. Той ще се опита бързо да превключи на вълна \"национален отбор\", след като в последния си за мач начело на \"Етър\" загуби от \"Левски\"  баража за класиране в евротурнирите . \"Ще се опитам по най-бързия начин да предам на футболистите това, което искаме да играят. Малко е времето, изключително малко. Много проблеми имаме с контузени хора, с хора, които няма да играят. Ние затова сме там – да ги мотивираме, да ги вдигнем и да използваме малките си шансове\", каза Балъков след баража. Той ще дебютира начело на националния на 7 юни при гостуването на Чехия. Балъков се надява отборът да покаже добро лице и да привлече повече фенове за мачовете си от европейските квалификации. \"Всеки един българин иска да се класираме на европейското. Не трябва да бягаме от нашата реалност - 15 години не сме се класирали на голям форум. Трябва да оправим малко самочувствието и заряда на отбора. Не, че преди не е имало, но идват непостоянни изяви и те пречат за класиране\", каза още Балъков. Той определи сезонът на \"Етър\" за успешен, като според него на отбора е липсвало доза късмет, за да победи \"Левски\". Сините ще играят в Европа през есента след успех с 1:0 в баража, който в по-голямата си част премина в надлъгване.", "date": "2019.05.28", "title": "Балъков ще се опита да вдигне самочувствието в националния отбор"}
{"url": "https://www.dnevnik.bg/sport/2019/05/28/3912694_cska_vze_italianski_pleimeikur_iskan_i_ot_levski/", "text": "ЦСКА привлече италианския полузащитник Диего Фабрини. Плеймейкърът идва с договор за три сезона, обявиха червените. Халфът идва идва от румънския \"Ботошани\", където миналия сезон в 31 мача има пет гола и пет асистенции. Според медии в Румъния той е бил желан и от \"Левски\". Фабрини е третият нов футболист на ЦСКА след  атакуващия полузащитник Денис Давидов  и нападателя Тони Уот. Италианецът има един мач за националния отбор. В кариерата си е играл за \"Емполи\", \"Удинезе\", \"Палермо\", \"Уотфорд\", \"Милоул\", \"Бирмингам\", \"Мидълзбро\" и \"Овиедо\".", "date": "2019.05.28", "title": "ЦСКА взе италиански плеймейкър, искан и от \"Левски\""}
{"url": "https://www.dnevnik.bg/evropa/2019/05/28/3912172_ispaniia_se_zavurna_s_triasuk_v_centura_na/", "text": "След две изборни победи за месец испанският премиер Педро Санчес търси шанс страната му да се върне в сърцето на европейските решения след години на сътресения у дома. Това пишат агенция \"Ройтерс\" и испанският в. \"Ел паис\" преди започващата извънредна среща на върха на евролидерите, на която обсъждат резултатите от вота миналата седмица. Санчес не просто спечели парламентарните избори на 28 април и тези за Европарламент - неговата Испанска социалистическа работническа партия (PSOE) стана най-голямата от Прогресивния алианс на социалисти и демократи (S&D) в Европарламента. \"Ройтерс\" отбелязва, че независимо от трудностите, които предстоят в собствената му страна за съставяне на коалици, \"47-годишният (Санчес) даде да се разбере, че иска да е играч на европейската сцена.\" Мадрид се възприема като най-силния проевропейски глас след южните държави, силно ударени от икономическата криза и понесли най-лошото от бюджетните икономии. Санчес все още смята да работи по плановете за общ бюджет на еврозоната, общоевропейски фонд за справяне с безработицата и мерки за борба с климатичните промени като европейска \"зелен данък\" върху изкопаеми горива, внесени от други държави, казва източници от кабинета и PSOE, цитирани от агенцията. Испания бе фактор в годините на социалистическия премиер Хосе Луис Родригес Сапатеро. Тогава Хоакин Алмуня бе комисар за икономическата политика (2010-2014 г.), а Хавиер Солана (до 2009 г.) отговаряше за външната политика и сигурността. Кризата, финансов скандал, свалил бившия премиер Мариано Рахой и каталунската криза свиха ролята на страната в Европа. Фактор според \"Ройтерс\" е бил и нехаризматичният предшественик на Санчес. Докато Рахой работеше основно върху вътрешните проблеми на Испания, Санчес, смятан от еврократите в Брюксел за енергичен и ефикасен, би искал да има международна роля. За превръщането на PSOE в най-голямата лява група той каза в неделя вечерта, че това е повод за \"гордост, възможност, но и огромна отговорност\" да се \"изгради прогресивна, лява социалнодемократическа алтернатива на много от политиките, от които за съжаление страдаха испанците по времето на икономическата и финансова криза.\" Защо Санчес отиде при Макрон Друга негова инициатива според правителствени източници може да е създаването на Европейски стабилизационен фонд за инвестиции, които ще предотврати бъдещи икономически кризи в страните членки. Той би искал повече усилия за финализиране на банковия съюз на ЕС, създаване на финансов съюз и на европейска схема за гарантиране на депозитите. Тези планове биха влезли в конфликт с идеите на националисти, които опитват да върнат повече правомощия от Брюксел в европейските столици и които се справиха добре на евроизборите - във Франция, Великобритания, Италия, Полша и Унгария. Консерваторите в Берлин вероятно няма да харесат някои от предложенията му за еврозоната, но Санчес знае към кого да ги отправи. За европейските му амбиции говори фактът, че първото му пътуване в чужбина не бе в Мароко (както е обичайно за испанските премиери), а във Франция. Вчера той отново разговаря с френския президент Еманюел Макрон, чиито идеи за по-близка интеграция са в съзвучие с тези на испанския лидер. \"Не е случайно, че първият му контакт бе с Макрон. Преди да се знаят изборните резултати, екипите им вече бяха предвидили срещата,\" защото - поне в Мадрид - осъзнават възможностите, създавани от разпада на евроклуба на големите четири държави,  пише \"Ел паис\" . \"Социалисти и либерали се обединяват, за да отнемат от (Европейската народна партия) управлението на Европейската комисия,\" продължава изданието  в друга публикация , според която целта е групите на S&D и Алианса на либералите и демократите в Европа (АЛДЕ) да се обединят в Европарламента. Германия, Франция и Испания Днес Санчес ще има възможност да се срещне и с германския канцлер Ангела Меркел по време на извънредния Европейски съвет, на който ще бъдат обсъдени резултатиет от евроизборите. Неговият външен министър Жозеп Борел вече е критикувал резултатите на Берлин и Париж в европейската интеграция: \"Франция и Германия показаха, че сами вече не са в позиция да водят Европа. Нужни са повече държави, за да участват в тази задача.\" Източник от испанското правителство казва за \"Ройтерс\": \"Искаме да изградим G3 и да укрепим оста Мадрид-Берлин-Париж, включвайки Лисабон и като цяло Иберийския полуостров.\" Измъкналата се от рецесия Испания, с един от най-добрите показатели на растеж в еврозоната (прогнозни 2.2% тази година), получава шанс и заради евроскептичния завой и големия дълг на Италия, но фактор са и проблемите с напускането на Великобритания. Санчес настоява в тази връзка, че Мадрид би наложил вето на всяко бъдещо споразумение между Лундон и ЕС за Гибралтар. Според \"Ел паис\" Испания \"не е имала толкова голяма възможност да влияе на дневния ред на Европейския съюз от влизането в (общността) през осемдесетте.\" Низ от обстоятелства като разгрома на социалдемократите във Франция и Германия, Брекзит и \"осъзнаването, че влиянието на страната е под възможностите, които има,\" продължава испанският всекидневник. Преговорите са в ръцете на Санчес Източник от испанското правителство, цитиран от \"Ройтерс\", казва, че другите лидери социалисти в ЕС са натоварили Санчес със задачата да поведе лагера им в преговорите за евроинституциите в близките месеци, докато се избират петте имена за водещите европейски позиции. С тези думи източникът има предвид номинациите за председатели на Еврокомисията, Европарламента и Европейския съвет, върховния представител на ЕС във външната политика и  президента на Европейската централна банка. Междувременно Санчес заяви, че подкрепя кандидатурата на Франс Тимерманс - водещия кандидат на S&D - за наследник на Жан-Клод Юнкер. Източници на \"Ел паис\" от от ЕНП предупреждават, че всеки кандидат, алтернативен на водещия на групата Манфред Вебер, би имал нужда не само от абсолютно мнозинство в Европарламента (376 от 751 души), а и от квалифицирано мнозинство в Европейския съвет, където консерваторите са в състояние да наложат вето. Така не може да има председател на Еврокомисията, към когото ЕНП да не са благоразположени. От важните постове Испания се надява да поведе общата външна политика и евентуално да получи още един заместник-председателски пост в Европейската комисия. Името на първия дипломат Борел вече се е появявало като човек, който може да поеме такава роля, макар източници от испанското правителство да споменават трима изпърняващи длъжността министри като алтернативи: Надя Калвино (на икономиката), Тереса Рибера (на околната среда) и Луис Планас (на земеделието), отбелязва \"Ройтерс\". Агенцията припомня, че Калвино е споменавала идеята за \"зелени облигации\" като средство да се помогне на испанския бизнес да е е по-екологично съобразен. Източниците на \"Ел паис\" в същото правителство обаче твърдят, че грижата на Санчес е друга - акцентът е първо върху политиката, а после върху постове и имена. Според тях все пак е вероятно да се спре на Борел. Борел бе и председател на Европарламента между 2004 и 2007 г. - единствената европейска институция, която Испания някога е оглавявала.", "date": "2019.05.28", "title": "Испания се завърна с трясък в центъра на европейската сцена"}
{"url": "https://www.dnevnik.bg/evropa/2019/05/28/3912473_ljubopitnite_lichnosti_koito_shte_stanat_evrodeputati/", "text": "Доста колоритни, нетипични и дори затворници... Сред новите евродепутати има изненадващи и забележителни личности. Следва представяне на привличащи внимание имена в новия Европейски парламент. Маджид Маджид, \"готиният\" от британските Зелени Наричан \"най-готиния кмет във Великобритания\", 29-годишният Маджид Маджид е бивш бежанец от Сомалия, пристигнал като дете във Великобритания и израснал в индустриалния град Шефилд. Той ще бъде депутат в Европейския парламент като представител на британските Зелени. Младият Маджид, който винаги носи на главата си бейзболна шапка и е широка усмивка на лицето, стана кмет на Шефилд през май миналата година и насърчава толерантността, социалната интеграция и борбата срещу расизма. Маджид, който привлече вниманието с изказването си, че американският президент Доналд Тръмп \"не става за нищо\", е известен с привързаността си към екологичната кауза. \"Вече имам глас и ще го използвам\", изрази задоволство Маджид. Неуморимият Силвио Берлускони Бившият италиански премиер Силвио Берлускони, прекара последните 25 години от живота си на преден план на политическата сцена в Италия, но  за първи път ще бъде евродепутат . 82-годишният милиардер се подготви за първия си мандат в европарламента по характерен за него начин: според италианския всекидневник \"Стампа\" Берлускони си е купил разкошна вила с басейн, фитнес и огромни приемни салони в квартала с чуждестранните посолства в Брюксел. Там той ще се срещне с много свои познати - неговата партия \"Форца Италия\" е член на Европейската народна партия, обединението на десните проевропейски партии в европарламента. Една от европейските амбиции на Берлускони е да възстанови отношенията на Европейския съюз с Русия, като между Берлускони и руския президент Владимир Путин има голямо приятелство. Берлускони обаче отива отслабен в Брюксел, тъй като партията му спечели 8.8 процента от гласовете, което е по-малко от 10-те на сто, на които се надяваше. Пиетро Бартоло, лекарят от Лампедуза 63-годишният лекар от италианския остров Лампедуза бе избран за евродепутат от лявоцентристката Демократическа партия, за да постави въпроса с проблемите на мигрантите в центъра на дебатите в Европейския съюз. Той стана известен на широката общественост през 2016 г., когато документалният филм с негово участие \"Огън в морето\" на Джанфранко Роси спечели \"Златната мечка\" на кинофестивала в Берлин. Бартоло от близо 30 години практикува на средиземноморския остров, който се превърна в точката, от която десетки хиляди мигранти влязоха в Европейския съюз, но също така и в гробище за мнозина от тях. Опитът на Бартоло го е направил очевидец на \"възможно най-тежките престъпления срещу човечеството. Когато изнасилиш една жена, изнасилваш цялото човечество, когато измъчваш един човек, измъчваш цялото човечество. Ще предложа промени в Дъблинския регламент, които да позволят на хората, които пристигат в Италия, да имат възможността да отидат в страната, в която искат да живеят\", заяви Бартоло. На Лампедуза обаче крайната десница спечели повече от 50 процента от гласовете на изборите за Европейски парламент в неделя, като на острова избирателната активност беше изключително ниска. Германският хуморист Нико Земсрот В Германия сатиричната партия \"Партията\", която досега имаше един евродепутат, направи малка изненада, като изпрати и втори свой представител, хумориста Нико Земсрот, в европарламента. Оглавявана от журналиста и сатирик  Мартин Зонеборн , който ще изкара втори мандат като евродепутат, \"Партията\" получи 2.4 процента от гласовете, което е с 1.8 процента повече от 2014 г. \"Леле\", написа иронично в \"Туитър\" 33-годишният Нико Земсрот след обявяването на резултатите в неделя вечерта. Подобно на Зонеборн през 2014 г. Земсрот също ще трябва да прекрати седмичното си сътрудничество с предаването \"Хойте-шоу\", което е германска адаптация на американското \"Ежедневно шоу\", излъчваща се по втората германска обществена телевизия. Основана през 2004 г. по инициатива на сатиричното списание \"Титаник\", \"Партията\" защитава \"труда, правовата държава, животните, елитарността и демократичната инициатива\". На тези европейски избори \"Партията\" привлече вниманието към себе си, като излъчи осмина кандидати, съименници на видни представители на нацистката партия. На предизборните плакати \"Партията\" призоваваше избирателите да гласуват за Кевин Гьобелс (чиято фамилия съвпада с тази на ръководителя на пропагандата на нацисткия режим) и за Тобиас Шпеер, чието фамилно име напомня на това на Алберт Шпеер, германски архитект и министър на въоръженията и военната промишленост по времето на Адолф Хитлер. Задържаният каталунски лидер Ориол Жункерас Задържаният под стража от година и половина каталунски сепаратистки лидер Ориол Жункерас превърна европейските избори в свой приоритет, за да може да постави Испания в неудобно положение пред Европа и да \"повдигне въпроса за каузата на политическите затворници\" в Европейския парламент, където той вече бе депутат между 2009 и 2011 г. Предстои да разберем дали лидерът на Републиканската левица на Каталуня, който водеше кампанията си от затвор в покрайнините на Мадрид, ще получи разрешение от испанското правосъдие да отиде в Страсбург. Жункерас е изправен пред съда заради ролята си в опита за отделяне на Каталуня през 2015 г., като съществува риск да бъде осъден на 25 години затвор. Избран в края на април и за депутат в долната камара на испанския парламент, 50-годишният бивш университетски преподавател имаше възможност да положи клетва миналата седмица по време на оживено парламентарно заседание, но депутатските му пълномощия бяха преустановени няколко дни по-късно. В Европейския парламент Жункерас може да се срещне отново с големия си съперник Карлес Пучдемон, на когото бе вицепремиер в регионалното правителство на Каталуня при опита за отцепване. Пучдемон, който избяга в Белгия от испанското правосъдие, оглави листата на другата голяма сепаратистка партия в Каталуня и също няма гаранции, че ще може да заеме мястото си на евродепутат. За да го направи, Пучдемон трябва на теория да се върне в Испания, за да положи лично клетва пред избирателната комисия, което ще доведе до незабавния му арест. Огненият испанец Хорхе Буксаде Избраният за евродепутат от крайнодясната партия \"Вокс\", роденият в Барселона през 1975 г. Хорхе Буксаде има скандално политическо минало. Активист на неофашистката партия \"Фаланга\", стълб на франкисткия режим и носталгично настроена към диктатурата на Франко, Буксаде бе неин кандидат на европейските избори през 1995 г. и на парламентарните година по-късно. Той не отрича тази част от биографията си. \"Съжалявам, че бях поддръжник на Народната партия от 2004 до 2014 г., но не и за това, което съм правил като млад, когато бях пълен с надежда и патриотични убеждения\", каза наскоро Буксаде, който по професия е адвокат. Буксаде, който е ултраконсервативен баща на четири деца и католик, предизвика полемика по време на кампанията с критиката си срещу \"грозните феминистки, които нареждат на испанките какво да правят\". В отговор \"Туитър\" бе засипан от публикации на феминистки с подигравки срещу Буксаде заради външния му вид. /БТА", "date": "2019.05.28", "title": "Любопитните личности, които ще станат евродепутати"}
{"url": "https://www.dnevnik.bg/kultura/2019/05/28/3912698_snimka_na_denia_vruchvaneto_na_otlichiiata_zlaten_vek/", "text": "Отличията \"Златен век\" бяха раздадени днес по традиция по повод 24 май на церемония, организирана от Министерството на културата в Квадрат 500 - Национална галерия. На нея бяха удостоени творци и артисти от различни области на изкуствата за техния принос в развитието на българската култура и духовност.", "date": "2019.05.28", "title": "Снимка на деня: Връчването на отличията \"Златен век\" за 2019 г."}
{"url": "https://www.dnevnik.bg/politika/2019/05/28/3912706_borisov_otnovo_dade_signal_che_samo_toi_komandva_v/", "text": "Премиерът и лидер на ГЕРБ Бойко Борисов тази вечер за пореден път през последните месеци даде сигнал, че само той командва в ГЕРБ. В предаван на живо във Фейсбук профила му разговор с репортери в Брюксел той обяви, че предстоят големи трансформации в няколко структури на партията. Допреди скандала с апартамента на неговия заместник в партията Цветан Цветанов Борисов го хвалеше тъкмо за работата му със структурите на места, на което отдаваше и доброто представяне на партията на изборите. Това не е първият случай, в който Борисов внушава с изказване, че именно той се разпорежда в партията си, а не Цветанов, каквото публично впечатление се създаде през последните години. Преди ден Борисов пък директно обяви, че структурите добре си работят и без Цветанов. Повече за това четете  тук . Днес от Брюксел, където Борисов участва в  заседанието на Европейския съвет , обяви, че ще коментира резултатите от изборите в четвъртък или петък, когато и ЦИК обяви окончателните данни. В следващите дни ще кажем какво правим и как го правим, посочи Борисов. Единственото конкретно решение, което тази вечер обяви е, че някои местни структури на партията ще бъдат разформировани, а в други ще \"чистя всичко до корен\". Назова конкретно структурите в Добрич и Плевен. В двата града ГЕРБ печели по-малко гласове на изборите от БСП. Областният координатор в Добрич е Пламен Манушев, който е един от активните депутати на партията. Начело в Плевен е друг депутат - Владислав Николов. Данните на Централната избирателна комисия показват, че в Добрич ГЕРБ печели 10 433 гласа или 22.79%, а на евроизборите през 2015 г. гласовете са били 14 780 или 26.173% от вота. В Плевен също има значително влошаване при представянето на ГЕРБ. На тези избори за партията са гласували 16 592 или 26.88%, а на предходните гласовете са били 20 516 или 26.454%. Успях да си задържа партията и накрая ги минах всичките, все пак обобщи Борисов към днешна дата като подчерта, че му е омръзнало да слуша социолозите и политолозите да казват какво мисли той. \"Резултатите на ГЕРБ са много добри за състоянието, в което влязохме в тази кампания. Ние сме категорично първа политическа сила сред работещите, младите и висшистите, губим от БСП над 60 години и при ниско интелигентните с основно образование. 21 области срещу три са точно 7 пъти разлика. Това е като оценка\", обяви Борисов. На въпрос как ще коментира процесите в БСП и подадената днес оставка от лидера Корнелия Нинова Борисов за пореден път обяви, че не се меси в работата на други партии. Мен много пъти са ме подканяли или са правели такива намеци и действително съм давал оставка, когато съм виждал, че управлението трябва да бъде преструктурирано, обясни той. Обясни, че за него са важни аплодисментите, които получил в ЕНП, за това, че е ГЕРБ е победила \"лидера на европейските социалисти в пряк двубой. Другото си е работа на БСП\". Премиерът отбеляза, че не очаква още днес в Брюксел да се вземат решения за главните постове в ЕС. \"На тези консултации в Брюксел, в България им викаме пазарлъци, много имена ще се прехвърлят\", посочи още той. По думите му предстоят още много кръгове от преговори. \"Този, който първи говори, той ще загуби. Това ще бъде едно надбягване и който съумее да задържи коня си, както аз си задържах партията и последните две седмици я пуснах, и ги изпреварих просто с много дължини всичките победители, защото всичките се изкараха победители\". Изтъкна стремежа на България Европейската агенция по труда да се установи в София и подкрепата, която търси за това сред другите държави, за което обяви, че има \"няколко коза в джоба\".  По думите му още е рано да се говори кой ще е българският еврокомисар. \"Мария Неделчева направи една много добра кампания и сами видяхте, че разликата между нея и останалите кандидати бе потресаваща в нейна полза като компетентност, знания, учения, интелигентност, излъчване\", заяви Борисов. Посочи, че най-много преференции от всички кандидати за евродепутати е събрала именно Мария Габриел. ", "date": "2019.05.28", "title": "Борисов отново даде сигнал, че само той командва в ГЕРБ (видео)"}
{"url": "https://www.dnevnik.bg/sport/2019/05/28/3912685_ferari_premahva_reklamata_na_filip_moris_za/", "text": "Ферари\" обяви, че няма да използва логото Mission Winnow, което използва върху своите болиди във Формула 1. Това ще важи за следващите два старта от сезона, които са Гран при на Канада и Гран при на Франция. В двете страни е напълно забранено да се рекламират цигари и тютюневи продукти. Скудерията рекламира един от своите основни спонсори, \"Филип Морис\", именно чрез кампанията Mission Winnow. Макар и не официално тя промотира използването на продукти с намален риск за здравето – нагреваемите цигари. От началото на сезона \"Ферари\" беше без това лого само в един старт. Това се случи в първия кръг в Австралия, когато беше използвано логото по случай 90-ата годишнина на Скудерията. Тогава правителството на Австралия съобщи, че ще проведе разследване, ако се рекламират тютюневи компании или продукти с намален риск за здравето. Компанията \"Филип Мори\" е  най-дългогодишният партньор на Скудерията . Най-голямата тютюнева компания в света е партньор на \"Ферари\" от няколко десетилетия, но логото на най-известния ѝ бранд \"Марлборо\" изчезна от 2011 г. заради забраната. Въпреки това \"Филип Морис\" продължава да дава по около 100 милиона долара на година на италианския тим. Следващите стартове от сезона във Формула 1 са Гран при на Канада (9 юни) и Гран при на Франция (23 юни). От началото на сезона \"Ферари\" все още няма победа, като вече минаха шест кръга. Дотук най-доброто представяне на Скудерията е второ място на Себастиан Фетел, спечелено в последния старт за Гран при на Монако.", "date": "2019.05.28", "title": "\"Ферари\" премахва рекламата на \"Филип Морис\" за следващите два старта във Формула 1"}
{"url": "https://www.dnevnik.bg/politika/2019/05/28/3912713_pravnata_komisiia_skorostno_othvurli_vetoto_na/", "text": "Правната комисия на Народното събрание отхвърли за рекордно кратък срок ветото, наложено от президента Румен Радев върху Закона за държавната собственост. Ветото бе наложено в понеделник сутринта, а няколко часа по-късно то влезе в дневния ред на извънредно заседание на парламентарната правна комисия във вторник, където днес бе отхвърлено единодушно - 14 гласа в подкрепа на закона, нито един против или въздържал се, съобщи  \"Капитал\" . С промените в закона се дава възможност за бързо принудителното отчуждаване на имоти, дори за частни проекти като индустриални зони и тех паркове. В приетите текстове се предвижда още че започналите производства по отчуждаване на имоти частна собственост се довършват по новия ред. Очаква се ветото да бъде отхвърлено и в пленарна зала в сряда. В мотивите си за ветото  президентът посочи , че предвид липсата на критерии, по които Министерският съвет обявява обектите с национално значение, приложното поле на предварителното изпълнение може да засегне множество частни имоти без гаранции, че това са обекти за общо ползване в обществен интерес. Държавният глава възрази и срещу неравнопоставеността между дребните и едрите собственици на земеделски земи и горски територии, които ще се обезщетяват по различен начин. Той има предвид заложената възможност чрез отчуждаване на малки терени земеделски земи и гори на един и същ собственик държавата да му ги комасира в апетитен терен на друго място по преценка на властите. На заседанието на комисията представители на Министерството на регионалното развитие и благоустройството, които явно са автори на текстовете, са уверили, че злоупотреби няма да има, а комасацията е невъзможна при съвсем малки терени. Правосъдният министър Данаил Кирилов, доскоро председател на правната комисия, се позова на опита си като областен управител и заяви, че комасацията е хубаво нещо и ако човек е направил усилия да си комасира имотите, не трябва да му се пречи, посочва \"Капитал\". ", "date": "2019.05.28", "title": "Правната комисия скоростно отхвърли ветото на президента за отчуждаването на имоти"}
{"url": "https://www.dnevnik.bg/sviat/2019/05/28/3912431_v_ruskata_kosmicheska_industriia_krajbite_sa_s/", "text": "Откраднати милиарди, чиновници в затвора и избягал в чужбина ръководител - руският космически сектор се характеризира с кражби на средства в астрономически размери, които слагат прът в амбициите за величие в Космоса, които Русия отново започна да проявява. От години страната се опитва да възстанови тази своя индустрия - източник на огромна гордост по съветско време и в която тя остава незаобиколим световен фактор. Секторът обаче бе съсипан след разпадането на СССР, а в последно време понесе няколко унизителни провала. Корупционните скандали продължават да разтърсват руската космическа индустрия и оставят в сянката си анонсираните проекти за нови ракети или станции на Луната. \"Милиарди се крадат\" в държавния конгломерат \"Роскосмос\", който обединява компаниите в сектора, обобщи в средата на този месец ръководителят на Следствения комитет на Руската федерация Александър Бастрикин, цитиран от РИА \"Новости\". Той съобщи, че разследвания се водят \"от поне пет години и са далеч от приключване\". Нов епизод от този сериал: През април генералният директор на Научноизследователския институт за космически технологии Юрий Яскин напусна Русия в посока европейска страна, откъдето подаде оставка, както съобщи вестник \"Комерсант\". В неговото предприятие току-що била започнала финансова ревизия и той се опасявал, че ще бъдат открити злоупотреби, заявили източници на руския ежедневник. \"Роскосмос\" потвърди пред \"Франс прес\" оставката на Яскин, чийто институт участва в разработването на руската глобална навигационна спътникова система ГЛОНАСС, която е проектирана да конкурира американската Джи Пи Ес (GPS). От космическата агенция не посочиха причини. Провалени големи проекти Злоупотребите засегнаха особено силно два важни проекта през последното десетилетие - ГЛОНАСС и строителството на нов космодрум, Восточний (Източният космодрум), в руския Далечен изток, замислен да замени  Байконур, в Казахстан . Освен това почти всички основни компании в сектора, включително конструкторите на ракети \"Хруничев\" и \"Прогрес\", бяха засегнати от финансови скандали, водещи понякога до затворнически присъди за кражби в голям мащаб. Сметната палата оцени различните финансови злоупотреби в \"Роскосмос\" през 2017 г. на 760 милиарда рубли (над 10 милиарда евро), което представлява близо 40 процента от нарушенията, открити във всички сектори на руската икономика. \"Роскосмос\" редовно твърди, че сътрудничи на водените разследвания. \"Изкореняването на корупцията е една от главните цели на ръководството\", увериха от конгломерата пред \"Франс прес\". В средата на миналия месец президентът Владимир Путин призова за \"постепенно решаване на очевидните проблеми, които спъват развитието на  космическия сектор \". \"Цените и сроковете, набелязвани за реализирането на космически проекти, често са неоснователни\", подчерта той. Повече пари - повече корупция Изправянето на космическия сектор на крака е въпрос на престиж за Кремъл. Тази индустрия символизира възстановената гордост на Русия и нейните възможности да бъде в първите редици на международната сцена, особено в контекста на новата студена война със Съединените щати. Съсипан през 90-те години на миналия месец, секторът се крепеше благодарение на търговски договори с чужбина. \"Тогава обаче още имаше кадри на много високо професионално равнище и по-малко злополуки при изстрелвания\", казва Виталий Егоров, автор на популярен блог за Космоса, \"Зелената котка\" (zelenyikot.com). Първият модул на Международната космическа станция (МКС), \"Заря\", бе произведен в Русия и изведен в откритото пространство през 1998 г. въпреки финансовите трудности. Парадоксално, ситуацията се влоши в началото на този век, когато тези проблеми бяха решени. Притокът на държавни средства подхрани злоупотребите и напредъкът на космическите изследвания спря, твърдят експерти. \"Днес космическият сектор функционира на принципа: Дайте ни пари и ние ще изстреляме нещо... някой ден\", обяснява Егоров. Само МКС си остава твърдо \"светъл лъч\", но тя има по-скоро \"политическа роля\" за поддържане на международното сътрудничество и не допринася с нищо ново за научните изследвания, смята експертът. Според анализатори генералният директор на \"Роскосмос\" Дмитрий Рогозин - бивш вицепремиер, известен с антизападната си реторика и назначен на поста преди година - има проблеми с решаването на проблемите в сектора. Научните среди упрекват този журналист по образование, че не познава индустрията. \"Той би бил чудесен говорител на \"Роскосмос\", казва с ирония Егоров, след което прави уговорката, че \"дори Супермен не би успял да се справи с тази лавина от проблеми\". /БТА", "date": "2019.05.28", "title": "В руската космическа индустрия кражбите са с астрономически размери"}
{"url": "https://www.dnevnik.bg/politika/2019/05/28/3912720_vmro_iska_da_otstrani_volen_siderov_ot_posta_mu_na/", "text": "ВМРО иска да свали лидера на \"Атака\" Волен Сидеров от поста му на председател на парламентарната група на \"Обединени патриоти\". Според депутати от партията на Красимир Каракачанов, с които \"Дневник\" разговаря, желанието им е налице, но все още нямат решение на парламентарната група. Те припомниха, че третият коалиционен партньор Валери Симеонов, лидер на НСФБ, преди няколко месеца  свали доверието си от Сидеров , като председател на парламентарната група. ВМРО тогава потушиха скандал, но сега се надяват да получат подкрепата на Симеонов. Днес депутатите от ВМРО се събират, но се очаква да отпразнуват успеха си от вкарването на двама евродепутати, което е първият такъв успех при самостоятелно явяване на избори на ВМРО. Въпросът за \"развода\" със Сидеров се очаква да бъде обсъден утре, когато е работен ден за депутатите. Сидеров не е свиквал заседание на парламентарната група от месеци, като според ВМРО, той прави това от страх да не бъде свален от поста си. Не е известно каква ще е позицията на Валери Симеонов, без чиито депутати не може да бъде отстранен Сидеров. Двамата не вдигаха днес мобилните си телефони. Депутати и сътрудници на НФСБ не знаеха дали въпросът за поста на Сидеров е обсъждан. Скандалите в малкия коалиционен партньор са ежедневие и трите партии не успяха да постигнат съгласие за общо явяване на изборите въпреки декларираното пред медиите желание за това. Обидите между лидерите им ескалираха в последните дни след вкарването на двама евродепутати от ВМРО - Ангел Джамбазки и Андрей Слабаков. \"Атака\" и НФСБ получиха по-малко гласове от независими кандидати като Минчо Христов и бившия кмет на \"Младост\" Десислава Иванчева. \"Атака\" плюха по мен, по ВМРО, по цялата ни кампания по грозен начин, не знам как ще се гледаме в очите, коментира пред БНТ в неделя Красимир Каракачанов. За Валери Симеонов каза, че е запазил джентълменски тон по време на кампанията. \"Има неща, които трудно ще забравя, удари, нож в гърба – нанесени от хора, които вие смятате, че са мои коалиционни партньори, позволявайки си да говорят за мен и г-н Джамбазки лъжи, лъжейки като долни цигани\", каза в понеделник пред Би Ти Ви Красимир Каракачанов и заяви, че повече \"няма да играе синя каска\". В същия репортаж Ангел Джамбазки се зарече да съди Волен Сидеров за клевети, изречени по време на кампанията. В поредица репортажи телевизия \"Алфа\" показа компромати срещу Джамбазки по адрес на неговата сексуална ориентация. Заради това  Сидеров бе санкциониран от ЦИК. \"Трябва да ви кажа, че много се стряскам, когато ме заплашват хора, за които не е ясно точно каква е тяхната сексуална ориентация, аз затова предложих всички кандидати за евролистите да обявят каква е тяхната сексуална ориентация, но да го кажат, за да не бъдат изнудвани с това. Когато г-н Джамбазки каже нещо, се разтрепервам от страх, но той не е мой тип\", отговори Сидеров, цитиран от бТВ. Според него от партията на Каракачанов решили да се явят самостоятелно на евровота - \"сключили сделка с ГЕРБ и ДПС, за да получат този резултат от купен вот, имам много информация и тя ще стигне до съответните органи\". А Каракачанов отговори: \"На крива ракета – космосът ѝ пречи, за киселото грозде също.\" Валери Симеонов припомни в същия репортаж само, че от ВМРО първи взели решение сами да се явят на евровота и това принудило останалите две партии сами да участват в изборите. Иначе в официални изказвания от последните дни от ВМРО говорят, че искат да запазят коалицията и съответно участието си в голямата коалиция с ГЕРБ. Коалиция \"Обединени патриоти\" има 27 народни представители – 11 от ВМРО, 8 от НФСБ и 8 от \"Атака\". Дори и без депутатите на Сидеров, макар и по-трудно, ще може да се поддържа необходимия кворум за функциониране на парламента от 142 депутата. Депутатите от \"Атака\" често не са в пленарна зала при важни закони и управляващите разчитат на \"Воля\", а по тематични закони и на ДПС.", "date": "2019.05.28", "title": "ВМРО иска да махне Сидеров от поста му на председател на парламентарната група"}
{"url": "https://www.dnevnik.bg/biznes/2019/05/28/3912696_stroiteliat_na_bulgarskata_chast_ot_turski_potok_e/", "text": "Строителят на българската част по трасето на газопровода \"Турски поток\" няма да е избраният преди време консорциум от саудитска Арабия \"Аркад\", обяви днес ръководството на \"Булгартрансгаз\". Вместо това за изпълнител на проекта за 3 млрд. лв. е избрана свързаното с \"Газпром\" обединение \"Газово развитие и разширение в България\", съобщава  \"Капитал\" . Изданието посочва, че още през февруари руски медии са прогнозирали такъв финал на конкурса, а тогава все още не бяха известни имената на кандидатите. Решението на \"Булгартрансгаз\" подлежи на обжалване пред Комисията за защита на конкуренцията. Обединение \"Газово развитие и разширение в България\" е съставено от Консорциум \"Варна 1\" (учредено от италианската \"Бонатти\" и германската \"Макс Щрайхер\", които изграждат сухоземната част от \"Северен поток 2\") и българския клон на люксембургската \"Комплишънс дивелъпмънт\", посочва изданието. Последната фирма има клон и в Сърбия, където \"Газпром\" ще строи газопровода от българската до унгарската граница като продължение на \"Турски поток\". Преди да изтече валидността на офертата на \"Аркад\" останалият на второ място консорциум \"Газово развитие и разширение в България\" изпраща писмо до \"Булгартрансгаз\", че подновява валидността на офертата си и заедно с това прави 31.5% отстъпка от обявената цена. В случая вместо поисканите по-рано 1.6 млрд. евро сумата става 1.1 млрд. евро - толкова, колкото е и офертата на отстранената компания. ", "date": "2019.05.28", "title": "Строителят на българската част от \"Турски поток\" е сменен"}
{"url": "https://www.dnevnik.bg/photos/2019/05/28/3912424_fotogaleriia_svetovnite_snimki_na_denia_-_28_mai_2019_g/", "text": "Лидерът на Партията на Брекзит на Найджъл Фараж и новоизбраните членове на Европейския парламент по време на пресконференция по повод обявяването на резултатите от изборите за Европейски парламент в Лондон, Великобритания. Партията, която иска Великобритания да напусне ЕС без сделка, спечели изборите на национално ниво.", "date": "2019.05.28", "title": "Фотогалерия: Световните снимки на деня - 28 май 2019 г."}
{"url": "https://www.dnevnik.bg/bulgaria/2019/05/28/3912735_bsp_se_vrushta_v_parlamenta_no_ne_reshi_koga/", "text": "Парламентарната група на \"БСП за България\", която напусна заседанията на парламента в средата на февруари, ще се върне в Народното събрание. Кога ще стане това обаче ще бъде решено от групата на заседание от 10.30 часа утре. Решението за връщането бе взето след седемчасово заседание на Националния съвет на БСП, който обсъди изборните резултати. Преди това  лидерът Корнелия Нинова подаде оставка , която ще бъде потвърдена от конгреса на 16 юни. С връщането си в парламента депутатите от БСП ще трябва да внесат нов антикорупционен закон и предложения за промени в правомощия на главния прокурор.", "date": "2019.05.28", "title": "БСП се връща в парламента, но не реши кога"}
{"url": "https://www.dnevnik.bg/sport/2019/05/28/3912736_levski_shte_igrae_v_evropa_sled_pobeda_v_nadlugvaneto/", "text": "Левски\" ще играе в евротурнирите през следващия сезон. Сините се класираха след успех с 1:0 в баража срещу \"Етър\". В герой за \"Левски\" се превърна резервата Валери Божинов. Нападателят се появи в игра в 71-ата минута, като се разписа с първото си докосване до топката. Успехът беше от жизнено значение за \"Левски\", защото участието в първия квалификационен кръг на Лига Европа ще донесе 240 хиляди евро на сините. Тимът участва за трета поредна година в баража за място в евротурнирите, като излезе победител и в трите. През 2017 г. \"Левски\" надделя трудно срещу \"Верея\" с дузпи, а в края на миналия сезон победи с 4:1 \"Черно море\". Мачът не предложи зрелище, като интрига имаше единствено в последните 20 минути. Преди това двата отбора действаха предпазливо и не предприемаха рискове. \"Левски\" започна по-активно двубоя. Сините опитваха да застрашат вратата на \"Етър\" предимно с центрирания, но без резултат. Тимът от Велико Търново насищаше зоната около наказателното си поле и не допускаше пролуки в защита. Първият точен удар дойде в 26-ата минута от Паулиньо, но изпълнението му нямаше достатъчно сила. Надлъгването и предпазливостта продължиха и до края на първата част имаше твърде малко възможности за гол. В началото на втората част Станислав Костов върна към Илия Юруков, който стреля неточно по диагонала. По-късно двамата си размениха ролите, но от малък ъгъл нападателят на \"Левски\" не затрудни вратаря Христо Иванов. Надлъгването между двата отбора продължаваше, като не се виждаше как може да бъде нарушено нулевото равенство. Влизането на Божинов обаче промени развоя и съживи мача. Нападателят смени Костов и вкара с първото си докосване в 72-ата минута. Божинов се разписа с удар с глава след атака отдясно и подаване на Живко Миланов. Устремът на \"Левски\" продължи и Паулиньо имаше добра възможност, но стреля неточно до левия страничен стълб на Иванов. В търсене на гол \"Етър\" се впусна в атака. При една от тях Иван Горанов се намеси с шпагат, за да блокира опасен удар. В заключителните минути \"Левски\" можеше да убие интригата, но Живко Миланов стреля неточно от фаул.", "date": "2019.05.28", "title": "С първото си докосване резервата Валери Божинов прати \"Левски\" в Европа"}
{"url": "https://www.dnevnik.bg/politika/2019/05/28/3912163_ninova_sreshtu_opoziciia_v_bsp_vuzmojni_li_sa/", "text": "След  загубата на европейските избори в неделя  днес лидерът на БСП Корнелия Нинова ще се яви на първи тест пред партията си. На закрито заседание на широкото ръководство - Националния съвет,  тя ще поиска подкрепа за предложенията й за предсрочни избори в БСП , които според вътрешната опозиция са нарушение на партийния устав. Корнелия Нинова предлага да започне предсрочна отчетно-изборна кампания в партията, по време на която в рамките на един месец да се сменят или преизберат ръководствата на областните и общинските структури. Сред предложенията е до два месеца да се изработят правила за предсрочен избор на председател на БСП, който по новия устав е пряк и се прави от всички членове на партията (бел. авт. - по данни на \"Позитано\" 20 те са около 100 хиляди). Макар да предлага предсрочен избор на лидер, Нинова не подава оставка, но прави заявка, че ще се оттегли от поста в началото на кампанията си за нов мандат (още за предложенията на Нинова четете  тук ). Според вътрешната опозиция в БСП обаче уставът на партията не позволява предсрочно прекратяване на мандатите на ръководствата, които са четиригодишни и в случая изтичат през пролетта на 2020 г. По думите на юристи има два избора - да бъде променен уставът, което трябва да стане с решение на конгреса, или Нинова да подаде оставка, а конгресът, който я е избрал по старите уставни правила, да избере неин наследник, който да довърши мандата й до 8 май 2020 г., след което да има пряк избор на лидер (още за процедурните възможности четете  тук ). При предсрочната отчетно-изборна кампания трябва да бъдат избрани нови делегати в конгреса, който от своя страна да избере нов състав на Националния съвет. В предложението на Нинова за предсрочни избори част от вътрешната опозиция вижда желание тя да се отърве по-бързо от критиците си в съвета, чийто мандат изтича заедно с нейния - през май 2020 г. Към момента вътрешната опозиция наброява между 50 и 60 от общо 185 души. Заради това съотношение се очаква предложенията на Нинова днес да бъдат приети. Въпреки това обаче на партиен жаргон пленумът би трябвало да бъде \"кървав\". Заради изборната загуба Нинова ще трябва да понесе критики от вътрешната опозиция в лицето на Михаил Миков, Димитър Дъбов, Георги Пирински, Атанас Мерджанов и др. Те ще бъдат заради едноличните решения на лидера, изваждането на депутатите от БСП от парламента, което трябва да бъде отменено днес, опитът за отстраняване на Сергей Станишев от листата и изолирането му от кампанията, въпреки което с преференции  той се качва от пето на второ място в листата,  и др.", "date": "2019.05.28", "title": "Нинова срещу опозицията в БСП: възможни ли са предсрочни избори в партията"}
{"url": "https://www.dnevnik.bg/sport/2019/05/28/3912266_levski_i_etur_opredeliat_tretiia_uchastnik_v_liga/", "text": "Левски\" и \"Етър\" се изправят в пряк дуел, който ще определи последния български участник в европейските клубни турнири през следващия сезон. Двата тима, които завършиха на трето и седмо място в Първа лига, излизат днес от 20 часа на стадион \"Георги Аспарухов\" в мач с голяма стойност. За \"Левски\", който претърпя много промени през сезона и вече е с ново ръководство, участие в Европа е от жизнено значение. \"Етър\" мечтае да се завърне в европейските турнири, където не е играл от сезон 1991-92, след като преди това беше станал шампион. Срещата ще бъде и последна за Красимир Балъков начело на тима от Велико Търново, като след това той  поема националния отбор . В редовния сезон \"Етър\" завърши на седмо място, а след изиграването на плейофната фаза премина и през баражите. Съставът от Велико Търново отстрани последователно \"Локомотив\" (Пловдив) и \"Славия\", за да стигне до мач с \"Левски\". За сините това е трето поредно участие в бараж за Лига Европа след въвеждане на новия формат в Първа лига, като неизменно тимът завършва трети в крайното класиране. През сезон 2016-17 \"Левски\" победи след дузпи \"Верея\" в много драматичен мач, а преди година се справи с \"Черно море\" с 4:1. \"Това е един мач и в него може да се случи всичко. \"Етър\" е дисциплиниран отбор, няма да ни е лесно, но не смятам, че съперникът ще играе дефанзивно. Затова ние трябва да сме агресивни, все пак играем на нашия стадион\", каза треньорът на \"Левски\" Георги Тодоров, за когото това също е последен мач. От новия сезон \"Левски\" ще бъде воден от досегашния национален селекционер Петър Хубчев. \"Винаги когато имаш такъв шанс за евротурнирите, е хубаво. Не сънуваме и не мечтаем. Ние сме реалисти, а не идеалисти или някакви наивници. Знаем, че ще ни бъде много тежко. Но пък това е сладкото, че ако имаме ден, винаги може да се случи нещо неочаквано\", каза преди срещата Красимир Балъков. Като футболист последният мач на Балъков за \"Етър\" отново е срещу \"Левски\", като това се случва в края на 1990 г. На стадион \"Ивайло\" във Велико Търново виолетовите побеждават с 4:2, а Балъков вкарва два от головете, като след това е трансфериран в \"Спортинг\" (Лисабон). Двубоят е тази вечер от 20 часа на стадион \"Георги Аспарухов\" и ще бъде излъчен по \"Диема Спорт\".", "date": "2019.05.28", "title": "\"Левски\" и \"Етър\" определят третия участник в Лига Европа в последния мач на Балъков"}
{"url": "https://www.dnevnik.bg/evropa/evropeiski_parlament/2019/05/28/3912213_dve_padnali_pravitelstva_tradicionnite_partii_-_koi/", "text": "Две правителства паднаха в първите часове след изборите; някои традиционни партии регистрираха сериозни загуби, а евроскептиците не постигнаха мечтаната голяма вълна. Кои са най-големите губещи от евроизборите? И двете страни във Франция Крайнодесният \"Национален сбор\" изпревари партията на президента Еманюел Макрон, но с  по-малко от един процент . Резултатът може да се тълкува зле и за двете политически сили. Действащ президент бе победен, макар и на косъм, от популистите. Но пък резултатът на Марин льо Пен е много по-малък, отколкото можеше да се очаква – тя очевидно не е успяла да се възползва нито от понижения рейтинг на Макрон, нито от недоволството на  \"жълтите жилетки\" . Социалистите в Германия Сривът тук бе за социалистите – отливът от лявата партия се материализира в подкрепата за зелените, които изненадващо станаха втора сила. Германската социалдемократическа партия (ГСДП)  загуби и Бремен , град, в който доминираше повече от седем десетилетия. Поражението поставя под въпрос и широката коалиция, която поддържа правителството. Правителството в Гърция Гръцкият премиер Алексис Ципрас  обяви предсрочни избори , след като неговата \"Сириза\" загуби от дясната \"Нова демокрация\" с около 9% разлика. Мандатът на Ципрас трябваше да приключи през октомври. Той заяви, че решението му не е тактическо, а свързано с етиката на левите политици. Евроскептиците в Дания Евроскептичните популисти от Датската народна партия загубиха две трети от подкрепата си дни преди общите избори на 5 юни. Либералната партия на премиера Ларс Льоке Расмусен отново стана най-голямата сила в европарламента. Управляващите в Румъния Там пострадаха  управляващите социалдемократи , които по предварителни данни се останаха втори с центристите от опозицията. Двойното гласуване (евровот и референдум за съдебни реформи) бе първият голям тест за популярността на социалдемократите, чиито реформи в съдебната система и в антикорупционното законодателство предизвикаха остри критики от страна на ЕС и САЩ. Кабинетът в Австрия Най-големият губещ е канцлерът Себастиан Курц – снощи той изгуби  вот на недоверие , предизвикан от скандала \"Ибисагейт\" с крайнодесните му коалиционни партньори от \"Партията на свободата\". Клип, разпространен от германския в. \"Зюддойче цайтунг\" и сп. \"Шпигел\", показа как бившият вицеканцлер и председател на крайнодясната Партия на свободата Хайнц-Кристиан Щрахе обещава щедри обществени поръчки на мнима племенница на руски олигарх. Традиционните партии в Белгия Там губещи са традиционните партии, за сметка на крайнодясната  \"Вламс беланг\" . Изборите доведоха до най-големия възход на крайната десница от 1936 г. Тя взе от подкрепата за умерените националисти от Нов фламандски алианс (НФА) - водещата фламандска партия в последното десетилетие. Френскоезичните вестници определиха резултата като \"черна/кафява вълна\" и зададоха въпроса как ще се сработят фламандско мнозинство на десницата и валонско мнозинство от социалисти, комунисти и природозащитници.", "date": "2019.05.28", "title": "Две паднали правителства, традиционните партии - кой загуби най-много от евроизборите"}
{"url": "https://www.dnevnik.bg/analizi/2019/05/28/3912202_borisov_otne_dumata_na_vsichki_koito_mojeha_da/", "text": "Няколко бързи размисли по евроизборите: Ниска избирателна активност в България. Това трябва да е знак към политиците. Хората искаха да гласуват, но не намериха за кого. Сигурно към 1 млн. човека се оглеждат и чакат своите кандидати, платформи и визии. ГЕРБ спечелиха с преднина, но като абсолютен брой гласове не могат да се похвалят много. Обърнаха кампанията последните 2 седмици. Борисов отне думата на всички, които можеха да навредят, и сам пое волана. И в пряко, и в преносно значение. Ходът с привличане на СДС беше добър.   Искането на прошка също беше добро. Но ако ГЕРБ решат, че \"Апартаментгейт\" или \"Къщигейт\", или друг гейт са забравени, ще сбъркат много. Всеки опит да върнат някого от подалите оставка ще бъде грешка. Тотално сбъркана кампания от страна на БСП. Имаха толкова възможности, но не успяха да се възползват. БСП трябваше да са в парламента. Оплакваха се, че Борисов прави кампания като премиер, а избягаха от възможността за непрекъсната пропаганда от парламентарната трибуна. Изумително странно решение.  През последната година и половина Нинова се опита да позиционира БСП като крайна консервативна религиозна формация. Според мен даже и нейните хора не разбраха какво точно иска да направи. Лошо решение беше и два месеца преди изборите, вместо да прави кампания, Нинова да тръгва на вътрешни битки със Станишев, шеф на ПЕС. Ама явно \"Говорит Москва\" не прощава. ДПС също загубиха като абсолютен брой гласове. Да, ниската активност им помогна за брой вкарани депутати, но сигналът е ясен.   Крайно време е ДПС да се определи дали наистина са либерали, като вземе отношение по някои теми. Като конвенцията срещу домашното насилие например. Или пък да спре да се нарича либерално, а да си признае, че са консервативни, изконни и религиозни. Идеята, че има много Динковци, претърпя неуспех. Да, кресливи са, но броят им не е толкова голям, колкото сами очакваха. Българите ясно показаха, че не искат фашизоиден национализъм. Все пак децата искат да са граждани на света. . Много формации се сбиха за този малък и креслив сектор – \"Воля\", \"Атака\", НФСБ, ВМРО, БСП, \"Възраждане\" и др. Сами се вкараха в капана на собствената си значимост. Разбираемо загубиха. Това трябва и да е знак към управляващите да не се поддават на малкото, но изумително шумни патриотари, сектанти и т.н. А да отстояват цивилизационния избор на българите. ДБ успяха да постигнат много за кратко време. Като за първа кампания им се получи добре. Но останаха в тесен сектор,  Трябва задълбочен и честен анализ и стратегически мерки как да разширят групата гласоподаватели.  Основна слабост на ДБ – вътрешните раздори. Половината кампания загубиха да се обясняват и да се карат вътрешно. Политическото сектанство на някои от членовете им няма да доведе до нищо добро. Уж демократи, а скачаха на всеки, който пишеше, че ще гласува за друг. Трябва да си направят модел за позитивна комуникация и да помолят симпатизантите си да са по-толерантни към хората. Изумително неприятно е някой да ти се кара, че не си достатъчно фанатизиран по неговите си разбирания.  Имаше интересни \"кражби на гласове\". Беше ясно, че Иванчева няма как да стане евродепутат, но взе гласове, които можеха да отидат към ДБ. Хората на Първанов излъгаха БСП и им взеха гласове под формата на \"Коалиция за България\".  Като цяло е необходим разговор за Европа, ценностите, цивилизацията и всичко останало. ЕС стана жертва на собствения си успех. Хората забравиха какво е било преди това. Необходима е непрекъсната комуникация по темата. Глобално за Европа има повишаване на избирателната активност. Хората очевидно все повече разбират колко е важно гласуването в обединения ни дом. Даже Юнкер бил изненадан. Ама той се изненадва от всичко. Глобално за Европа старите партии са в отстъпление.  , че хората са се променили и че трябва нов модел на комуникация. Много нови партии влязоха в ЕП. Новите хора в новия свят очевидно искат повече зелени, устойчиви политики, харесват повече микротаргетирани послания. Старите партии не го разбраха и отстъпиха място. Като цяло се радвам, че потвърдихме цивилизационния си избор да сме част от западната демокрация. Не е лесно, но дава устойчиви резултати. Светът се промени. Хората се промениха. Комуникацията се промени. И стана изключително важна. Citizens Communication Management е основната посока за тази година. Животът продължава. Идват следващите избори.", "date": "2019.05.28", "title": "Борисов отне думата на всички, които можеха да навредят"}
{"url": "https://www.dnevnik.bg/evropa/2019/05/28/3909099_sledizborno_sudoku_zapochva_nadprevarata_za_visshite/", "text": "Изборите за Европейски парламент поставиха началото на голямата реформа по високите етажи на властта в евроинституциите. Лидерите на ЕС се срещат днес, за да подготвят почвата за преговорите с евродепутатите по въпроса кой ще оглави няколко ключови институции на съюза – Европейската комисия, Европейския съвет, Европейския парламент, Европейската централна банка, както и кой ще бъде следващият върховен представител на ЕС за външната политика и сигурността. ГЕРБ и Бойко Борисов заявиха няколко пъти, че застават зад Манфред Вебер, водещия кандидат на Европейската народна партия за председател на комисията. Но това беше преди изборите, на които се потвърди, че работещо мнозинство в Европейския парламент е възможно само при компромисно споразумение между 4 групи - на ЕНП, на Социалисти и демократи, на либералите и на Зелените. На теория нито Вебер, нито водещият кандидат на социалистите Франс Тимерманс може да са приемливи за всички и да се наложи търсене на нов кандидат. Ако има зрънце вероятност в твърденията на източници на \"Блумбърг\", че е обсъждана Кристалина Георгиева - и това се реализира на практика - Борисов ще трябва да жертва еврокомисар Мария Габриел, защото една държава не може да има двама представители в комисията. Но Габриел трябва скоро да обяви дали ще заеме мястото си в европарламента като избран водач на листата на ГЕРБ и ако остане в комисията, както изглежда най-вероятно към момента, поема известен риск това да е последният ѝ мандат там. Договореностите трябва да балансират между различни интереси – на 28-те правителства и на европарламента, на ключови страни членки, на по-малки и по-големи държави, на европейския изток, запад, север и юг, на паневропейските леви, десни и центристки политически партии, на популисти и националисти, на баланс между представителите на двата пола... Сложно става и заради това, че британците имат пълно право да участват в процеса, а там дори не е ясно кой ще наследи Тереза Мей след оставката ѝ на 7 юни. Източници на \"Дневник\" в евроинституциите коментираха, че по-скоро ще има \"джентълменско споразумение\" представителите на Лондон доброволно да се дистанцират от процесите в Европейския съвет и формирането на ръководство на Европейския парламент. Но получилите кураж от евроизборите критици на евроинституциите в Италия, Унгария и Полша също няма да пропуснат първата възможност да заявят намеренията си. А за да е още по-сложно, веднага след изборите в Австрия падна правителството, а в Гърция премиерът Алексис Ципрас насрочи извънредни парламентарни избори. В Белгия предстои да се сглоби федерално правителство, а страната е прочута с това, че това може да отнеме дори години. Освен това разпиляването на гласовете след евроизборите предвещава трудни взаимоотношения между групите в парламента. \"Няколко политически групи, смятащи се за победители, могат да претендират за упражняване на влияние при определянето на председателя и програмите на Европейската комисия\", подчертава Себастиан Меяр, директор на института \"Жак Делор\". Как? Процесът с т.нар. водещ кандидат бе използван за пръв път при избирането на Жан-Клод Юнкер през 2014 г. Според поддръжниците му той прави избора на председател на еврокомисията по-демократичен и прозрачен. Преди 2014 г. председателят се назначаваше от лидерите на ЕС. С въвеждане на системата за  водещ кандидат  (наричан още \"шпиценкандидат\") европейските политически партии издигат свои  претенденти . Въз основа на резултатите от евроизборите един от тях би трябвало да бъде избран за председател на Европейската комисия от Европейския парламент, след като бъде официално предложен от държавните и правителствените ръководители. Идеята на този подход е, че председател на еврокомисията трябва да стане кандидатът на партията, излязла начело в изборите. Френският президент Еманюел Макрон и други национални лидери обаче са против искането на европарламента за използване на метода. Кой? \"Ройтерс\" представя някои от ключовите имена в надпреварата за висшите постове в ЕС, които ще останат свободни до края на годината. Четиридесет и шест годишният Вебер  е кандидатът на Европейската народна партия за председател на еврокомисията. В силна позиция е, защото ЕНП спечели изборите, но никога не е заемал правителствен пост и не са малко лидерите, съмняващи се в качествата му за поста. Дясноцентристите освен това, макар и победители,  са силно отслабени  след изборите. Петдесет и осем годишният Тимерманс е зам.-председател на Европейската комисия, бивш външен министър, владее пет европейски езика. Има квалификация и е красноречив, което липсва на Вебер, но в негов ущърб е лошото представяне на социалистите на евроизборите. Шейсет и осем годишният главен преговарящ на ЕС за Брекзит е бил външен министър, евродепутат и еврокомисар. Той не участва в изборите, но дискретно работи, за да използва уважението на лидерите за преговорите му за Брекзит. Като умерен френски консерватор, може да се хареса както на либерала Макрон, така и не консервативния германски канцлер Ангела Меркел. Петдесет и една годишната Вестагер е еврокомисар, отговарящ за конкуренцията, и е един от кандидатите на либералите за председател на еврокомисията. Атаките й срещу американските технологични гиганти й спечелиха популярност. Като либерал и жена, може да се хареса на Макрон, Меркел и на няколко либерални премиери. Шейсет и пет годишната Георгиева е изпълняващ длъжността президент на Световната банка и бивш еврокомисар. Като идваща от страна от Източна Европа,  може да успокои  новите държави членки от региона, че отново (след Доналд Туск) ще имат свой представител на единия от трите най-високи поста в ЕС. Това, че е жена, също може да е предимство. Тя е бивш зам.-председател на комисията и знае как работи тази институция. Отговаряше за бюджета на ЕС през 2014-2016 г. и за първото му намаляване. Шейсет и три годишната Лагард е управляващ директор на Международния валутен фонд, бивш финансов министър след успехи като корпоративен адвокат. Също голяма неизвестна. Посочвана е като възможен вариант от тези, които смятат, че лидерите са склонни да видят жена начело на евроинституция. Спечели признание за това, че базираният в САЩ МВФ помогна на европейците по време на кризата в еврозоната. Шейсет и три годишната Грибаускайте  бе президент  от 2009 г. до състоялите се през уикенда избори, бивш еврокомисар и финансов министър. Десетилетие на масата за преговори на ЕС я прави подходящ заместник на Доналд Туск начело на Европейския съвет. Някои обаче я смятат за твърде рязка и прекалено враждебна към Русия, за да може да води лидерите на ЕС към консенсус. Шейсет и шест годишният лидер на либералите в Европейския парламент и координатор за Брекзит в институцията е и бивш премиер. Еврофедералист, претендент за председател на европарламента. Някои виждат вариант за разделяне на петгодишния мандат на две, евентуално с Вебер. Кои са основните кандидати за президент на Европейската централна банка четете  тук . Спекулациите Според EurActiv Вебер вече е изключен като реалистична опция. Макар ЕНП да спечели най-голям брой места и въпреки че големите партии все още подкрепят метода с водещия кандидат, единствено най-верните му поддръжници смятат, че той ще бъде реално предложен за председател на еврокомисията. Една важна група държави членки, сред които Франция, Люксембург, Литва, Словения и Словакия, водени от Еманюел Макрон, е против автоматичното избиране на водещия кандидат, който може да събере мнозинство в европарламента. В съвместно изявление на ALDE и движението на Макрон се казва, че \"новият баланс на силите в Европейския парламент изисква кандидат за председател на комисията, който може да изгради солидно мнозинство отвъд партийните линии, поради което нашата група е отворена за обсъждане на всички кандидати, събрали подкрепа от политическите семейства, които ще сформират бъдещото управляващо мнозинство\". Ако Вебер, от Християнсоциалния съюз в Германия, бъде отхвърлен в първоначалните дискусии, друг представител на ЕНП, Мишел Барние, е обсъждан като алтернатива. Въпреки подкрепата на Макрон за него и натоварения му график през последните месеци, включително речи в президентски стил из ЕС, малко са тези, които вярват, че той ще бъде крайният избор за наследник на Жан-Клод Юнкер. Според дипломат, цитиран от изданието, Кристалина Георгиева може да бъде единственият кандидат на ЕНП, приемлив и за другите партии. Освен това тя се харесва и на западните, и на източните държави членки. Източници от комисията обаче определят шансовете на Георгиева като слух. Вместо това споменават името на Кристин Лагард, която има силни съюзи в Брюксел. Тя е обсъждана и за президентския пост в ЕЦБ. Засега твърди, че се чувства добре на настоящата си позиция. Какво следва? Първо трябва да бъде запълнен председателският пост в еврокомисията. Председателят на Европейския съвет Доналд Туск обаче иска да постигне споразумение за целия пакет, включително и за ключовите постове на Европейския съвет на 20-21 юни. Целта е да се запази обичайният ритъм на работа на новия Европейски парламент и депутатите да могат да гласуват по избора на лидерите за председател на еврокомисията на пленарното си заседание на 15-18 юли. Ръководителят на европарламента и зам.-председателите на институцията се избират на първата пленарна сесия, която ще започне на 2 юли. Днес се очаква държавните и правителствени ръководители да започнат да обсъждат потенциалните кандидати за висшите постове и лидерите от ЕНП да подкрепят Вебер. Тъй като обаче едва една трета от тях принадлежат към дясноцентрстката група, неговата кандидатура скоро може да се провали, коментира източник на EurActiv. Ако все пак ЕНП получи еврокомисията, социалистите и либералите ще се борят за председателския пост в Европейския съвет, макар позициите на върховния представител за външната политика и сигурността и дори председателският пост в европарламента все още да са свободни. Холандският премиер Марк Рюте е смятан за фаворит да оглави Европейския съвет. Той казва, че не е кандидат, но амбициите му са \"публична тайна\" в Брюксел. Не е изключено заради резултатите от евроизборите в Холандия Рюте да срещне трудности. Вместо това друг либерал, белгийският премиер Шарл Мишел, който е съюзник на Макрон, може да намери поддръжници и да има някакъв шанс. Не крие амбициите си и испанският премиер Педро Санчес, чиято партия е най-голямата в групата на социалисти и демократи. Той ще се бори испанец да заеме някои от водещите постове в ЕС, казват правителствени източници на \"Ройтерс\".", "date": "2019.05.28", "title": "Следизборно судоку: Започва надпреварата за висшите постове в ЕС"}
{"url": "https://www.dnevnik.bg/sviat/2019/05/28/3912127_mogat_li_obvineniiata_sreshtu_asanj_da_navrediat_na/", "text": "Дали подвеждането под отговорност на основателя на \"Уикилийкс\" Джулиан Асанж за сдобиване и публикуване на поверителна информация не заплашва свещената неприкосновеност на американските журналисти? Мнозина юристи се опасяват от това и смятат, че отсега нататък репортерите са застрашени от наказателно преследване заради работата си с източници. Шестнайсет от 17-те точки в обвинението, предявено в четвъртък от американското министерство на правосъдието към австралийския гражданин, понастоящем задържан във Великобритания, са свързани с получаването и огласяването на секретна информация. Става въпрос за военни и дипломатически документи, получени с помощта на  Челси Манинг  - бивш американски анализатор, осъден през 2013 г. за това, че е в основата на изтичането на тази информация. Опитвайки да предотврати остра реакция на защитниците на правата на журналистите, американският заместник главен прокурор по националната сигурност Джон Димърс подчерта, че Джулиан Асанж \"не е журналист\", и така направи разграничение от печата. \"Това не е журналистика\", отбеляза бившият съветник на Барак Обама  Бен Роудс  в подкаста \"Под сейв дъ уърлд\" (Pod Save the World). Според него Асанж \"не е подтикнат от стремеж към прозрачност, а от съвсем конкретни цели\" и \"функционира, поне в последните години, като продължение на руското разузнаване\". Други обаче отбелязват, че визираните факти датират от 2010 г., доста преди кампанията от 2016 г., когато \"Уикилийкс\" публикува вътрешнопартийни документи на американската Демократическа партия, получени от руското разузнаване. Повдигането на обвинение на основателя на \"Уикилийкс\" е \"проблем не поради това отговаря ли той на определението за журналист или не, а защото е обвинен, че прави нещо, което професионалните журналисти вършат всекидневно: търсят, получават и публикуват важна информация за нашето правителство\", отбелязва Соня Уест, преподавател по право в Университета в Джорджия. Посока \"Върховен съд\" \"Въпросът е не дали Асанж е журналист, а по-скоро дали попада под действието на първата поправка\" на американската конституция, казва Флойд Абрамс, адвокат от кантора \"Кейхил, Гордън и Рейндел\" и специалист по тази част от основния закон, която пази свободата на словото. Първата поправка се цитира в цял свят като най-добрата защита на свободата на печата. \"Ако Джулиан Асанж бъде осъден, проблемът е, че няма да има ясен принцип за разграничаване на масмедиите по отношение на първата поправка\", обяснява Мари-Роуз Папандреа, преподавателка по право в университета на Северна Каролина. Защото \"днес няма добра дефиниция  що е то журналист \", казва тя. \"Никога не е имало, но с интернет всеки може да бъде журналист или трето лице, което получава информация от източник\", допълва Папандреа. Повдигането на обвинения поставя въпроса и за точното поле на действие на Закона за шпионажа, гласуван през 1917 г., да предотврати изтичането на секретна информация по време на война. Този текст е послужил за основа и на започналото срещу Асанж съдебно преследване. \"Това показва до каква степен журналистите са уязвими за този закон\", обяснява Соня Уест.  Правителството на Обама преследваше като никое друго  преди него изтичането на информация и хората в основата на такова изтичане в редиците си, но не повдигна обвинение на нито един журналист и реши да не прави това и с Асанж. Преди това по силата на този закон на няколко души, включително поне един журналист, вече бяха повдигнати обвинения в сдобиване и  разпространение на класифицирана информация . Съдебните действия обаче системно се преустановяваха. Само че редактор (ако приемем, че Джулиан Асанж изпълняваше ролята на редактор на \"Уикилийкс\"), бил той начело на печатен органи или не, не е бил подвеждан под отговорност. Мари-Роуз Папандреа още отсега очаква делото \"Асанж\" да стигне до Върховния съд, който никога досега не се е сезирал по този въпрос. \"Щом САЩ могат да преследват съдебно чуждестранен сайт (\"Уикилийкс\" е базиран в Исландия) за нарушаване на законите ни за секретността (отбраната), нищо няма да попречи на Китай или Русия да правят същото\", предупреди в онлайн послание Бен Уизнър, директор на влиятелната правозащитна организация Американски съюз за защита на гражданските свободи (ACLU). ", "date": "2019.05.28", "title": "Могат ли обвиненията срещу Асанж да навредят на журналистите"}
{"url": "https://www.dnevnik.bg/sport/2019/05/28/3912178_prikazkata_na_atalanta_koiato_vpechatli_futbolniia/", "text": "Датата е 26 май и футболистите на \"Аталанта\" се подготвят за един от най-важните мачове в историята на клуба. Тимът от Бергамо е на прага на знаменит подвиг, като преследва първо класиране в Шампионската лига. Никога досега градът с население около 120 хиляди души не е приемал мачове от най-престижния клубен турнир. Това обаче ще се промени от есента, тъй като \"Аталанта\" се справи със задачата в люта битка с големите \"Интер\" и \"Милан\", продължила до последния кръг в Серия А. В него тимът от Бергамо се наложи с 3:1 срещу \"Сасуоло\", като успехът позволи на отбора на Джан Пиеро Гасперини да завърши на третото място с 69 точки,  колкото има и четвъртият \"Интер\", а \"Милан\" остана с една по-малко . Това е най-предното класиране в 112-годишната история на \"Аталанта\". В допълнение към впечатляващия си сезон тимът стигна финала за купата на страната и вкара цели 77 гола в първенството - повече от всеки друг отбор през кампанията. С атрактивен и нападателен футбол \"Аталанта\" спечели симпатиите на мнозина. Фигурата зад силните резултати в последните три години е треньорът Гасперини, който превърна тима от средняк от долната половина на таблицата до отбор, който играе равностойно с големите. Архитектът зад успеха Гасперини е бивш футболист, който заиграва в Серия А едва на 29-годишна възраст. По-късно той остава свързан с футбола, като дълго време води юношески отбори в \"Ювентус\". Дебютът му в треньорската кариера е в \"Кротоне\", с който през 2003 г. печели промоция за Серия Б. Впоследствие италианецът се насочва към Серия А с \"Дженоа\". Отборът впечатлява с атакуващия си футбол и завършва пети през сезон 2008-09, което е най-предното класиране на тима от 19 години. Две години по-късно той е назначен в \"Интер\", но е бързо уволнен след равенство и четири загуби в първите си пет мача. Постепенно Гасперини рестартира кариерата си в \"Палермо\" и \"Дженоа\", преди да се насочи към \"Аталанта\" през лятото на 2016 г. Италианецът променя изцяло облика на отбора, като налага атакуващ стил на игра със схема 3-4-2-1. Ключовата дума в подхода на Гасперини е гъвкавост и разнообразие. Той използва предимно работливи отборни играчи, които изпълняват агресивна висока преса. Футболистите му често разиграват по цялата ширина на терена, като бързо превключват в игра по фланговете. Гасперини обича да използва енергични бекове, които нахлуват по крилата, а понякога централният нападател е заменен от фалшива деветка. От огромно значение за италианеца е наличието на повратлив футболист, който да прави връзката между линиите на защитата и атаката. Глад за успехи Качествата на Гасперини се видяха още в първия му сезон, когато отборът завърши седми. По този начин \"Аталанта\" игра за пръв път от 26 години в евротурнирите. Преди година тимът остана четвърти в Серия А, стигна до полуфиналите за купата и продължи да надгражда започнатото. Сега отборът е гладен за успехи и вероятно Бергамо очаква с вълнение първите емоции в Шампионската лига. Според Гасперини тимът му е готов да направи следващата стъпка в развитието си. \"Шампионската лига е цел, която \"Аталанта\" никога не е постигал в клубната си история. По мое мнение ще се представим достойно. Момчетата бяха великолепни\", каза Гасперини след победата срещу \"Сасуоло\".", "date": "2019.05.28", "title": "Приказката на \"Аталанта\", която впечатли футболния свят"}
{"url": "https://www.dnevnik.bg/sport/2019/05/28/3912288_snimka_na_denia_futbolnata_strast_na_princ_uiliam/", "text": "Британският принц Уилям беше един от 80-те хиляди души на стадион \"Уембли\", които станаха свидетели на завръщането на   във Висшата лига. Тимът от Бирмингам победи \"Дарби каунти\" в плейофа за влизане в елита и след тригодишно прекъсване отново е сред най-силните отбори. Принц Уилям е голям фен на \"Астън Вила\" и често посещава важните мачове на отбора.", "date": "2019.05.28", "title": "Снимка на деня: Футболната страст на принц Уилям"}
{"url": "https://www.dnevnik.bg/evropa/2019/05/28/3912289_salvini_se_nadiava_da_obedini_povecheto_krainodesni_v/", "text": "Лидерът на популистката италианска партия \"Лига\" Матео Салвини изрази надежда, че неговият нов крайнодесен алианс ще обедини повечето политически формации с подобна ориентация в Европейския парламент, предаде ДПА. \"Целта ни е да имаме група с поне 100 парламентаристи и с амбицията за постигане на 150\", каза Салвини на пресконференция в Милано, показвайки, че разчита победилата на европейските избори във Великобритания Партия на Брекзит и испанската \"Вокс\" да се включат. Той също така посочи унгарската партия \"Фидес\" и полската \"Право и справедливост\" като възможни европейски съюзници наред с потвърдени партии от Франция и Германия. \"Ще видим дали (Европейската народна партия) ще реши да продължи да упорства да търси подкрепа вляво\", заяви Салвини, намеквайки, че ЕНП може вместо това да се стреми към десен съюз. По думите му приоритет на \"Лига\", която спечели 34 процента от гласовете на европейските избори в Италия, е да премахне правилата за бюджетна дисциплина в Европейския съюз. Борбата за водещите постове в Европейския съюз започна, след като изборите за Европейски парламент донесоха загуби за главните центристки партии. Водещият кандидат на консерваторите и лидер на ЕНП в досегашния състав на Европейския парламент Манфред Вебер потърси подкрепа от либералите, Зелените и социалистите. \"След като кампанията за изборите приключи, задачата на демократите е да седнат заедно\", каза Вебер в Мюнхен, където е централата на германската партия Християнсоциален съюз, към която принадлежи той. Вебер обяви, че планира да се срещне с представители на другите групи, които заедно могат да сформират голяма коалиция, събираща значително мнозинство в новия Европейски парламент. Мнозина смятат, че обсъжданията са решаващи за Вебер, чиято кандидатура за председател на Европейската комисия  не е безусловно подкрепяна от държавите  в ЕС.", "date": "2019.05.28", "title": "Салвини се надява да обедини повечето крайнодесни в новия европарламент"}
{"url": "https://www.dnevnik.bg/kultura/2019/05/28/3911824_dnes_se_otkrivat_proletniiat_bazar_na_knigata_i/", "text": "Шест дни, три нива от Националния дворец на културата, над 160 издателства, повече от 10 хил. книги и множество съпътстващи събития и представяния ще са част от традиционния Пролетен базар на книгата, организиран от Асоциация \"Българска книга\", който започва днес и ще продължи до 2 юни включително. Част от него за втора поредна година ще бъде и Софийският литературен фестивал за деца и младежи, който ще се фокусира върху събития за по-младата читателска аудитория.  Официалното откриване и на двете е днес от 10.30 ч. в Мраморното фоайе на НДК с участието на Детска вокално-театрална формация \"Таласъмче\" и изложбата \"Любен Зидаров. Майсторът на детската илюстрация\". В следващите дни фоайето ще бъде домакин и на различните тематични събития. Като акценти организаторите посочват представянето на програмата \"Творческа Европа\" за субсидиране на литературни преводи, на изследването на \"Галъп интернешънъл\" за това как се информира младата уадитория, както и премиерата на биографията на Павел Поппандов на издателство \"Милениум\" или срещата с автора на книгата \"ПОСОКА ЮГ - Пътуване към Антарктида\" Гергана Лаптева със специален гост Мариано Мемело от Аржентина. Издателство \"Омофор\" представя книгата на Габриеле Куби \"Глобалната сексуална революция\", а Божана Апостолова ще представи новия си роман \"Завръщането на визона\". В Мраморното фоайе премиера ще има и новата книга на Димо Райков \"Анхедония\" от издателство \"Хермес\", за която авторът пристига специално от Париж. \"Как да съдим за книгата по корицата\" ще обсъждат илюстраторът Албена Лимони и графичният дизайнер Костадин Кокаланов заедно с Десислава Панчева от Hip-hip Atelier. На 30 май ще има и вечер на Здравка Евтимова. Отделните щандове на издателствата също ще предлагат срещи с някои от своите автори и автографи. Богата програма има и в литературният клуб на НДК \"Перото\". Събитията в рамките Софийския литературен фестивал за деца и младежи включват срещи с актрисата Петя Миладинова, с гръцкия писател Макис Цитас, с Цвета Брестничка от Асоциация \"Родители\", италианския автор Алесандро Гати, с норвежките писатели Бьорн Суртланд и Гюдрюн Скретинг, както и творческа работилница с Петя Кокудева и куклена постановка \"Карлсон, който живее на покрива\". Подробна информация за съпътстващите събития и участващите изложители можете да получите на сайта на  Асоциация \"Българска книга\" , както и  тук . ", "date": "2019.05.28", "title": "Днес се откриват Пролетният базар на книгата и младежкият литературен фестивал"}
{"url": "https://www.dnevnik.bg/evropa/2019/05/28/3912291_novite_evrodeputati_na_italiia_-_bez_musolini_no/", "text": "Кайо Джулио Чезаре Мусолини, правнук на италианския диктатор Бенито Мусолини, не успя в опита си да бъде избран за депутат в Европейския парламент, предаде ДПА. Петдесет и една годишният Мусолини се яви на изборите в листата на крайнодясната партия \"Италиански братя\", която спечели 6.5 процента от националния вот на евроизборите. Той получава 21 400 преференциални гласа в избирателния район \"Южна Италия\", които обаче не му стигнаха за място, каза пред ДПА говорител на кандидата. Друг представител на рода Мусолини, правнучката на Бенито Алесандра, също не успя да влезе в европарламента. Тя беше европейски депутат в досегашния състав на институцията от \"Форца Италия\", партията на бившия премиер Силвио Берлускони. Самият Берлускони беше сред успешните кандидати. Често забъркващият се в скандали 82-годишен политик обеща да използва мястото си в европарламента, за да настоява за по-голяма европейска икономическа интеграция като противовес на увеличаващата се геополитическа заплаха от Китай, отбелязва ДПА. Досегашният председател на европарламента Антонио Таяни, също от \"Форца Италия\", се очаква да се завърне в Брюксел, след като спечели 50 хил. преференциални гласа в избирателен район \"Централна Италия\". Пиетро Бартоло, лекар, който лекува мигрантите на остров Лампедуза, беше избран от листата на левоцентристката Демократическа партия заедно с бившия прокурор от отдел \"Антимафия\" Франко Роберти и бившия министър Карло Календа. Най-много гласове получи италианският вицепремиер Матео Салвини, който беше водещият кандидат на крайнодясната си партия \"Лига\" във всичките пет избирателни района на Италия. Той спечели общо 2.2 милиона преференциални гласа, а самата \"Лига\" събра безпрецедентните 34 процента от гласовете на национално равнище, но Салвини не се очаква да замени сегашния си пост с място в европарламента. Анализ на данните от вота в Италия обаче показва, че партията на Салвини постигна пробив заради доминиращата си роля основно в малките градове, но не и в големи като Рим, Милано, Торино или Генуа, където остана на второ място след Демократическата партия. В големите южни градове като Неапол и Палермо пък спечели коалиционният партньор на \"Лига\" - Движение \"Пет звезди\", посочва \"Ройтерс\". Най-големите градове, спечелени от партията на Салвини, бяха Венеция, Верона и Падуа. Но нито един от тях не е с население, превишаващо 300 хил. души.", "date": "2019.05.28", "title": "Новите евродепутати на Италия - без Мусолини, но Берлускони печели място"}
{"url": "https://www.dnevnik.bg/evropa/2019/05/28/3912293_es_niama_da_namali_iznosa_na_avtomobili_za_sasht_pod/", "text": "Страните от Европейския съюз не възнамеряват едностранно да намаляват износа на свои автомобили и автомобилни части за САЩ, както настоява американската администрация. Това решиха вчера министрите на търговията на 28-те членки на общността, предаде ТАСС. Администрацията на Доналд Тръмп на 17 май реши да отложи с шест месеца въвеждането на мита от 25 процента за вноса на автомобили от ЕС и Япония, изисквайки от най-близките си партньори доброволно да ограничат износа си за американския пазар. Според Вашингтон този внос застрашава американските национални интереси. \"Европейските страни ще продължат да спазват нормите и квотите на СТО\", заяви заместник-министърът на външните работи на Франция Жан-Батист Льомуан. \"Не обсъждаме ограничаване на износа\", каза министърът на търговията на Швеция Ан Линде. Еврокомисарят по търговията Сесилия Малмстрьом на пресконференцията след края на срещата се изказа по-меко. Министрите \"обсъдиха въпроса за търговските отношения със САЩ и приветстваха решението на Вашингтон да отложи въвеждането на мита за продукцията на европейското автомобилостроене\", посочи тя. Еврокомисарят подчерта също така, че от гледна точка на ЕС европейският износ \"не е заплаха за националната сигурност на САЩ\". Европейската комисия заяви по-рано, че при въвеждане на мита за европейските автомобили Брюксел ще обяви нов пакет мита за широк списък американски стоки. Министрите са настояли също така, че селскостопанският сектор не трябва да бъде включван в евентуално ново търговско споразумение с Вашингтон, допълва \"Асошиейтед прес\".", "date": "2019.05.28", "title": "ЕС няма да намали износа на автомобили за САЩ под натиска на Вашингтон"}
{"url": "https://www.dnevnik.bg/citat_na_deniia/2019/05/28/3912295_citat_na_denia_ninova_sujivi_bsp_no_posle_ia_nokautira/", "text": ". Това заяви политологът Румяна Коларова в ефира на Би Ти Ви по повод резултатите от изборите за Европейски парламент, които се проведоха в неделя. \"Да тръгнеш с идеята за предсрочни избори – това е сбъркана стратегия и тества нормалността на избирателя. По думите й всички партии са получили втори шанс на тези избори. \"Ако трябва да сравняваме ГЕРБ с БСП – в ГЕРБ победата е заради добро лидерство, а при БСП - заради обратното. ГЕРБ отбеляза чист нокдаун\", каза тя. Според нея персоналните промени няма да решат проблемите, нужна е промяна в начина, по който се прави политика, смята тя. ", "date": "2019.05.28", "title": "Цитат на деня: Нинова съживи БСП, но после я нокаутира"}
{"url": "https://www.dnevnik.bg/sviat/2019/05/28/3912300_vuchich_da_si_go_priznaem_-_pobedeni_sme_izgubihme/", "text": "Трябва да признаем, че сме победени. Изгубихме територия. И аз няма да продължавам с лъжи и самозаблуди. Казвал съм го на всички - няма видима сръбска власт в Косово дори в образованието и здравеопазването. Длъжни сме да прекратим с маменето на собствената ни общественост.\" С тези необичайно прями думи президентът на Сърбия Александър Вучич говори в понеделник вечерта пред парламента в Белград на специално заседание посветено на ситуацията в обявилата през 2008 г. независимост бивша провинция. В словото си той опита да убеди депутатите, че страната най-после трябва да приеме, че е изгубила контрол над Косово и да потърсят компромис в отношенията с властите в Прищина. Вучич наруши едно гоямо табу в сръбската политика - да се говори за независимост на Косово, което все още е интегрална част от Република Сърбия според Конституцията на страната. Белград систематично блокира всеки опит на Косово да членува в международни организации, включително Интерпол и ЮНЕСКО. Освен това всяка година в бюджета са предвидени помощи за етническите сърби, живеещ ина косовска територия. От 2013 г. Сърбия и Косово водят диалог под егидата на ЕС, който е едно от условията за евентуално бъдещо членство на страните в съюза. Но за изминалите години е постигнато малко. През ноември разговорите напълно спряха, след като Прищина въведе 100% мито за всички стоки, внасяни от Сърбия. Това са продукти за около 500 милиона евро годишно и ефектът от фактическата изолация на сръбския бизнес няма да е много голям - според МВФ тази година икономиката ще нарасне с 3.5%. Но политическият ефект е значително по-силен. \"Имаме избор между два варианта - да нормализираме отношенията чрез споразумение или да поддържаме един замразен конфликт\", обясни президентът на депутатите в Скупщината. Той им напомни, че такова споразумение вероятно ще изисква години работа и че първо очаква Прищина да отмени митата и тогава да търси компромис. Освен това каквото и да е решение да се постигне, то ще трябва да мине през референдум в Сърбия. \"Ще попитаме хората да се произнесат какво мислят за възможно компромисно решение\", каза Вучич в парламента. Повечето опозиционни партии бойкотираха заседанието като пореден протест срещу автократичния стил на президента. Гордана Комич, депутат от Демократическата партия, каза, че Вучич само се опитва да създаде впечатление, че търси споразумение с Косово, за да се хареса на ЕС. \"Той се опитва да създаде определен атмосфера, че предстои обявяване след няколко месеца на \"правно обвързващо споразумение\" преди да е сглобена новата Европейска комисия\", смята тя. В словото си президентът каза още, че сърбите трябва да изберат между \"сладката лъжа и горчивата истина\". \"Без това няма да разберем реалното положение в Косово, в Метохия, кой управлява и какво е положението на сърбите там.\" Трябва да признаем, че понесохме огромно национално поражение, изгубихме територия и понесохме значителни икономически щети, допълни той. На 30 април косовският лидер Хашим Тачи призова Белград да признае независимо Косово. \"Изискванията или мечитте за това, че в Северно Косово може да бъде създадена общност с изпълнителна власт по модела на Република Сръбска в Босна и Херцеговина никога няма да бъдат реализирани\", написа той в страницата си във \"Фейсбук\". През декември в Прищина бе приет закон за създаване на косовска армия от около 5000 души. Русия веднага нарече това грубо нарушение на резолюциите на Съвета за сигурност на ООН и крачка към изостряне на обстановката на Балканите. Но ако Белград и Прищина се договорят, Москва няма да има думата, тъй като сърбите ще се произнесат по статута на своя бивша територия. На среща в края на април в Берлин на лидерите на Западните Балкани с канцлера Ангела Меркел и президента Еманюел Макрон косовският лидер заяви, че ключът към урежданена споровете с Белград е в ръцете на Вашингтон. Така той косвено посочи, че усилията на Европа не дават нужния резултат. \"Без САЩ никога нямаше да има никакъв диалог, преговори или споразумение. ЕС не е единен в този процес\", каза той пред телевизия \"Ройтерс\" в германската столица.", "date": "2019.05.28", "title": "Вучич: Да си го признаем - победени сме, изгубихме Косово"}
{"url": "https://www.dnevnik.bg/evropa/2019/05/28/3912296_strana_po_strana_-_nai-zapomniashtoto_se_v_evrovota/", "text": "От Португалия до Полша - агенция \"Асошиейтед прес\" представя най-интересните акценти от евровота с по няколко изречения, страна по страна.  - Германската управляваща коалиция  на Ангела Меркел , извървяла половината си управленски път, претърпя значителна загуба, а  зелените  белязаха възход, докато крайната десница постигна скромни печалби.  - Крайната десница нанесе  скромно поражение  на проевропейския президент Еманюел Макрон, чието движение участва за първи път в евровота.  - Двете доминиращи от дълго време партии понесоха болезнено поражение, докато нова антиевропейска партия спечели най-големия дял от гласовете, а по-малки проевропейски партии белязаха възход.  - Крайнодясната партия  на вътрешния министър Матео Салвини  спечели италианския вот, като увеличи над четири пъти представянето си в Европейския парламент.  - Управляващите социалисти спечелиха. Трима сепаратистки каталунски лидери бяха избрани за евродепутати, но ще имат проблеми да заемат креслата си, защото двама са бегълци от закона, а трети е в ареста.  - Дясната управляваща партия излезе като големия победител.  - Основната партия в управляващата коалиция  изгуби почва .  - Лявоцентристите постигнаха изненадваща подкрепа, а популистите на десния Герт Вилдерс изгубиха четирите си евродепутатски места.  -  Крайнодясна , антиимигрантска партия постигна масивен възход във Фландрия, докато Зелените отчетоха напредък във Валония и Брюксел.  - Управляващите центристи спечелиха позиции, въпреки че техният лидер Андрей Бабиш го грозят обвинения за измама с еврофондове.  - Управляващата левица се представи толкова зле, че премиерът  обеща предсрочни избори  в скоро време. Опозиционните консерватори се справиха най-добре, докато крайната десница \"Златна зора\" изгуби подкрепа.  - Партията на популисткия премиер Виктор Орбан продължи да доминира.  - Избирателната активност беляза исторически спад и управляващите социалисти спечелиха с лекота.  - Управляващите социалдемократи запазиха мнозинство въпреки успехите на националистка партия.  - Десноцентристката партия на канцлера Себастиан Курц постигна голяма победа, но той  беше отстранен с вот на недоверие  в парламента, след като скандал доведе и до разпад на коалицията му с крайната десница.  - Управляващата партия се представи най-добре.  - Евроскептична, антиимигрантска партия беляза рязък спад и от това се възползваха проевропейските управляващи либерали.  - Екологичната Зелена лига постигна най-големите успехи, а популистките евроскептици запазиха позиции.  - Страната отчете най-ниската изборна активност в целия ЕС - 22.7 процента, и отреди победата на нова проевропейска коалиция, свързана с новоизбрания президент.  - Управляващите консерватори спечелиха най-много гласове, докато крайнодясна група остана трета.  - Страната все още брои гласовете. По предварителни данни Зелените постигнаха пробив и са втори, заедно с дясноцентристката Фине фоил.  Първа е  проевропейската партия на ирландския премиер Лио Варадкар.  - Бившата звезда от американската Национална баскетболна лига Шарунас Марчульонис спечели място от управляващата партия.  - Партии, свързани с рускоезичното малцинство, спечелиха близо половината от националните места в Европейския парламент.  - Антиимигрантска формация спечели над четвърт от всички гласове, но умерените групи от управляващата коалиция заедно получиха над една трета от гласовете.  - Етнически разделеният остров избра за първи път турски кипърец за евродепутат.  - Десноцентристката опозиция спечели вота, докато антиимигрантските евроскептици спечелиха едно място за първи път.  - Партията на отиващия си председател на Европейската комисия Жан-Клод Юнкер изгуби едно от трите си места.  - управляващата партия спечели най-много места.", "date": "2019.05.28", "title": "Страна по страна - най-запомнящото се в евровота (допълнена)"}
{"url": "https://www.dnevnik.bg/na_put/2019/05/28/3911291_i_decata_imat_dumata_pri_izbora_na_pochivka/", "text": "Каква да бъде семейната ваканция вече не решават само родителите. Проучването на световния портал за туристически услуги \"Експидия\"(  Expedia Group® Media Solutions  ) показа, че за над 8 от всеки 10 международни туристи планирането на семейното пътуване е дейност, извършвана от цялото семейство, включително най-малките му членове. Нещо повече, \"поколението Алфа\" - тоест родените след 2010 г., имат собствено мнение и влияят на по-възрастните при най-различни решения, включително и за това кое място за почивка да изберат. Над половината родители и баби и дядовци казват, че децата им обръщат внимание върху телевизионни реклами или друго онлайн съдържание, за да повлияят на избора. Изследването включва семейства от Австралия, Бразилия, Канада, Китай, Германия, Япония, Мексико, Великобритания и САЩ. Според авторите му проучването на това как децата, родени през последното десетилетие, влияят на семействата си, е важно за целия туристически отрасъл сега и вбъдеще. Не след дълго децата ще пораснат и ще взимат решения самостоятелно, а според прогнозите тяхното поколение ще живее по-дълго, в добро здраве, с по-високо образование и в по-добро финансово състояние, коментират авторите на проучването. Технологиите, дигиталното съдържание и незабавното удовлетворение са норма за поколението \"Алфа\". Най-малко 50% гледат онлайн видеоклипове на мобилно устройство, 46% вече използват компютър за домашните си, а 58% използват смартфон, за да общуват с приятели и семейството си. Но те ценят и реалното офлайн общуване, искат да споделят преживяванията си. Въпреки че окончателните решения се вземат от възрастните, повече от една трета казват, че децата влияят на решенията за семейно пътуване. Две трети от семействата с деца смятат за най-важен избора на дестинация, а 57% - удобствата при самото пътуване. И макар че бюджетът е важен фактор, удобството на транспорта и настаняването са по-важни от ниската цена, сочат резултатите. Очаквано, пълното мнозинство (95%) родители, баби и дядовци казват, че целта на пътуването с децата е да се почувстват щастливи заедно. Едновременно с това 89% търсят най-доброто съотношение между качество и цена. Приоритет е семейното забавление - 74% търсят тематични паркове, 67% - забавления, свързани с вода, а за 55% е достатъчно да са на открито.", "date": "2019.05.28", "title": "И децата имат думата при избора на почивка"}
{"url": "https://www.dnevnik.bg/bulgaria/2019/05/28/3912324_prokuraturata_razsledva_kmeta_na_bojurishte/", "text": "Специализираната прокуратура разследва кмета на Божурище за длъжностно престъпление, съобщиха оттам. Според събраните досега доказателства в края на миналата година кметът е нарушил служебните си задължения, за да набави имотна облага на себе си или на другиго. С това е създал условия за нанасяне на вреда на общината в значителни размери, се уточнява в съобщението. В момента се извършват претърсвания и изземвания в сградата на общината и на други адреси, както и лични обиски. Провеждат се разпити на свидетели. Разследването се осъществява със съдействието на полицията и на Комисията за противодействие на корупцията и отнемане на незаконно придобито имущество. Очаква се по-късно разследващите да дадат повече информация за случая. Кметът Георги Димов е от ГЕРБ , роден е през 1984 г.", "date": "2019.05.28", "title": "Прокуратурата разследва кмета на Божурище"}
{"url": "https://www.dnevnik.bg/evropa/2019/05/28/3912302_shtrahe_pecheli_miasto_v_evroparlamenta_vupreki/", "text": "Лидерът на австрийската крайна десница Хайнц-Кристиан Щрахе е спечелил правото да заеме място в Европейския парламент въпреки твърденията за корупция, стрували му поста на вицеканцлер, съобщиха местни медии, цитирани от ДПА и БТА. Щрахе е събрал повече от необходимите 32 хил. преференциални гласа, които го \"изстрелват директно\" в европарламента от 42-ото място в листата на партията му, се твърди в проучване на австрийската телевизия и австрийската осведомителна агенция АПА. Не е ясно обаче дали Щрахе възнамерява да заеме мястото си, след като подаде оставка заради видеозапис, заснет със скрита камера, на който той говори за инфраструктурни сделки и потенциални партийни дарения с жена, представяща се за племенница на руски олигарх. Заради скандала вчера австрийският канцлер Себастиан Курц  бе свален  при вот на недоверие. Австрийската партия на свободата на Щрахе понесе леко поражение заради скандала, като според предварителните резултати е на трето място със 17.2% от гласовете. Това означава, че тя ще има три места в Европейския парламент.", "date": "2019.05.28", "title": "Преференциите дават на Щрахе евродепутатско място въпреки скандала с \"руското\" видео"}
{"url": "https://www.dnevnik.bg/analizi/2019/05/28/3912094_vuprosite_koito_ne_zadadoh_na_peevski/", "text": "Твърде много писма получих, в които ме питат защо не съм задала на Делян Пеевски важни въпроси. Не мога да ги отмина. В изборната секция в с. Света Петка, където екипът ни пристигна точно когато той излизаше от кабинката за гласуване, причината да се спре за секунди е, че не ме разпозна като журналист. Според мен ме помисли за негов избирател от местните хора и това ми даде шанс да го заговоря. Ако беше разпознал екип на \"Дневник\", щеше да отмине като хала. Охранителите от НСО, мисля, ме познаха, като влязох, защото единият веднага ме помоли, докато  Пеевски пускаше бюлетината си , да изляза от секцията \"за малко, съвсем за мъничко\". Каза го учтиво и почти умолително, аз твърдо отказах, също учтиво. Минути по-късно на излизане след Пеевски бодигардът, който вече грубо ни изблъскваше и закриваше с ръка камерата ни, изглеждаше да е от частната охрана на депутата-бизснесмен-медиен собственик, а не от НСО (вижте във видеото). Но фактът, че какво сме успели да го питаме, защо не сме го питали друго или че той все пак е благоволил да каже няколко думи, само потвърждава усещането, че стоим пред някакъв странен тъмен феномен. Той доминира с неподдаващо се на рационално обяснение могъщество, а името му отдавна е метафора на тайната власт, без която номиналната не може да управлява, независимо от избори и народен вот. Депутатът, който не се появява в парламента от пролетта на 2017 година, нито на публични места, когото и от току-що спечелилата поредна победа управляваща ГЕРБ не смеят да коментират; а самият той никога не говори с медии и не отговаря на въпроси. Освен ако случайно не се е заблудил кой стои насреща му. Това е  впечатлило дори американското издание \"Политико\" , което също цитира думите му пред \"Дневник\" в изборния ден и пита Може пък в Брюксел да проговори пред чужди медии и колегите да питат това, което ние от години нямаме възможност: Защо не се появява в българския парламент, като е избран от тези хора, които видях пред секцията, за техен представител? Ще работи ли и в европарламента по същия начин? Какъв му е бизнесът в Дубай и доколко е свързан с държавата? Знае ли защо е имал забрана за влизане в Турция ? Борисов каза преди време, че който владее съдебната власт и има медийна империя, може да управлява, и визираше Доган и Пеевски: в какво се състои властта на Пеевски над номинално управляващия Борисов, който вече не смее и да изрича името му? Ако Доган е почетният председател, каква е ролята му в ДПС? А спрямо самия Доган? Защо не реагира конкретно на твърденията на Цветан Василев, че е носил пари на главния прокурор? И т.н. И т.н. Мога да продължавам с въпроси за няколко интервюта, но мога и само с един: от какво и от кого се страхува толкова, за да се движи с такава многочислена охрана? Освен че тя му помага да избяга от такива въпроси. И за да успее, е впрегната колона от държавни автомобили и дузина охранители само около него. Шансът на екипа на \"Дневник\" да свари Пеевски в селото дължим на изключителното майсторство и концентрация на колегата, който шофираше. Спирам се на този детайл само като потвърждение докъде трябваше да стигнем, за да се опитаме да зададем въпроси на Пеевски... На народния представител Пеевски... Наложи се да предприемем дълго \"преследване\" от гранд хотел \"Велинград\" до... неясно докъде, на кортежа от четири автомобила (два на НСО и два без сини буркани, завършващи колоната, вероятно частната охрана на Пеевски). Без да знаем къде отиват, накъде ни водят, къде ще се озовем, а караха много бързо. На мен цялата ситуация ми се стори много опасна. По тесен и със завои планински път, и то след като последната кола на охраната - тази без син буркан, опита да ни заблуди, като забави ход, за да изчезне основната част от кортежа от погледа ни, след което ни отведе на грешен път... Разконспирирахме номера и след обратен завой и отбивка открихме селото, скочихме в движение и заварихме  депутата в изборната стаичка . Дотук ни докара депутатът Пеевски в тандем с една... национална охранителна служба... Тоест депутат и служба, които издържаме всички с данъците си. Затова добавям този детайл за препускането ни след кортежа. И всичко това - за да проверим с очите си и с камерата на фоторепортера Георги Кожухаров, че е вярно, че в 6.30 ч. сутринта на отклонението за гранд хотел \"Велинград\", където е отседнал депутатът, дежури патрулна кола от Националната полиция; че пред входа на хотела дежурят поне четирима служители и поне две коли на Националната служба за охрана; и че след малко автомобилите на службата ще го откарат да гласува. Частната охрана не я броим. Голям страх... Да, има много важни въпроси. Но те вече не са само към Пеевски. И не са само мои.", "date": "2019.05.28", "title": "Въпросите, които не зададох на Пеевски"}
{"url": "https://www.dnevnik.bg/sviat/2019/05/28/3912342_alternativa_za_germaniia_obiavi_zelenite_za_osnovnite/", "text": "Зелените станаха основен противник на крайнодясната партия \"Алтернатива за Германия\" (AfD), посочи днес Йорг Мойтен, съпредседателят на тази скептична към измененията в климата формация, предаде агенция \"Франс прес\". \"Те са нашите основни опоненти, приемаме ги много сериозно, трябва да гледаме сериозно на опонент с такъв резултат\", подчерта Мойтен, лидер на листата на крайнодясната германска партия, получила 11 процента от гласовете - далеч след Зелените, събрали 20.5 на сто. За да обясни тази разлика, той каза, че неговата партия е била разбрана \"погрешно\" по темата за климата. \"Това ни навреди\", посочи Мойтен, като разкритикува онези, които обвиняват AfD в отричане на отговорността на хората за климатичните промени. Става дума за това, че нямаме конкретни данни. Никога няма да кажа, че няма климатични промени, предизвикани от човека, но няма да кажа също, че има такива, посочи Мойтен. Казвам, че се съмняваме, добави крайнодесният политик. Мойтен смята, че всички политици трябва да зачитат принципа за \"ползата от съмнението\". След притока на мигранти през 2015 г. AfD се съсредоточи върху антимигрантски и антиислямски теми, които й позволиха да спечели близо 13 процента от гласовете на парламентарните избори през 2017 г. Съвсем наскоро крайнодясната партия започна да се представя като застъпник на скептично настроените по въпроса за климатичните промени. Тя защитава шофьорите, като осъжда намаляването на замърсяващите емисии, и се подиграва на мобилизацията на младите по въпроса за климата. Анализ на обществената телевизия А Ер Де след изборите показва, че за германските избиратели страховете, свързани с климата, са се превърнали в приоритет: 46 процента са заявили, че въпросът е водещ при решението им за кого да гласуват - скок с 26 пункта в сравнение с изборите за Европейски парламент през 2014 г.", "date": "2019.05.28", "title": "\"Алтернатива за Германия\" обяви Зелените за основните си опоненти"}
{"url": "https://www.dnevnik.bg/gradska_sreda/2019/05/28/3912345_dvijenieto_po_osnoven_bulevard_v_stolichniia_kv_ovcha/", "text": "От днес започва ремонт на бул. \"Президент Линкълн\" в столичния кв. \"Овча купел\", което ще доведе до ограничаване на движението по него, съобщиха от общината. Първият етап от строително-ремонтните дейности е от ул. \"Карел Трънка\" до ул. \"Сребърни звънчета\", като след това ремонтът продължава до ул. \"Зеленика\" при метростанцията, която се изгражда в момента. До 28 юни се затваря за ремонт участъкът на булеварда от ул. \"Карел Трънка\" до ул. \"Д-р П. Димков\". Стеснява се трасето от булеварда между ул. \"Д-р П. Димков\" и ул. \"Сребърни звънчета\", като движението ще се извършва двупосочно по едното пътно платно. Ремонтът обхваща 3.24 км и включва подмяна на асфалтовата настилка на пътните платна, изграждане на тротоари там, където липсват, и обновяване на съществуващите от двете страни на булеварда. Подменят се бордюрите, като при входове ще бъдат понижени. Обновява се уличното осветление. Подменят се и антипаркинг колчетата по цялата дължина на двата тротоара. Всички пешеходни пресичания ще са с понижени бордюри и тактилни плочи в помощ на хората с увредено зрение. Нови светофарни уредби се поставят на трите регулирани кръстовища. За времето на ремонта се изместват автобусни спирки \"Пазарът \"Овча купел\" на бул. \"Президент Линкълн\" след ул. \"Сребърни звънчета\" в посока бул. \"Никола Мушанов\" и на автобусна спирка \"Жк \"Овча купел – 2\" в посока крайна-начална спирка на автобусни линии с номера 11, 60, 73, 102 и нощната линия номер 3. Стойността на проекта е 4.8 млн. лв. Срокът на изпълнение по договор е 168 дни. Фирмата изпълнител е \"ГБС – Инфраструктурно строителство\".", "date": "2019.05.28", "title": "Движението по основен булевард в столичния кв. \"Овча купел\" ще е ограничено за месец"}
{"url": "https://www.dnevnik.bg/detski_dnevnik/2019/05/28/3912357_ministerstvoto_na_obrazovanieto_niama_sgresheni/", "text": "Няма сгрешени въпроси, а материалът е ориентиран към ниво B2 от Общата европейска езикова рамка и съизмерим с трудността на останалите изпити по чужди езици, съобщи пресцентърът на министерството на образованието. Мнението е независимо - на специалисти, неучаствали в изготвянето на изпитния материал, които детайлно са проверили теста. Вчера  зрелостниците протестираха  пред министерството с искане да бъде променена  матурата по английски език, на която те се явиха в четвъртък , Становището на експертите е, че няма допуснати правописни и граматически грешки в изпитния материал. Всички текстове са оригинални, създадени на книжовен език, засягат широко тиражирани в медиите съвременни или универсални теми и не изискват специализирана подготовка в определена област, казват експертите. Прави впечатление, че получените сигнали в министерството на образованието засягат различни въпроси и няма такива, които да се повтарят във всички жалби, отбелязват от ведомството. Става известно още, че най-трудни за зрелостниците са се оказали текстовете за слушане и за четене с разбиране. \"Коректно е да припомним, че противно на наложилото се очакване, за да проявят тези умения, от зрелостниците се изисква не просто да открият в текста точно възпроизвеждане на питането, а да докажат разбиране в контекст, познаване на синоними и езикови конструкции. Точно тези компетентности са ключови и необходими и показват езикова грамотност\", пиша пресцентърът на министерството.", "date": "2019.05.28", "title": "Министерството на образованието: Няма сгрешени въпроси на матурата по английски език"}
{"url": "https://www.dnevnik.bg/analizi/2019/05/28/3912354_opravianeto_na_rabotata_u_nas_e_osnoven_princip_na/", "text": "От името си на обикновен човек и гражданин с позиция ми се иска да споделя следното покрай изборите:  Една голяма част от тези, дето се оплакват най-много, отидоха до Гърция за трите почивни дни и въпреки че и там им направиха условия за гласуване, те не гласуваха. Друга част от тези, дето се оплакват най-много, си гласуваха за ГЕРБ. Предполагам, за да продължават да си имат за какво да се оплакват и така да хигиенизират собственото си бездействие. Политически спор у нас все още не може да се води. Неизменно се минава в лични нападки, в сръдни и упорство. Пламът, независимо дали се защитава дясното, лявото, новото, старото, познатото и непознатото, е комунистически, от онзи тип \"тихо мъртвият казал...\". . Лицето Джамбазки отива в Европа, където, както пишеше по плакатите му, ще брани България. Бранник. Бранник в Европа. С два показалеца напред, пак както се виждаше от плакатите му. Човекът на онези, дето плашат децата си с джендъри, смятат боя над жените за не особено вреден и вярват, че Норвегия ще краде децата ни. Искам да кажа, че тези хора явно са процентно много. Това е сериозно -  Дори умни хора в предизборните си речеви изяви боравят със \"сигнални лампи\" - категоризирането по подхвърлена дума, незначителен детайл или \"знам от сигурно място\" е практика. Чудесни, чисти и смислени хора застанаха с лицата си във формации, в които трябваше да заемат челните места, а не крайните. Защото така доблестта им послужи за две неща - една част от потенциалните подкрепящи се оттеглиха заради политическите трупове, повели листите, а другата част гласува активно, като поради спецификата на гласуването в крайна сметка дадоха път именно на политическите трупове. Това осъзнаване беше и личната ми причина да променя идеята за вота си в последния ден. Очернянето на когото и да е и по какъвто и да е начин е практика в политиката по принцип. У нас то е направо по учебник. Признавам Борисов за истински добър в пиара! Успя с едно лично шофиране по магистралата и едномесечно греене непрекъснато от екрана да замъгли взора и към апартаментите на своите хора, и към къщите за гости, и около всяка друга смрад, която избълва изпод трона му в последните месеци. Това доказва, че  , където тате/бай/бате, стига да е едричък, народняшки и не особено начетен (но определено по правешки умен, да не кажа хитър!) оправя работата. Пък \"оправянето на работата\" у нас е основен принцип на управление. Затова и ситуацията е така прее..на.  Вчера слушах малко коментари по телевизиите. И Карбовски каза, че българите не гласуват за това някой да отиде да управлява Европа, а се интересуват от това кой ще иде в Брюксел на високата заплата и ще вземе пожизнената висока пенсия. Първо бях несъгласна с него, но сега си мисля, че е прав. В този смисъл погрижихме се отново и за Пеевски - ако някой имаше съмнение, че КОЙ може да остане бедничък един ден, сега да спи спокойно - ще ни защитава интересите в Европа, чиито принципи бяха прегазени публично чрез едно назначение на същото това лице преди няколко години и изкара народа на площада. Е, сега ще е наш човек в същата тази Европа. Разбира се, ще се явява там точно толкова, колкото и в родния парламент. Ама ние сме свикнали. И няма да протестираме, защото вече е демократично избран.   У хора като мен, които в последните години живеят разкрачено ту тук, ту навън, това води до усещане за тотална липса на душевна акустика. И ще ви кажа какво се получава - тук усещането за принадлежност започва да се губи, а в другото ти място - онова за живеене - то така и не се придобива напълно. Усещането за принадлежност е сбор от много неща - израстването ти на това място, традициите, с които си живял, хората, приятелите, спомените, гробовете на родителите ти, народния бит и психология, мисленето... Когато то се загуби, защото няма мислене и битът и психологията са на ниво \"роби\", и след като няма и душевна акустика, в родината ти остава празно. И много самотно. Пък в новото ти чуждо място може и да нямаш принадлежност, но поне имаш душевна акустика. Никак не е малко.  . Много е тъжно да го кажа, но този процес все повече се засилва. И в него никакви балкани, зелени поля, небе от коприна и облаче ле бяло не помагат. Защото това вътре в душите на хората е много по-необятно, много по-красиво и много по-нужно за оцеляването. И цял живот се стремим да не загубим именно това свое неприкосновено вътрешно пространство. Понякога това коства физическото преместване. От опит и с тъга ви казвам, че си заслужава. Така поне в душата има някаква надежда.", "date": "2019.05.28", "title": "\"Оправянето на работата\" у нас е основен принцип на управление"}
{"url": "https://www.dnevnik.bg/sport/2019/05/28/3912363_antuni_djoshua_iska_da_pregovaria_lichno_s_uaildur_za/", "text": "Световният шампион по бокс  Антъни Джошуа  e готов да се бие Дионтей Уайлдър до края на годината, за да излъчи \"краля в тежката категория\". Това каза британецът, който се готви за първия си мач в САЩ, който ще се проведе през уикенда. Джошуа държи четири от титлите в тежката категория – Международната боксова федерация (IBF), Световната боксова асоциация (WBA), Международната боксова организация (IBO) и Световната боксова организация (WBO), а последният и най-ценен пояс на Световния боксов съвет (WBC) е притежание на Уайлдър. Ако се проведе мач между двамата световни шампиони, за пръв път от 2000 г. ще има абсолютен световен шампион, който да обедини всички пояси. За евентуална среща Джошуа – Уайлдър се говори от години, но всеки път преговорите пропадат. Британецът предложи двамата да седнат на една маса и да се разберат. \"Досега винаги се преговаря от щабове или чрез писма и официална кореспонденция. Смятам, че трябва да ни сложат на една маса, за да изчистим всичко. Готов съм да преговарям лице в лице с него\", каза Джошуа. Двамата световни шампиони се срещнаха за пръв път преди 10 дни, когато  Уайлдър нокаутира още в първия рунд Доминик Бризийл  в Ню Йорк. Джошуа също има мач срещу Бризийл, като го нокаутира в седмия рунд през 2016 г. През уикенда 29-годишният британец ще се изправи срещу американския боксьор от мексикански произход Анди Руис, като залага и четирите си пояса. Съперникът на Джошуа беше сменен, след като  Джарел Милър  беше уличен в употреба на допинг. Двубоят е първи за Джошуа в САЩ и ще се проведе в легендарната \"Медисън скуер гардън\" в Ню Йорк. Уайлдър няма да присъства на мача. \"Постоянно ме питат дали съм готов за такъв мач и отговарям положително. Дори и да има забавяне и да не се срещнем през тази година, не се притеснявам. Знам, че колкото повече време минава, толкова по-силен ставам\", каза още Джошуа. Британецът е непобеден на професионалния ринг, като има 22 победи. От тях 21 дойдоха с нокаут, а единственият му мач, продължил пълните 12 рунда, беше срещу Джоузеф Паркър на 31 март 2018 г., когато Джошуа обедини четири от поясите, спечелвайки титлата на WBO.", "date": "2019.05.28", "title": "Антъни Джошуа иска да преговаря лично с Уайлдър за мач помежду им"}
{"url": "https://www.dnevnik.bg/biznes/imoti/2019/05/28/3912366_zasilen_interes_kum_stroej_na_skladovi_ploshti_i_bum/", "text": "Ръст на новоанонсираните проекти за изграждане на складови площи около София, рекорден за последните десет години скок на предлагането на офиси в столицата и засилен интерес към ритейл парковете в провинцията, отчита докладът на консултантската компания Cushman & Wakefield Forton за първото тримесечие на 2019 г. Ръстът на новоанонсираните проекти в сектора на логистичните паркове се обяснява със стабилното темпо на отдаване под наем на подобни площи. Според анализа към момента над 30% от логистичните площи в строеж в столицата са предназначени за отдаване под наем, а останалите са за собствено ползване. В София сред мащабните проекти, започнати от началото на годината, са Airhousing and Logistics Park с 25 хил. кв.м разгъната застроена площ в Равно поле и DT Logistics Park с 22 900 кв.м площ в Икономическа зона \"София - Божурище\". Очаква се започване на строителството на нова фаза на Индустриален парк \"София изток\" на Гара Елин Пелин с нови 22 хил. кв.м, а в Логистичен парк \"Ийст ринг\" вече се изграждат нови 12 800 кв.м. На пазара в София предлагането на индустриални имоти през първото тримесечие на 2019 г. достигна 1 087 117 кв.м. Със завършването на гореспоменатите проекти нивата на незаетост ще гравитират около здравословните 3.5%. Освен традиционните локации в Елин Пелин, Нови хан, Равно поле и Източната дъга на Околовръстното шосе нови проекти предстоят и в Божурище, Кремиковци, Враждебна и по Северната тангента. Планирани са и няколко проекта за вътрешноградска логистика в квартали като Илиянци, Военна рампа, \"Хаджи Димитър\", гара \"Изток\" и т.н. Наемните цени се движат в рамките на 3.60 – 4.00 евро/кв.м за модерни складови площи с добра локация в крайградските индустриални зони и между 3.80 и 4.50 евро/кв.м навътре от Околовръстното шосе. Традиционно районът на летището изпреварва тези нива, като там наемите са над 5 евро/кв.м, но тази зона не е показателна за целия пазар. Лек ръст на незаетите офиси в София Пазарът на офис площи в София остава активен, предвид продължаващото търсене от страна на основната група наематели – компаниите от IT и аутсорсинг сектора. Със завършването на 64 хил. кв.м нови офис площи в София първото тримесечие на 2019 отбеляза един от най-силните ръстове на предлагането за последните 10 години, сочи анализът на Cushman & Wakefield Forton. В резултат има лек ръст на незаетите площи до 9.8% (+0.3%), средно за клас А и Б офиси. Към първото тримесечие на 2019 г. офис площите в строеж в София са 427 хил. кв.м. Със завършването на нови проекти предлагането на клас А и Б офиси през периода достигна 1.882 млн. кв.м. Очаква се за цялата 2019 г. и през първите месеци на 2020 г. да бъдат въведени в експлоатация над 200 000 кв.м. \"Това е значителен обем, но предвид факта, че около 45% от тези офиси са договорени с наематели още в строеж, не очакваме въвеждането им в експлоатация да доведе до съществени пазарни промени през настоящата година. В средносрочен план нашата прогноза е за по-осезаем ръст на незаетите площи и вероятно лек натиск върху наемните нива\", коментира Станимира Пашова, мениджър \"Офис площи\" в Cushman & Wakefield Forton. Офертните наемни цени се задържат без промяна спрямо предходното тримесечие – 15 евро/кв.м за най-високия клас офиси в центъра на София и 13-14 евро/кв.м за първокласни площи по големите булеварди. Първото тримесечие на 2019 г. приключи с лек ръст на предлагането на търговски площи извън София, показва докладът на Cushman & Wakefield Forton.  Най-значимото откриване за периода бе това на Delta Planet Mall  (37 000 кв.м отдаваема площ) във Варна – единственият нов търговски център в града от 2010 г. Проектът добави 37 хил. кв.м към предлагането на търговски площи във Варна, с което градът се изкачи на втора позиция по обем в страната – с общо 122 000 кв м площи в шопинг центрове. Откриването му с подписани договори за 88% от площите показва наличието на силен наемен пазар. \"В първите години от развитието си пазарът на търговски площи растеше предимно в сегмента на шопинг центровете. Смятаме, че потенциалът за нови проекти в него вече се изчерпва и виждаме развитие на други формати като ритейл парковете в по-малките областни градове\", обобщава Иван Граматиков, мениджър \"Търговски площи\" в Cushman & Wakefield Forton. Според него интересът към ритейл парковете се обуславя от желанието на търговците да се разрастват към по-малки населени места, както и от липсата на подходящи формати за експанзията им там. В София пазарът остава доминиран от търговските центрове, като делът на свободните площи в тях остава около 9%. Очакванията на Cushman & Wakefield Forton обаче са към средата на 2019 г. той да намалее чувствително до приблизително 5-6% от общото предлагане. Прогнозата е свързана с очакваното отваряне на част от освободените от Carrefour и Piccadilly площи в търговски центрове, които бяха отдадени на нови наематели.", "date": "2019.05.28", "title": "Засилен интерес към строеж на складови площи и бум на предлагането на офиси в София"}
{"url": "https://www.dnevnik.bg/evropa/evropeiski_parlament/2019/05/28/3912356_novite_liberali_v_evroparlamenta_makron_e_reshen_da_e/", "text": "От 68 на 109 – това е скокът в броя места за либералите в Европейския парламент след изборите. Групата се изкачва от четвърта на трета позиция в институцията. Първите две политически групи обаче са толкова отслабени, че със сигурност ще им трябват съюзници. Посланието е ясно – в новия европарламент коалициите ще са от ключово значение, а либералите се очертават като незаобиколим фактор. Това ще има значение и за разпределението на висшите постове в ЕС. \"Абсолютно необходим партньор\" Еманюел Макрон може и да е на разочароващото второ място след изборите за Европейски парламент във Франция, но сега сериозно може да започне битката си за влияние в Брюксел, пише \"Ройтерс\", като отбелязва, че президентът е в по-силна позиция да я води, отколкото беше преди две години. Макрон може и да не успя да победи крайнодесния лидер Марин льо Пен в неделя, но сега той има армия от евродепутати, която може да нарича своя, а това му дава повече влияние на европейската сцена. \"Въпреки че завърши втора след Льо Пен, партията на Макрон има повече шансове да е в роля от основно значение – или дори решаваща – в сравнение с партията на Марин льо Пен\", коментира Манюел Лафон Рапнуй, който ръководи клона на Европейския съвет за външна политика в Париж. \"Разбира се, от гледна точка на политически капитал, от гледна точка на имидж не е много добре за Макрон. Но от институционална гледна точка с тази нова конфигурация на Европейския парламент той сега е в по-добра позиция\", допълва анализаторът. Партията на Макрон \"Република, напред\" бе създадена през 2016 г. и досега нямаше представители в Европейския парламент, което ограничаваше влиянието му. Тя завърши  с под един процент зад  Льо Пен, която се представи по-зле, отколкото преди пет години. Сега се очертава и двамата да имат по 23 места в европарламента. Това би трябвало да е достатъчно на хората на Макрон, за да бъдат най-големият национален контингент в третия по големина блок в парламента, центристката група, наричаща се в момента Алианс на либералите и демократите за Европа (АЛДЕ), в която Макрон сега ще поеме инициативата. На фона на постепенното оттегляне на германския канцлер Ангела Меркел от политическата сцена след почти 15 години на власт Макрон има амбиции да получи мантията на лидер на европейския проект. Освен това предвид отслабените позиции на двете досега доминиращи сили в европарламента – Европейската народна партия вдясно и Прогресивния алианс на социалистите и демократите вляво, на които не им достигат представители за 376-те места, необходими за мнозинство, АЛДЕ ще се превърне в ключов елемент за която и да е коалиция. В Брюксел хората на Макрон смятат себе си за много важни – който и да иска да събере мнозинство в вропарламента, ще трябва да го направи с Макрон и АЛДЕ. \"За пръв път ЕНП и С&Д ще трябва да правят компромис с центристка проевропейска сила, в която ние ще имаме централна и ключова роля и която ще бъде абсолютно необходим партньор\", коментира съветник на президента. Противници и съюзници Позицията на Макрон обаче може да бъде подкопана на масата на лидерите в Европейския съвет. На фона на категоричната победа на евроскептика Виктор Орбан с 52% в Унгария Макрон ще срещне трудности да наложи интеграционасткия си проевропейски дневен ред, смята Кристофър Дембик, икономист в \"Саксо банк\" в Париж. И други европейски политици смятат, че Макрон ще играе лидерска роля на европейската сцена. \"Може да го харесвате или пък не, но няма съмнение, че той ще бъде лидерът в идните месеци в Европа\", казва Матео Ренци, бивш италиански премиер. Португалският премиер, социалистът Антониу Коща, също изрази подкрепа за европейските планове на Макрон преди вота, намеквайки, че президентът може да успее да спечели съюзници отвъд центристкото си семейство в европарламента. С поглед към висшите постове в ЕС, Макрон не губи време. В неделя вечер той разговаря с Меркел. Предстоят му преговори и с други лидери преди  Европейския съвет днес , който поставя началото на преговорите за ръководните позиции в ЕС. Испанският премиер Педро Санчес, чиито депутати са на път да бъдат най-големият контингент в групата на социалистите в Европейския парламент, вечеря с Макрон снощи. Стратезите в Елисейския дворец от дълго време се надяват да примамят испанските социалисти в \"голямата си коалиция\" на проевроепйски прогресивни сили. Силна заявка В изявление на групата около АЛДЕ и Макрон, включваща също така новото румънско движение, водено от бившия премиер и еврокомисар Дачиан Чолош (USR Plus), се изтъква, че \"никой кандидат не си е осигурил мнозинство в Европейския парламент\" - удар по шансовете на Манфред Вебер от ЕНП да оглави Европейската комисия, пише \"Политико\". \"Резултатите от европейски избори 2019 са ясни. Никое проевропейско мнозинство няма да е възможно без новата центристка група, която семейството на АЛДЕ, \"Възраждане\" (листата на Макрон – бел. ред.), USR Plus и други водени от реформите сходно мислещи партии ще създадат\", се подчертава още. В изявлението, което затвърждава съпротивата на либералната група срещу т.нар. процедура с водещия кандидат (повече четете  тук ), се допълва: \"Ще бъдем изключително бдителни за всеки опит да бъдат заобиколени необходимите преговори между демократично избраните заинтересовани страни, защото това ще е изключително вредно за прозрачността и отчетността на европейския демократичен процес.\" \"Нашата нова група ще бъде отворена да обсъди всички кандидати, способни да съберат подкрепата на политическите семейства, които ще съставят бъдещото управляващо мнозинство\", се казва още в изявлението, намеквайки, че либералите искат да бъдат част от това мнозинство. А ключовите политически въпроси на новата група (борба срещу климатичните промени, справедливо данъчно облагане, миграция, сигурност и просперитет), подсказват, че тя гледа на себе си като на част от центъра – и на вниманието, и на политическия спектър.", "date": "2019.05.28", "title": "Новите либерали в европарламента: Макрон е решен да е незаобиколим фактор"}
{"url": "https://www.dnevnik.bg/biznes/2019/05/28/3912400_ot_1_juni_otpadat_ogranicheniiata_za_rabota_na_bulgari/", "text": "От 1 юни 2019 г. отпадат ограниченията за работа на български граждани в Швейцария, а сънародниците ни ще могат да пребивават свободно в страната, при условие че имат работно място, съобщава пресцентърът на Министерството на труда и социалната политика. Това стана възможно, след като на 15 май правителството прие решение за отмяна на квотите за пребиваване на граждани от България и Румъния. С него се променя регламентът за изпълнението на Споразумението за свободно движение на хора между Швейцария и ЕС. Протоколът към документа  предвиждаше преходен период  от максимум 10 години за гражданите от България и Румъния, който изтича на 31 май 2019 г. По последни данни на миграционните служби към края на март тази година в страната пребивават около 11.4 хил. граждани. От 1 юни българските граждани няма да се нуждаят от разрешение, за да започнат работа в Швейцария (Arbeitsbewilligung/work permit). При заетост с продължителност до 3 месеца сънародниците ни не трябва да кандидатстват за получаване на разрешение за пребиваване. Необходимо е обаче да бъдат регистрирани от своя работодател по електронен път. При започване на работа за повече от 3 месеца в една календарна година работникът следва да получи разрешение за пребиваване срещу представяне на своя трудов договор. Документът е валиден за цялата територия на Швейцария и дава право на смяна на професията или работното място. За да го получат, българските граждани трябва да направят адресна регистрация в общината по местоживеене и да заявят получаване на разрешение за пребиваване. За целта следва да представят лични документи (лична карта или паспорт) и писмен трудов договор с работодател. Това трябва да се случи до 14 дни след пристигането в Швейцария и преди заемането на работното място. Разрешенията са два вида: за краткосрочно пребиваване - при договори за работа между 3 месеца и една година, както и продължително пребиваване - за срок, по-дълъг от година или при безсрочен договор, което е валидно до 5 години. Командированите работници могат да пребивават в Швейцария до 90 дни за една календарна година без разрешение за пребиваване. Въпреки това имат задължението за регистрация. При командироване за повече от 90 дни важат други правила, които са определени извън рамките на Споразумението с ЕС за свободно движение. Българските граждани, които искат да работят в Швейцария като самостоятелно заети, е необходимо до 14 дни след пристигането си в страната да направят адресна регистрация в общината по местоживеене и да заявят получаване на разрешение за пребиваване за извършване на самостоятелна дейност в компетентните служби по въпросите на заетостта и трудовата миграция в съответния кантон. За целта следва да носят лични документи (лична карта или паспорт) и да могат да докажат пред тези служби, че ефективно ще упражняват самостоятелна заетост в Швейцария (например доказателства за наличие на начален капитал, регистрация в Търговския регистър и др.). Самостоятелна заетост се осъществява само след получаване на разрешение, което е с 5-годишна валидност.", "date": "2019.05.28", "title": "От 1 юни отпадат ограниченията за работа на българи в Швейцария"}
{"url": "https://www.dnevnik.bg/sport/2019/05/28/3912426_ispanski_futbolisti_sa_arestuvani_po_podozrenie_v/", "text": "Испанската полиция е задържала редица професионални футболисти по подозрение, че участват в мрежа за манипулиране на мачове, съобщава \"Ел Паис\". Сред арестуваните има играчи от елита на Испания Ла Лига и от второто ниво. Според медиите в Испания един от задържаните е Борха Фернандес от \"Валядолид\", който обяви края на кариерата си след края на сезона. 38-годишният защитник и Самуел Саис, който е собственост на \"Хетафе\" и играе под наем в \"Лийдс\", са някои от действащите футболисти сред задържаните. За лидер на организацията е считан бившият футболист на \"Реал\" (Мадрид) Раул Браво. Това е втори такъв скандал в испанския футбол за последните години. В началото на 2018 г. при специализирана акция на полицията и прокуратурата  бяха задържани над 20 души , но всички те бяха от отбори от ниските дивизии на испанския футбол. Задържан е и друг дългогодишен футболист - Карлос Аранда. Той е бивш юноша на \"Реал\", а в 14-годишната си професионална кариера играе за половин дузина елитни тимове. Президентът на \"Уеска\" Агустин Ласаоса и лекарят на тима Хуан Карлос Галиндо Лануса също са в ареста, като се изяснява и тяхното участие. Всички задържани са заподозрени в манипулиране на мачове, корупция и пране на пари. \"Действията на полицията са следствие от сигнали за евентуално уреждане на мачове в Ла Лига през май 2018 г.\", заяви говорител на Ла Лига и добави, че самият орган е съобщил за осем съмнителни мача. \"Благодарим на полицията за извънредната работа, извършена за елиминиране на организираната престъпна група, която опитва да извлича икономически ползи от манипулиране на мачове. Тази полицейска операция демонстрира ефективността на системите за защита на целостта, прилагани от Ла Лига.\"", "date": "2019.05.28", "title": "Испански футболисти са арестувани по подозрение в манипулиране на мачове"}
{"url": "https://www.dnevnik.bg/sviat/2019/05/28/3912433_v_severna_koreia_podkupite_sa_sredstvo_za_oceliavane/", "text": "Севернокорейците са принудени да плащат подкупи на държавни служители, за да оцелеят в изолираната страна, където корупцията е повсеместна и се ширят репресии, заяви днес Комитетът на ООН по правата на човека, цитиран от агенция \"Ройтерс\". Длъжностни лица в цяла Северна Корея изнудват за пари населението, борещо се да преживее, като заплашват гражданите с арест и наказателно преследване, особено онези, работещи в сивата икономика, се казва в доклада. Засега няма доклад от страна на Пхенян, където документът бе изпратен броени часове преди неговото публикуване. Северна Корея  обвинява за тежката хуманитарна ситуация санкциите на ООН, наложени от 2006 г. заради нейната програма за ядрени оръжия и балистични ракети. Докладът обаче посочва, че армията получава привилегировано финансиране на фона на \"икономическа безстопанственост\". \"Разтревожена съм, че постоянното фокусиране върху  ядрената тема  продължава да отвлича вниманието от ужасното състояние на човешките права на много милиони севернокорейци\", каза върховният комисар на ООН за правата на човека Мишел Бачелет. \"Правото на препитание, здраве, жилище, работа, свободата на движение и свободната воля са универсални и неотменими, но в Северна Корея ползването им зависи най-вече от възможността на хората да подкупват държавни служители\", допълни тя. Четири от 10 севернокорейци, или 10.1 млн. души, страдат от постоянно недохранване, а се очаква още по-голямо орязване на хранителните дажби след най-лошата реколта от десетилетие, посочва документ на ООН, публикуван по-рано този месец.", "date": "2019.05.28", "title": "В Северна Корея подкупите са средство за оцеляване"}
{"url": "https://www.dnevnik.bg/video/2019/05/28/3912436_video_za_pruv_put_v_istoriiata_be_otkrita_panda_albinos/", "text": "Камера в природен резерват в Китай направи първата в историята снимка на панда албинос. Националният парк Wolong разпространи кадъра, направен през април, на който се вижда изцяло бяла гигантска панда, преминаваща през гората. Учените са установили, че цветът на козината и на червените ѝ очи е причинен от албинизъм - рядко генетично състаояние, в което пигментът меланин липсва на организма. Според управата на резервата животното е физически здраво и на възраст между 1 и 2 години. Полът му не може да бъде установен от снимката. Преди в Китай са били откривани кафяви панди - отклонение, което също е причинено от мутация.", "date": "2019.05.28", "title": "Видео: За пръв път в историята бе открита панда албинос"}
{"url": "https://www.dnevnik.bg/bulgaria/2019/05/28/3912440_kmetut_na_bojurishte_e_razsledvan_za_imotni_sdelki/", "text": "Кметът на Божурище Георги Димов (ГЕРБ) беше арестуван и изведен от сградата на общината с белезници, предаде агенция \"Фокус\". Освен него са задържани още заместникът му и секретарят на общината. \"Моята молба е единствено максимално бързо да приключи всичко, да се установи моята невинност и да се залавям за работа. Изключително много работа ме чака тази година\", коментира Димов пред медиите. По думите му случващото се е е единственото, което опозицията може да приложи като действие срещу един успешен кмет като него, който за 4 години е успял да промени цялата община. \"Нямам притеснения. Надявам се, когато следствените органи си свършат работата, всичко това да се окаже едно излишно действие\", добави той. Той е разследван за имотни сделки, ощетили общината с милиони. Участниците в сделките включват и висш магистрат, следовател от Националната следствена служба. Това съобщи зам. главният прокурор Иван Гешев по-рано през деня по време на брифинг, предаван по телевизиите. Поводът е  специализираната акция  на антикорупционната акомисия (КПКОНПИ) и полицията, която започна тази сутрин. \"Става дума за 4 имота държавна собственост, които са са били продадени за 160 хил. лв. вместо за 8 млн. лв.\", каза Гешев. Той информира, че купувачите са три търговски дружества, като в едното бащата на кмета е пълномощник. Другите две имат връзки с местната администрация. Четвъртият купувач е следовател от Националната следствена служба. \"Все още няма привлечени към отговорност лица, провеждат се разпити. Ще бъдат задържани за 24 часа кметът, зам.-кметът и длъжностно лице\", информира Гешев. Сигналът е подаден от председателя на Общинския съвет в Божурище първо към кмета, после до определени компетентни длъжности лица и после сигналът стига до прокуратурата. Работи се по посока на престъпления по служба и документни престъпления, а акцията е била планирана от месец.", "date": "2019.05.28", "title": "Кметът на Божурище е арестуван и изведен от общината (допълнена)"}
{"url": "https://www.dnevnik.bg/analizi/2019/05/28/3912438_ako_demokratichna_bulgariia_zapazi_rucete_si_chisti/", "text": "В хода на кампанията за евроизборите анализаторите систематично подценяваха \"Демократична България\" (ДБ). Но резултатите от вота ги опровергаха. При близо 100% обработени протоколи ДБ получава 6.2% от гласовете, т.е. минава електоралния праг от 5.88% и печели 1 мандат в Европейския парламент (ЕП). Формацията е предпочетена от българите, живеещи зад граница. Там ДБ (28.76%) изпреварва ГЕРБ (22.16%), БСП (15.42%), ВМРО (7.06%) и ДПС (4.06%). Първото място за ДБ в чужбина впечатлява, но едва ли може да бъде повод за еуфория. Защото активността е била твърде ниска - избирателите в чужбина са били едва около 1.44% от всички гласували. Въз основа на горепосочените данни можем да направим няколко извода.   ДБ е оценена от част от избирателите като алтернатива на настоящото управление. Важно е да подчертаем, че БСП, основният претендент да бъде такава алтернатива, претърпя неуспех. Социалистическата партия не успя да се наложи като автентичен говорител по теми като борбата срещу корупцията. А именно тази тема доминираше реториката на левицата, макар да ставаше дума за избори за ЕП. Социалистите сбъркаха стратегията. Явно, когато става дума за борба срещу корупцията, реформа на съдебната система и т.н., избирателите са по-склонни да вярват на Радан Кънев, Христо Иванов и Стефан Тафров, отколкото на г-жа Нинова и г-жа Йончева. Имената на Нинова и Йончева също бяха замесени в скандали. Освен това избирателите, изглежда, не са забравили нито за подкрепеното от БСП и ДПС правителство на Орешарски (за някои то бе триумф на задкулисието), нито за тройната коалиция, наричана популярно \"Триглавия змей\". Същевременно, напук на всички коментари, че партиите в ДБ са твърде различни и, видите ли, това щяло да породи печално известния антисинергичен ефект (т.е. \"събрали се орел, рак и щука\"), се оказа, че те работят добре заедно.  ДБ спечели и с това, че устоя на думата си да не търси съвместни действия с ГЕРБ, както направиха СДС например. Много от избирателите на партии като ДСБ бяха силно разочаровани от колаборационистки настроени политици във формацията като Петър Москов. Той, както и редица други политици в РБ, приеха офертата на Борисов и се включиха във втория му кабинет. Накратко, ДБ отказа да стане патерица, смокинов лист на ГЕРБ. Видя се, че това е оценено положително от избирателите. , успехът на ДБ показа, че имат шансове да се борят за силно представяне на местните избори през есента. За момента, след този резултат за ГЕРБ, предсрочни избори са много малко вероятни. Но резултатът на ДБ дава ясна индикация, че те биха получили мандати в 45-ото Народно събрание. Бившата кметица на \"Младост\" Десислава Иванчева също бе кандидат за евродепутат. Подкрепата за нея (около 1.58%) надхвърля тази за две от формациите в \"Обединени патриоти\" - малкия коалиционен партньор в управляващата коалиция НФСБ (\"Патриоти за Валери Симеонов\") и \"Атака\". За немалко хора г-жа Иванчева и нейната заместничка Биляна Петрова, които получиха строги присъди по обвиненията срещу тях в корупция, всъщност са политически затворници; изкупителни жертви, които прокуратурата реши да хвърли на Брюксел, за да демонстрира най-после някаква \"добре свършена работа\" по отношение на прогнилите етажи на властта. Вотът за осъдената на 20 години затвор Иванчева е отражение на критично ниското доверие на българските граждани към съдебната система. Да не забравяме също, че шефът на КПКОНПИ Пламен Георгиев и зам. главният прокурор Гешев също бяха замесени в скандали. Подкрепата за г-жа Иванчева, която водеше кампанията си от Сливенския затвор, е осъдителна присъда за българската прокуратура. Дали Десислава Иванчева ще се кандидатира за кмет на София през есента и какъв резултат ще постигне, ако това стане, предстои да видим. Отсега е ясно, че \"Демократична България\" ще участва на този вот. Но за да се отплатят за доверието, което получиха от избирателите и да го увеличат, те трябва да покажат, че не приемат афоризма на Оскар Уайлд \"Единственият начин да устоиш на изкушението е да му се отдадеш\". И тук не става само дума само за отхвърлянето на опитите за съблазън (каквито, убеден съм, ще има) от страна на Бойко Борисов и ГЕРБ. А преди всичко за това да запазят за разлика от други ръцете си чисти. ДБ имат доста работа, още повече че в София ГЕРБ получи най-много гласове на изборите за ЕП; а местните избори са традиционно силни за партията на Борисов. Всички резултати от изборите на 26 май, всички фойерверки и гръмки претенции за победа трябва да бъдат поставени в контекста на следния факт: в ЕС това беше най-високата активност на избори за ЕП през последните 20 години, същевременно обаче избирателната активност в България бележи най-голям спад в сравнение с всички останали страни (спрямо 2014). Най-точно го каза Самуил Петканов (\"НеНовините\"): \"В България на всеки гласувал се падат по четирима анализатори в телевизионните студиа.\"", "date": "2019.05.28", "title": "Ако \"Дeмократична България\" запази ръцете си чисти"}
{"url": "https://www.dnevnik.bg/skorost/avtomobilna_industriia/2019/05/28/3912443_purviiat_izcialo_turski_avtomobil_shte_e_na_tok/", "text": "Първият автомобил изцяло турска разработка ще се движи на ток, съобщи вестник \"Дейли Сабах\". Той се очаква на пазара през втората половина на 2022 година и ще изминава с един заряд до 500 километра. Новината съобщи министърът на индустрията и технологиите Мустафа Варанк. По проекта изцяло турски автомобил се работи от зимата на 2017 година, а през август миналата година  беше създаден джойнт венчъра \" Турска автомобилна джойнт венчър група\" (TOGG). В него акции имат пет от големите холдинги в страната Anadolu Grubu, BMC, Kok Grubu, Turkcell и Zorlu Holding и Съюзът на турските търговско-промишлени палати. Автомобилът ще бъде \"от горе до долу турски\", като целта е от каросерията до гумите всичко да бъде на 100 процента местно производство. Турският президент Реджеп Тайип Ердоган резервира за себе си първата сглобена кола. \"Отсега обявявам, че съм кандидат за първата кола, при условие че платя нейната цена\",  обяви турският държавен глава през ноември 2017 г . Според него това е стъпка към независимостта на Турция. \"Вече я няма старата Турция, на която в миналото контролираха всяка стъпка и с чието бъдеще си играеха така, както си пожелаят\", каза още той. Според Варанк вече има разработени четири прототипа, които преминават тестове. Той подчерта, че това не е просто автомобилен проект, а цялостна трансформация на автомобилната индустрия в страната. Министърът посочи, че турският автомобил ще е конкурентен на моделите, произвеждани от страни като Германия, Франция, Япония, Корея и т.н. \"Електрическото задвижване, софтуерът, автономното шофиране, технологиите за батериите насочват автомобилната индустрия в съвсем нова посока и ние имаме възможността да яхнем вълната\", допълни Мустафа Варанк. Той каза още, че предстои скоро да се обяви местоположението на център за проучвания и развитие на проекта и заводът за производство. Според министъра колата ще е ценово атрактивна и ще е без конкуренция. Турция има 15-годишен план за развитие на своя автомобилен проект, който предвижда разработване и пускане на пет изцяло нови модела и три фейслифта на вече съществуващи. За момента с работата са ангажирани 40 инженери, като до края на годината техният брой ще нарасне до 300. Проектът е един от най-важните за отбелязване на 100-годишнината на турската република, която се отбелязва през 2023 година. Мустафа Варанк не скри, че има планове и за износ, като различни институции и неправителствени организации имали готовност да помогнат. Преди да се стигне до експорт обаче, колата трябва да мине процедури по тестове и одобрения. Турция има достатъчно опит и кадри за реализацията на подобен проект, тъй като в страната има има десетки заводи за производство на автомобили на компании като \"Тойота\", \"Хюндай\", \"Форд\", \"Пежо\" и т.н. Страната е и фаворит за привличането на  новата производствена мощност на \"Фолксваген груп\" , за която се бори и България. От 1968 година съществува турската марка автомобили \"Тофас\", която произвежда по лиценз модели на \"Фиат\".", "date": "2019.05.28", "title": "Първият изцяло турски автомобил ще е на ток"}
{"url": "https://www.dnevnik.bg/sport/2019/05/28/3912269_kak_toaletna_pauza_dade_povod_za_shpionski_skandal_v/", "text": "Използва ли нещо непозволено в своя велосипед Примож Роглич по време на Обиколката на Италия\" - това беше лайтмотивът в италианската преса в понеделник по време на втория почивен ден в  Джирото . Причина за съмнението стана фактът, че в 15-ия етап словенският колоездач и лидер на \"Йъмбо Висма\" завърши с велосипеда на свой съотборник, а неговият не беше видян на финала, след като беше с механичен дефект. Флагманът на спортната преса в Италия \"Гадзета дело спорт\", който фаворизира местния състезател и двукратен шампион Винченцо Нибали, веднага заподозря нещо нередно. Медията припомни съмнителен случай с Роглич от 2015 г., когато в еднодневното състезание \"Страде Бианке\" имаше твърдения, че е монтиран електромотор в неговия велосипед – т.нар. механичен допинг. В крайна сметка се оказа, че няма нищо нередно по време на неделния етап от Джирото, а причината за развоя на събитията е... тоалетна пауза от спортните директори на \"Йъмбо Висма\". Със своите действия служителите в холандския отбор предизвикаха комедия от грешки, които завършиха със загуба на 40 секунди за Роглич спрямо преките му конкуренти Ричард Карапас и Нибали. Хронологията на събитията: по време на 15-ия етап в Джирото (232 км между Ивреа и Комо) в спускането от предпоследната височина Колма ди Сормано словенският колоездач получи механичен дефект в скоростите на своя велосипед. Роглич, който е втори в генералното класиране, нямаше съотборници около себе си, а за капак и автомобилът на \"Йъмбо Висма\" не беше в колоната заради облекчаване на спортния директор Ян Бовен. \"Примож се нуждаеше от нас, но ние не бяхме на мястото си, което е много голяма грешка. След спускането и преди последната височина темпото се успокои и ние му дадохме бидони и подкрепление преди последните 20 км. Много други отбори също използваха момента, затова ние решихме, че е удобно да спрем за тоалетна пауза\", сподели вторият директор в колата Ади Енгелс. Моментът се оказва много неподходящ, след като в същото време Роглич поиска нов велосипед. Видео с кадри от автомобила на \"Йъмбо Висма\" показа паническите действия на спортните директори. За щастие на словенеца в същия момент от изостанала група при Роглич се завърна съотборникът му Антоан Толхук, който му даде своя велосипед. Заради евентуалната загуба на време обаче директорите на тима подминават спрелия край пътя Толхук и не му дават нов велосипед, нито прибират повредения такъв на Роглич, а бързат да стигнат до словенеца и да го върнат в групата. В крайна сметка помощта (\"летящ бидон\" - леко засилване на колоездача, докато му се подава бидон\") доведе до глоба от 200 франка за тима, но не и до наказателни секунди за колоездача. С велосипеда на своя съотборник Роглич все пак догони другите фаворити, но на следващото изкачване рискува всичко, за да се върне по финалното спускане. В него словенецът падна и загуби 40 секунди на финала. Помощ от съперник Съмненията за механичен допинг при Роглич бяха допълнени от липсата на велосипеда му на финала. Повреденото колело на словенеца останало при съотборника му Толхук, с което той не могъл да продължи. Вторият автомобил на \"Йъмбо Висма\" обаче също бил на над 20 минути назад по шосето и така неочаквано младият холандец получил помощ от тима на \"Мовистар\". \"Получих велосипед от \"Мовистар\", което по принцип не е позволено. Но това не ми донесе спечелване на време спрямо други колоездачи, а просто ми помогна да мога да продължа. Те дори смениха педалите, за да могат да паснат на моите шпайкове, и взеха счупения велосипед на Примож\", разказа в почивния ден Толхук. Малко преди финала изостаналите групи по шосето се събрали, като автомобилите на \"Мовистар\" и \"Йъмбо Висма\" разменили отново велосипедите. \"Когато дойдохме на финала, комисарите на UCI ни попитаха къде е велосипедът на Примож, за да му направят проверка, каквато се прави след всеки етап. Казахме им, че трябва да е взет от втората ни кола, но тя трябва да пристигне с последните колоездачи, което значи поне 20-30 минути закъснение. Няма нищо нередно с велосипедите ни, уверявам всички, защото всеки ден тестват екипировката на Роглич\", добави спортният директор на тима Енгелс. Днес започва третата седмица на Джирото и в нея Карапас (\"Мовистар\") влиза като лидер с аванс от 47 секунди спрямо Роглич. В рамките на три планински етапа еквадорецът спечели над три минути спрямо словенеца и вече носи розовото трико. Нибали е трети на 1:47 минути зад Карапас. Първият етап след почивния ден предлага ново планинско изпитание. По-малко от 30 км преди финала колоездачите ще изкачват митичната височина Мортироло (12.1 км със среден наклон 10.8%) в Доломитите.", "date": "2019.05.28", "title": "Как тоалетна пауза даде повод за шпионски скандал в Джирото (видео)"}
{"url": "https://www.dnevnik.bg/sviat/2019/05/28/3912466_malaiziia_shte_vurne_3000_tona_plastmasovi_otpaduci_na/", "text": "Малайзия ще върне 3000 тона пластмасови отпадъци на страните, от които са докарани, за да не се превърне в сметище за богатите държави, съобщиха световните агенции, цитирайки министъра на околната среда г-жа Ео Би Ин. Сред тези страни са САЩ, Канада, Великобритания и Австралия, отбелязва \"Асошиейтед прес\". Миналата година Малайзия се превърна във водеща дестинация за пластмасови отпадъци, след като Китай забрани вноса на такъв вид боклук. Годишно потокът на този тип отпадъци възлиза на 7 милиона тона, информира \"Ройтерс\". В Малайзия се строят десетки фабрики за рециклиране, много от които работят без разрешителни, а обществеността се оплаква от проблеми за околната среда. Ео Би Ин каза, че 60 контейнера с боклук, внесени нелегално, ще бъдат върнати в страните на произход, като разходите по връщането ще бъдат поети от тези страни. Десет от контейнерите трябва да бъдат върнати обратно до две седмици, каза министърката, като показа на репортери съдържанието на боклука на пристанище извън Куала Лумпур. Сред отпадъците има кабели от Великобритания, заразени кутии мляко от Австралия и компактдискове от Бангладеш, както и много електроника и домакински отпадъци от САЩ, Канада, Япония, Саудитска Арабия и Китай. Според Ео Би Ин боклукът от Китай, изглежда, е събран първоначално във Франция и други страни и изпратен в Китай, но след въвеждането на забраната е пренасочен. Ео Би Ин даде пример с британска компания за рециклиране, която е изнесла 55 000 тона пластмасови отпадъци в около 1000 контейнера в Малайзия през последните две години. Малайзия няма да бъде сметище на света (...) ние ще отвърнем. Макар да сме малка страна, не може да бъдем притискани от развитите държави, допълни тя.", "date": "2019.05.28", "title": "Малайзия ще върне 3000 тона пластмасови отпадъци на страните, от които идват"}
{"url": "https://www.dnevnik.bg/detski_dnevnik/2019/05/28/3912468_ot_dnes_do_31_mai_se_provejdat_maturite_po_jelanie/", "text": "От днес започват държавните зрелостни изпити по желание, които ще продължат до 31 май включително, съобщи пресцентърът на министерството на образованието. Това е матура, която не е задължителна, а на нея се явяват само тези зрелостници, които са решили да положат и допълнителен държавен зрелостен изпит. Днес се провежда изпит по желание по три предмета - биология и здравно образование, физика и астрономия и философски цикъл. Сутринта в 7 ч. в Министерството на образованието и науката журналистът Зина Соколова от вестник \"Аз Буки\" изтегли \"Вариант 2\", който важи за изпита и по трите предмета. Утре, на 29 май, са държавните зрелостни изпити по желание по английски, испански, италиански, немски, руски и френски език. По география и икономика и по химия и опазване на околната среда изпитите са на 30 май, а на 31 май ще се проведат изпити по желание по математика и история и цивилизации. Над 800 ученици са подали заявления за явяване на матура по желание. Резултатите от държавните зрелостни изпити ще бъдат обявени до 13 юни.", "date": "2019.05.28", "title": "От днес до 31 май се провеждат матурите по желание"}
{"url": "https://www.dnevnik.bg/zdrave/2019/05/28/3912470_parite_za_detsko_zdraveopazvane_ot_kasata_skachat_s/", "text": "Цената на  клиничните пътеки за детско здравеопазван е ще бъдат увеличени от 1 юни с около 20-30 на сто. Това предвижда анекс към Националния рамков договор, одобрен от надзорния съвет на Националната здравноосигурителна каса. Увеличението беше обещано от здравните власти  покрай протестите на педиатрите.  А вчера надзорът на касата е одобрил исканията, лансирани и от Българския лекарски съюз, съобщиха и от касата, и от съюза. Одобрени са редица увеличения на клинични пътеки - с между 10-30%. Скокът при неонатологичните и педиатричните пътеки е най-съществен - с около 20-30 на сто. Според съобщението на касата в областта на неонатологията увеличението на клиничните пътеки е с 20-30%, или от 1440 до 1670 лв. Увеличението на клиничните пътеки за лечение на деца е също с 20-30%, или от 840 до 2400 лв. Двойно е увеличена и клиничната пътека за септични (бактериални) артрити и остеомиелити при деца под 18-годишна възраст - 2400 лв. С 30% се увеличават пътеките за диагностика и консервативно лечение на онкологични и онкохематологични заболявания, възникнали в детската възраст – 1300 лв. За да се обезпечат финансово увеличените цени на клиничните пътеки, надзорният съвет реши да се освободят средства в размер на 50 млн. лв. от \"Резерв, включително за непредвидени и неотложни разходи\", с които да се увеличат средствата за здравноосигурителни плащания за болнична медицинска помощ през 2019 г. за извършване на промените, се казва още в съобщението. Увеличението на цените в областта на Пулмологията ще бъде с 10%, като там, където има разделение на пътеки за деца и за възрастни, детските пътеки ще бъдат завишени с 20 %. Повишаване с 10% ще има и на цените на терапевтични клинични пътеки, изпълнявани в отделения по \"Вътрешни болести\", \"Кардиология\" и \"Анестезиология и интензивно лечение\" от първо и второ ниво на компетентност. Проектът на Анекс към Националния рамков договор за медицинските дейности между Националната здравноосигурителна каса и Българския лекарски съюз за 2018 г. е публикуван на официалната интернет страница на НЗОК за 14-дневно обществено обсъждане.", "date": "2019.05.28", "title": "Парите за детско здравеопазване от касата скачат с 20-30 на сто"}
{"url": "https://www.dnevnik.bg/biznes/2019/05/28/3912492_parnoto_se_ochakva_da_poskupne_sredno_s_okolo_45_ot_1/", "text": "Цените на парното и топлата вода трябва да се повишат средно с 4.5% от 1 юли, съобщи БНТ като се позова на изчисления на Комисията за енергийно и водно регулиране (КЕВР). Най-голямо увеличение на цените се очаква в Разград - 17.53% и Габрово - 12.53%. Единствената топлофикация, при която ще има поевтиняване на топлинната енергия, е Сливен - минус 0.4 на сто. В София се увеличава увеличението на цената с 4.3%, в Пловдив - 7.4%. В доклада на експертите на енергийния регулатор се предлага за Плевен да бъде утвърдена с 6.1 процента по-висока цена, в Бургас - 7.42%, във Варна - 1.96%. Разчетите сочат, че средното поскъпване на електроенергията от 1 юли трябва да е с 3.5%. За битовите клиенти, обслужвани от ЧЕЗ, се предлага то да е с 3.46%, за живеещите в Югоизточна България, която обслужва ЕВН, се предвижда повишение с 3.59%, а за клиентите на Енерго-про в Северозападна България - 3.38%. Регулираната цена на тока се променя веднъж годишно - на 1 юли. През миналата година увеличението беше средно с 2%. Цената на парното следва промените при природния газ, но се коригира обикновено при поскъпване на синьото гориво с над 4 на сто. Последните две повишения бяха на 1 юли миналата година - със 7% и  на 1 октомври 2018 г.,  в началото на отоплителния сезон  с около 8%. ", "date": "2019.05.28", "title": "Парното се очаква да поскъпне средно с около 4.5% от 1 юли, токът - с 3.5%"}
{"url": "https://www.dnevnik.bg/sviat/2019/05/28/3912476_bez_opit_no_moralni_-_zelenski_organizira_konkurs_za/", "text": "Екипът на украинския президент Володимир Зеленски призова гражданите да се включат в конкурс, с който ще бъдат избрани кандидатите за депутати на неговата нова партия \"Слуга на народа\", която цели да отнеме властта от дискредитираната политическа класа, предаде \"Ройтерс\". Като самия Зеленски кандидатите нямат нужда от политически опит. Те могат да подадат заявления за участие в конкурса в уебсайт, като опишат препоръките си и предложения за нови закони. След това те ще бъдат проучени с помощта на международни компании. Възможно е представители на партия \"Слуга на народа\" да използват и детектор на лъжата, за да изпитат честността на кандидатите. Партията на Зеленски не е представена в парламента. Спечелването на извънредните избори би му позволило да излъчи ново правителство и да извърши реформи, които да се ползват с одобрението на гласоподавателите и международните дарители на Украйна. Проучвания на общественото мнение сочат, че партията \"Слуга на народа\" ще спечели изборите през юли, но няма да има мнозинство в парламента. \"На първо място, тези хора трябва да бъдат с висок морал и принципи и да се стремят да разберат и изпълнят задачите, които ще им постави украинското общество\", заяви партийният лидер Дмитро Разумков.", "date": "2019.05.28", "title": "Без опит, но морални - Зеленски организира конкурс за кандидат-депутати"}
{"url": "https://www.dnevnik.bg/bulgaria/2019/05/28/3912515_pravitelstvoto_predlaga_stipendii_za_studentite_za/", "text": "Висшите училища да плащат стипендии на студентите при провеждане на студентска практика извън предвидената по учебен план практическа подготовка. Това предвижда проект за изменение на Постановление за условията и реда за предоставяне на стипендии на студентите, докторантите и специализантите от държавните висши училища и научни организации, който е  публикуван за обществено обсъждане  на правителствения портал strategy.bg. Размерът на стипендиите на студентите за времето на провеждане на практиката не трябва да изостава от минималната работна заплата в страната, за да имат младите специалисти мотивация да придобиват практически приложими познания. С постановлението се определя и размер на присъщи разходи за провеждането на една студентска практика – 320 лв. В тях се включват разходите за възнаграждение на академичния наставник от висшето училище и на ментора от обучителната организация, пътните разходи на академичните наставници за осъществяване на проверка на практическото обучение, разходите за застраховки на студентите по време на практиката и други. Като част от присъщите разходи се предвижда броят на часовете, в които ще е ангажиран академичният наставник за една студентска практика, да е 5 часа, а часовата ставка да е 20 лв. на час, или общо 100 лв. Броят на часовете на ментора за 1 практика да е 10 часа при часова ставка 20 лв. на час, или общо 200 лв. В останалите 20 лв. са включени пътните разходи на академичните наставници за осъществяване на проверка на практическото обучение, когато същото се провежда в различно населено място от това на висшето училище, в което се обучава студентът - 15 лв., и разходи за застраховка на студентите по време на провеждането на студентската практика в размер до 4 лв. и 1 лв. за други съпътстващи практиката разходи. Актуализира се и часовата ставка за нейното провеждане. Предлага се ставката да се увеличи от 2 лв. на 2.50 лв. на час. Постановлението ще обхване всички висши училища в страната, в които през учебната 2018/2019 година се обучават общо 203 602 студенти в редовна и задочна форма на обучение – 178 098 студенти в държавните и 25 504 в частните висши училища. Парите за стипендиите на студентите и присъщите разходи при провеждане на студентските практики се осигуряват от собствени приходи на висшите училища или чрез финансиране от европейските структурни и инвестиционни фондове.", "date": "2019.05.28", "title": "Правителството предлага стипендии за студентите за практики извън предвидените по учебен план"}
{"url": "https://www.dnevnik.bg/sport/2019/05/28/3912518_cska_produlji_selekciiata_si_s_rusnak_bush_se_razdeli/", "text": "ЦСКА продължи селекцията си с привличането на руски полузащитник. Червените представиха 24-годишния атакуващ халф Денис Давидов. Той идва от \"Спартак\" (Москва) с договор за три години. Бил е собственост на московчани, като често е бил преотстъпван, а през последния сезон се е състезавал в латвийския \"Спартакс\" (Юрмала) и в руския втородивизионен \"Нижни Новгород\". През 2015 година под ръководството на Фабио Капело два пъти е повикан в националния отбор на Русия, а срещу Казахстан в приятелска среща изиграва първия си и засега единствен мач за мъжкия отбор. За юношеските и младежките отбори на Русия има 28 гола в 50 двубоя. Давидов е вторият нов футболист на \"Българска армия\". Преди ден ЦСКА представи и шотландския нападател Тони Уот, който също подписа за три години. \"Левски\" също работи по селекцията си. Медиите в Румъния пишат, че италианецът Диего Фабрини се е разбрал с български отбор, като се твърди, че е искан и от сините, и от ЦСКА. Румънският нападател на \"Левски\" Серджиу Буш използва \"Инстаграм\", за да се раздели с привържениците. Той сложи своя снимка от мач срещу бившия си отбор ЦСКА и написа: \"Дойде времето да си кажем \"Довиждане\". Дадох всичко за тези цветове. В сърцето ми има място и за двата.\"", "date": "2019.05.28", "title": "ЦСКА продължи селекцията си с руснак, Буш се раздели с \"Левски\""}
{"url": "https://www.dnevnik.bg/sviat/2019/05/28/3912500_sled_mesec_rabota_izraelskiiat_parlament_glasuva_za/", "text": "Израелският парламент направи днес още една крачка към нови избори, предаде \"Франс прес\". Кнесетът одобри на първо четене законопроект за саморазпускането си със 66 гласа \"за\" при 44 \"против\". Текстът вече мина на предварително четене вчера, като му предстои да бъде гласуван на второ и трето четене. В законопроекта се предвижда новите предсрочни избори да бъдат произведени на 17 септември. Израелският парламент поде инициативата за саморазпускането си, след като преговорите за съставяне на коалиционно правителство навлязоха в задънена улица. По закон  премиерът Бенямин Нетаняху има срок до утре в полунощ  да сформира новото правителство на Израел. Основната пречка пред съставянето на новия кабинет е спор между светската дясна партия \"Израел бейтену\" (\"Наш дом Израел\") на Авигдор Либерман и религиозни формации по отношение на евентуално законодателство, което да елиминира възможността за учениците в ултраортодоксалните духовни училища да отлагат полагането на задължителната военна служба. \"Израел бейтену\" постави приемането на нов закон за военната служба като условие за участието си в ново коалиционно правителство. Партията на Либерман има пет места в Кнесета, а религиозните формации \"Шас\" и \"Обединен юдаизъм на Тората\", които се противопоставят на искането на \"Израел бейтену\" - общо 16 депутати. За да сформира коалиционно правителство, премиерът Нетаняху се нуждае от подкрепата и на трите партии, отбелязва ДПА. /БТА", "date": "2019.05.28", "title": "След месец работа израелският парламент гласува за саморазпускане и нови избори"}
{"url": "https://www.dnevnik.bg/evropa/evropeiski_parlament/2019/05/28/3912523_zelenite_shte_izpolzvat_novata_si_vlast_v_brjuksel_za/", "text": "Европейските Зелени - големите победители на европейските избори в неделя - ще използват новопридобитите лостове за влияние в раздробения парламент, за да прокарат в дневния ред спешни действия за климата, социалната справедливост и гражданските свободи, казват лидери от движението. \"Това е страхотен резултат за нас, но ние имаме и голяма отговорност, защото избирателите ни гласуваха доверие\", каза за \"Гардиън\" холандският евродепутат Бас Ейкаут - водещият кандидат на \"Зелените\" за председател на Европейската комисия.  Яхнали вълната от опасенията в обществото заради  климатичната криза,  Зелените постигнаха двуцифрен резултат в няколко страни и се класираха на второ място в Германия (където те удвоиха предишния си резултат) и Финландия и на трето в Люксембург и Франция. Със своите 70 евродепутати, при 51 досега, групата на Зелените е сравнима по численост с тази на крайнодесните популисти, водени от италианския вътрешен министър Матео Салвини, в 751-местния Европейски парламент (ЕП) и има много по-добри възможности да се възползва от това.  Смалените парламентарни групи на десноцентристите и левоцентристите загубиха на изборите своето отдавнашно съвместно мнозинство, което означава, че либералните и зелените депутати може да се окажат критично важни за постигането на широки проевропейски мнозинства за прокарването на европейско законодателство. Със сигурност големите партии са готови за разговори.  Манфред Вебер , водещият кандидат на консервативната Европейска народна партия (ЕНП) за председател на Европейската комисия, каза в понеделник, че Зелените определено са \"възможен партньор; ние ще седнем заедно и ще очертаем мандат за следващите пет години\". Подкрепата на Зелените обаче ще си има цена. \"Трябва да видим много по-сериозни действия по климата и истинска промяна в подхода - цена върху въглеродния двуокис, съответен контрол върху авиацията, повече  зелено земеделие \", каза Ейкаут. Съгласно Парижкото споразумение от 2015 г. за ограничаване на глобалното затопляне до два градуса по Целзий над нивата от доиндустриалната епоха 28-те страни от ЕС се ангажираха да намалят до 2030 г. с 40 на сто емисиите си на парникови газове спрямо равнището от 1990 г. Учени и активисти обаче казват, че Европа и всички други големи икономики трябва рязко за повишат своите амбиции. През октомври Междуправителствената комисия към ООН по климатичните промени предупреди, че сега се върви към катастрофално повишение от 3 или 4 градуса.  Свен Гиголд, високопоставен германски евродепутат, потвърди, че Зелените първо ще настояват \"за същината на преговорите\". \"Целим да преговаряме за проевропейски дневен ред, в който политиката за климатичните промени е фронт и център; вече не е символична, а конкретна\", каза той. По думите му всяко споразумение със Зелените трябва да включва европейска политика за инвестиции и социално приобщаване плюс категоричен ангажимент за мерки срещу подкопаването на гражданските права в държави от ЕС като Унгария, Полша, Румъния, Словакия и Малта.  Филип Ламбер , белгийски евродепутат и лидер на групата на Зелените в ЕП, също предупреди, че партията няма да влезе в съюзи, освен ако те включват конкретни мерки. \"Без видима промяна за гражданите не ЕС няма да отиваме там\", каза той.  Силното представяне на Зелените в неделя вече накара десноцентристките и левоцентристките партии из Европа да обещаят, че са чули зова за по-спешни мерки за климата и ще му обърнат внимание. Премиерът на Франция Едуар Филип призна \"посланието за екологична неотложност\", Маркус Зьодер, който оглавява сестринската на Меркел баварска партия Християнсоциален съюз, каза, че сега \"Зелените\" са важен конкурент, а Удо Булман, лидер на левоцентристкия Прогресивен алианс на социалистите и демократите в ЕП, каза, че групата е подценявала въпроса за промените в климата. \"Това беше много ясно послание на обществото, че то иска от нас да направим повече\", каза премиерът на Ирландия Лио Варадкар, след като кандидатът на Зелените се класира пръв в Дъблин с 23 на сто от гласовете.  Британските Зелени, подсилени отчасти от своята ясна позиция срещу Брекзит, получиха 12.5 на сто от гласовете и изпревариха управляващата Консервативна партия, класирала се пета. Единственият представител на партията в Камарата на общините Каролайн Лукас приветства този \"отговор на задълбочаващата се климатична криза, която е една и съща в Обединеното кралство и цяла Европа\".  \"Зелената вълна\" обаче не \"заля\" цяла Европа. Зелени партии спечелиха едва два мандата в Централна Европа и нито един в Източна Европа, където има малко силни зелени партии и екологичните безпокойства обикновено са изразявани от други либерални партии. В Южна Европа португалската партия \"Хора-Животни-Природа\", спечели първия си мандат в ЕП, но този пробив не бе повторен отвъд границата в Испания, където зелените партии трудно си пробиват път. /БТА", "date": "2019.05.28", "title": "Зелените ще използват новата си власт в Брюксел, за да прокарат спешни мерки за климата"}
{"url": "https://www.dnevnik.bg/zelen/2019/05/28/3912536_satelitni_danni_pokazvat_v_realno_vreme_zamursiavaneto/", "text": "Може би почти всеки човек е виждал огромните кълба с дим, които излизат от комините на електроцентралите. Често тази гледка провокира и въпроса колко е замърсен въздухът в района. От началото на май обаче всеки може да добие тези данни, при това в реално време. Те са на база използвани данни от сателитни снимки и обработването им с изкуствен интелект. За да се осъществи идеята, американската организация Rocky Mountain Institute създаде своя дъщерна фирма с нестопанска цел -   WattTime .  Фирмата е фокусирана в разработването на технологии за изкуствен интелект. Целта на неправителствената организация е да не остави шанс на нито една електроцентрала по света да крие данни за причиненото от нея замърсяване на въздуха. WattTime ще използва сателитни снимки, за да следи показателите за качеството на въздуха в районите около електроцентралите. Данните ще са общодостъпни и по този начин ще може да се следи в реално време дали електроцентралите спазват правилата, наложени им от местните правителства, за ограничения при замърсяването на въздуха. Системата за наблюдение обещава ефективно да елиминира всеки опит за манипулация от страна на която и да е електроцентрала. И това няма да бъде само регулатори и политици, които виждат тези данни; това ще бъде и обществеността. Когато става въпрос за правоприлагане в областта на околната среда, обществеността може да бъде по-страшна и наказателна, отколкото всеки регулатор. Ако някоя група от граждани по света може да излезе онлайн и да състави списък на най-мръсните електроцентрали в техния район, тя елиминира една от големите информационни бариери пред гражданите. От неправителствената организация искат да привлекат вниманието на гражданското общество, за да се включи и то активно в подаването на информация. В сайта на WattTime може да се въвеждат координатите на електроцентралите, след което екип на фирмата, работещ с изкуствен интелект, започва да обработва данните от сателитните снимки в този район. След събирането на достатъчно информация започва и показването на информацията за замърсяването на въздуха. А обществото има реален интерес тези данни да са достъпни за всеки, подчертават от WattTime. Фирмата припомня, че според последния доклад за състоянието на въздуха на планетата замърсяването му е петият най-голям риск от смъртност в световен мащаб. Мръсният въздух е причина за по-ранната смърт на 5 млн. души, а страните, които строят най-много електроцентрали, имат и най-голямо замърсяване на въздуха. WattTime работи съвместно с мрежата от спътници на европейската Copernicus и американската Landsat. Няколко частни компании, които таксуват за своите данни, като Digital Globe, също помагат в иновацията. Снимките се обработват с различни алгоритми за откриване на признаци на вредни емисии. Има опция за използване и на инфрачервено изображение за идентифициране на топлина от димоотводните комини на електроцентралите. Сензорите, които ще могат директно да проследяват емисиите на азотен диоксид, в момента пък са в процес на разработка. Зад усилията на WattTime стои Google.org – филантропското крило на Google. Компанията финансира проекта с 1.7 млн. долара.", "date": "2019.05.28", "title": "Сателитни данни показват в реално време замърсяването на въздуха от електроцентралите"}
{"url": "https://www.dnevnik.bg/politika/2019/05/28/3912551_vutreshnata_opoziciia_v_bsp_iska_ninova_da_podade/", "text": "Влиятелни социалисти от широкото ръководство на БСП смятат, че лидерът Корнелия Нинова трябва да понесе политическата отговорност за загубата на Европейските избори като подаде оставка веднага. В момента се събира националният съвет на БСП, който ще обсъди изборните резултати макар и те да не са окончателни. По последни данни БСп е втора политическа сила с 24.24% \"Нужен е точен анализ на причините за резултатите, но след като те бъдат окончателно обявени. В момента някой бърза да минимизира отговорността като я прехвърля на местните структури, обяви социалистът Атанас Мерджанов на влизане в партийната централа, където всеки момент започва заседанието попитан как трябва да се понесе отговорността, той отговори, че лидерът Нинова трябва да подаде оставка, а след това да бъде насрочено заседание на висшия орган на партията - конгреса, който да анализира изборната загуба и да избере нов лидер. Пленумът ще обсъжда днес идеята на Нинова да има предсрочни избори в партията в това число нови ръководства на структурите в страната, както и пряк избор на партиен лидер, на който тя смята да се яви. Според вътрешната опозиция обаче предложението й е нарушение на устава, тъй като мандатите на ръководствата са четиригодишни, не могат да бъдат прекратявани предсрочно и в случая изтичат през пролетта на 2020 г. Според противници на Нинова тя трябва да подаде оставка сега, а конгресът да избере нов председател, който да довърши мандата й до май догодина, след което да влязат в сила новите уставни правила, по които лидерът се избира пряко. \"С предложенията си Нинова ще опитва да замете отговорността. Това е скандално\", каза още Мерджанов. Според председателя на пловдивските социалисти Георги Гергов е нужен пълен анализ на изборната загуба и отговорност на \"всички виновни\", която да се носи отгоре надолу. Помолен да уточни какво има предвид, той отвърна: Как се носи отговорност?! Виждате какво става в Австрия\" (там правителството падна след скандал). \"Да идем долу по места и да се скараме с хората, така ли? Те не са виновни, виновни са тези тук. БСП няма как да стане еднолична партия като другите. БСП е кауза\", каза Гергов пред партийната централа. Той заяви, че ръководството на БСП не трябва да прехвърля отговорността от болната глава на здравата. Бившият зам.-председател на БСП Георги Пирински беше лаконичен в отговора си дали Нинова трябва да подаде оставка сега. Той обаче не изключи тази възможност и поясни, че всичко зависи от дискусията на заседанието. Не само представители на вътрешната опозиция заговориха за сериозен анализ на изборната загуба и промени. Депутатът Антон Кутев, който беше част от предизборния щаб, напомни,че за втори път БСП губи спечелени избори и сериозно трябва да анализира причините за това. \"БСП не може да бъде лидерска партия. Това обаче не означава, че Нинова не може да бъде лидер\", каза Кутев и добави, че са необходими промени. В подкрепа на Нинова се изказаха депутатите Кристиян Вигенин и Филип Попов. Попов обяви, че тези, които искат оставката на лидера трябва да си направят равносметка с какво са допринесли за изборния резултат.", "date": "2019.05.28", "title": "Вътрешната опозиция в БСП иска Нинова да подаде оставка веднага"}
{"url": "https://www.dnevnik.bg/politika/2019/05/28/3912559_korneliia_ninova_podade_ostavka_kato_lider_na_bsp/", "text": "Корнелия Нинова е подала оставка като лидер на БСП пред широкото ръководство на партията. Закритото заседание на Националния съвет на БСП, в който по спикък участват 185 души, започна току-що на \"Позитано\" 20. За оставката на Нинова потвърдиха социалисти пред \"Дневник\". След изборната загуба Нинова планираше да предложи на широкото ръководство на БСП да пристъпи към предсрочен пряк избор на нов лидер, като беше обявила готовност да се кандидатира. Тя нямаше намерение да напуска поста си, а планираше да се оттегли за кампанията. Преди днешния пленум обаче вътрешнопартийната опозиция поиска незабавна оставка на Корнелия Нинова заради резултата на партията на Европейските избори в неделя. БСП остана втора след ГЕРБ с резултат 24.24%. Корнелия Нинова бе избрана за лидер на БСП на 8 май 2016 г. По устав мандатът й е четиригодишен и изтича през май 2020 г. Според представители на вътрешнопартийната опозиция сега трябва да се свика извънреден конгрес, който да избере нов председател на партията за довършване на мандата на Нинова. След това по новите уставни правила трябва да се проведе пряк избор за нов лидер, в който да участват всички членове на БСП. По информация на \"Позитано\" 20 те са около 100 хиляди. Пред участващите в заседанието днес Нинова е поискала спешно заседание на конгреса, което да се проведе до две седмици, за да бъде потвърдена оставката й. Тя иска днес Националният съвет да вземе решение, а до конгреса да стартира процедура за пряк избор на лидер на БСП, правилата за която също да бъдат разписани. Нинова не е обявила намерение да се оттегля от поста до конгреса, но социалисти са поискали да се спази устава и един от зам.-председателите на партията да изземе функциите й. Предложението на Нинова е новият лидер да бъде избран до края на юли т.г., след което партията да може да се съсредоточи върху кампанията за местния вот.", "date": "2019.05.28", "title": "Корнелия Нинова подаде оставка като лидер на БСП"}
{"url": "https://www.dnevnik.bg/evropa/evropeiski_parlament/2019/05/28/3912562_koi_sa_vuzmojnite_sujuzi_v_budeshtiia_evroparlament/", "text": "Сега, след като избирателите си казаха думата, идва въпросът за изграждането на коалиции в Европейския парламент, където нито една група няма мнозинство. Това поставя  Зелените  и  либералите  около Макрон в силна позиция, пише EurActiv, позовавайки се на Ouest-France. За пръв път от 1979 г. консервативната Европейска народна партия (ЕНП) и Прогресивният алианс на социалистите и демократите (С&Д) няма да имат мнозинство в Европейския парламент заедно. Техните очертаващи се 180 и 146 места съответно не им достигат за 376-те, които са необходими за мнозинство. Затова ще трябва да градят съюзи, особено с групата на либералите и демократите (АЛДЕ), която спечели 109 места, и с Европейските зелени с 69 места. Кои са възможните сценарий? Много голяма коалиция Ако ЕНП и С&Д имат почти 24 и 20 процента от местата съответно, една много голяма коалиция с около 500 места (около 67%), включваща либералите и Зелените, ще гарантира, че ще има мнозинства независимо от законодателните текстове и съпротивата на някои национални делегации. Коалиция с центристите Социалдемократите и консерваторите не е задължително да се нуждаят от Зелените. Евентуален съюз със силите на Ги Верхофстад и Еманюел Макрон би направил възможно постигането на удобно мнозинство с малко над 430 места (почти 58%). Малка коалиция ЕНП, С&Д и Зелените също е възможен съюз, който би получил почти 400 места (малко над 52%). Това обаче би било едно крехко мнозинство и е малко вероятно либералите центристи да бъдат извън коалицията. Коалиция на малцинството ЕНП и С&Д биха могли да се движат заедно, но подобна хипотеза изглежда малко вероятна и поради идеологически причини, и защото двете групи отбелязват траен спад в подкрепата си. Коалиция между десните и националистите Въпреки успехите си  евроскептичната група  е далеч от това да бъде мнозинство. Разделени на три групи, евроскептиците може да не успеят да сформират единен съюз въпреки продължаващите  опити на италианския вицепремиер Матео Салвини . Досега те имаха 20% от местата. Сегашните резултати им дават около 22.7%. Това се дължи на слабото им присъствие в редица страни въпреки добрите резултати във Франция, Италия и Великобритания. В съюз с ЕНП, където е партията на унгарския премиер Виктор Орбан, консерватори и евроскептици биха могли да имат почти 47% от местата – 351.", "date": "2019.05.28", "title": "Кои са възможните съюзи в бъдещия европарламент"}
{"url": "https://www.dnevnik.bg/bulgaria/2019/05/28/3912564_turski_grajdanin_shte_chaka_v_aresta_sudut_da_reshi/", "text": "Софийският апелативен съд остави в ареста турския гражданин от кюрдски произход Илхан Карабаг. Той бе задържан преди 3 месеца по искане на Турция, за да бъде екстрадиран там. Карабаг е осъден на 6 г. и 3 месеца затвор по обвинение, че е член на обявената от Анкара за терористична организация Работническа партия на Кюрдистан (ПКК). Страхувал се от репресии, избягал от родината си и влязъл нелегално в България преди три години. Бил заловен и изпратен в общежитията на Държавната агенция за бежанците (ДАБ) в столичния квартал \"Овча купел\". Днес той поиска да излезе от ареста и да бъде върнат отново в общежитието. Съдебният състав обаче отказа с мотива, че производството по искането за екстрадицията му в Турция все още е висящо. Освен това той няма никакви връзки, роднини или близки в България и няма постоянен адрес, на който да остане. Има опасност и да се укрие, посочи съдът. Междувременно Софийският апелативен съд очаква от турските власти да изпратят допълнителни документи, сред които и разпоредбите на закона там, по който е осъден Карабаг. Ако са пристигнали, на 11 юни магистратите трябва да се произнесат окончателно по искането за екстрадиция на турският гражданин от кюрдски произход. \"Илхан Катабаг твърди, че не е член на ПКК, а привърженик на Демократичен съюз. Присъдата му е влязла в сила на 15 януари м.г. Ако бъде екстрадиран, ще влезе в затвор веднага заради политически убеждения. Европейският парламент многократно призова турците да обърнат внимание на условията в затворите. Между 11 и 16 души всяка година се самоубиват в турски затвори\", обясни адвокатът на Карабаг Омар Муслах. Инициативен комитет за защита на Илхан Карабаг твърди, че има политически натиск от страна на турската държава чрез нейните дипломатически представители. Според привърженици на Карабаг, има реална опасност да бъде лишен от свобода в условията на турски затвор само заради политическа дейност, без да е извършил някакво реално престъпление. Освен това инициативният комитет твърди, че \"все по-засилващият се авторитаризъм в Турция хвърля в затворите хиляди кюрди и турци, фабрикувайки обвинения като \"терористична дейност\" и \"пропаганда на тероризъм\". Това е лесен начин за отстраняване на политическите противници на едноличното управление на Ердоган\". В момента в затворите на Република Турция десетки политически затворници са обявили гладна стачка, а някои дори прибягват до самоубийствени действия в знак на протест срещу несправедливото им задържане. През октомври миналата година Варненският окръжен съд  отказа да разреши екстрадирането в Турция  на германският гражданин Мехмед Явуз, поискано от прокуратурата на южната ни съседка заради участие в Кюрдската работническа партия, обявена от Анкара за терористична организация. Случаят предизвика реакции и в медиите в Германия, а посолството на Федералната република обяви, че ще следи развитието му през посолството си в София. Скандален бе случаят с турския бизнесмен  Абдуллах Бююк, който бе експулсиран  от България през 2016 г., макар че бе поискал убежище и български съд бе отказал екстрадицията му. Бююк бе обвинен в тероризъм заради симпатиите му към движението на Фетуллах Гюлен.", "date": "2019.05.28", "title": "Турски гражданин ще чака в ареста съдът да реши дали да го екстрадира"}
{"url": "https://www.dnevnik.bg/sport/2019/05/28/3912494_fotogaleriia_klubut_na_tehnite_surca_koito_stigna_do/", "text": "\"Унион\" (Берлин) за първи път в историята си ще играе в Бундеслигата, след като излезе победител в дуела с \"Щутгарт\". На снимката: Традиционният германски начин за празнуване - с гигантска халба бира.", "date": "2019.05.28", "title": "Фотогалерия: Клубът на техните сърца, който стигна до Бундеслигата"}
{"url": "https://www.dnevnik.bg/video/2019/05/28/3912575_arman_babikian_v_bulgariia_podmianata_e_na_vsiako_nivo/", "text": "Пиар експертът Арман Бабикян даде интервю в предаването \"Денят с Веселин Дремджиев\" по TV+ и TV1 за изборните резултати, кокошата слепота на избирателите, прошката за управляващите. Според него българите масово не гласуваха, защото не вярваха на кандидатите. По повод едноличното управление, асансьорите, терасите, дупките и паднали булеварди, този мащаб на крадене и потискане на свободата на словото Бабикян заяви, че те са несъвместими с европейската социалдемокрация. \"Те сигурно няма да могат и да си преведат в Брюксел какво значи Вътрешна македоно-одринска революционна организация, каква е тази партия и защо вътре присъстват топоними от чужди държави. И въобще каква революция, какво е това? Никой не си представя Пеевски като образеца за АЛДЕ. При нас подмяната е на всяко ниво. Самите партии са подменени спрямо посестримите си партии, при които ще отидат в Брюксел\", коментира експертът. \"Всички вляво и вдясно, които се мислят за интелигентни, трябва да си дадат сметка какво означава широта на мислене, за да могат да върнат страната на нормалното й място\", призова той.", "date": "2019.05.28", "title": "Арман Бабикян: В България подмяната е на всяко ниво (видео)"}
{"url": "https://www.dnevnik.bg/evropa/2019/05/28/3912584_germanskite_socialdemokrati_shte_glasuvat_za/", "text": "Лидерът на германските социалдемократи обяви, че ще предложи изборът на ръководство на парламентарната група в партията да е другата седмица заради разочароващите резултати на евроизборите, предаде \"Ройтерс\". Пред германската обществена телевизия ZDF Налес коментира ситуацията в партията след двойното поражение в неделя. Освен на  вота за европейски парламент , където Германската социалдемократическа партия (ГСДП) се оказа трета политическа сила (след Зелените), сериозна загуба за нея бе и тази в Бремен -  първият резултат без мнозинство  от 73 години. Последваха призиви за оставката на Налес, които тя определи като \"неразумни\", но каза, че \"щом като е отправено предизвикателството\", трябва да има яснота по въпроса. \"Затова предлагам да изместим избора на парламентарно ръководство на партията, планирано за края на септември, и да е следващата седмица.\" Всеки, който мисли, че нещо трябва да се промени, да каже, че се кандидатира, предложи Налес, която оглавява както парламентарната група, така и националното ръководство на ГСДП. В интервюто за ZDF тя обясни, че действията ѝ са в отговор на писмо от членове на партията в Северен Рейн-Вестфалия, поискали гласуването да се измести. В неделя седмичникът \"Билд ам зонтаг\" писа, че бившият лидер на партията Мартин Шулц ще опита да оглави парламентарната група. Говорител на Налес заявява, че Налес и Шулц редовно обсъждат различни въпроси, но те са конфиденциални. \"Ройтерс\" отбелязва, че ако Налес загуби изборите, това ще окуражи фракцията в ГСДП, която след резултатите от евровота иска да бъде прекратена коалицията с консерваторите, допреди месеци ръководени от канцлера Ангела Меркел.", "date": "2019.05.28", "title": "Германските социалдемократи ще гласуват за парламентарен лидер заради провала на изборите"}
{"url": "https://www.dnevnik.bg/politika/2019/05/28/3912590_preferencialnite_glasove_za_partiite_s_evrodeputati/", "text": "                        36.71% от избирателите са използвали преференция на изборите за Европейски парламент, сочат данните на ЦИК. Най-висок процент на използване на преференции има при ВМРО и \"Демократична България\", където от това право са възползвали над 50% от гласувалите. Ако избирател не е избрал да гласува преференциално за някой от кандидатите, гласът му отива за партията. От протоколите на секционните комисии се вижда, че малко вероятно да има голямо разместване в листите, преди ЦИК да обяви официално новите евродепутати. Лиляна Павлова (ГЕРБ) е поставена на седмо място в листата на ГЕРБ, но има втори резултат по преференции. Въпреки това Павлова няма да измести Александър Йорданов, който е преди нея. За да има разместване преференциалният праг е 5% от всички гласували. За ГЕРБ това означава 28 720 гласа, а Павлова има 26 038. Данните, по които са направени тези графики, са извлечени от 95% от протоколите, публикувани на сайта на Централната избирателна комисия. Те не са официални и не са окончателни.", "date": "2019.05.28", "title": "Стигни ме, ако можеш - преференциите в партиите с евродепутати (графики)"}
{"url": "https://www.dnevnik.bg/evropa/2019/05/28/3912596_evrosujuzut_naznachi_opiten_diplomat_za_specialen/", "text": "ЕС обяви, че е назначил бившия уругвайски министър на външните работи и дългогодишен дипломат Енрике Иглесиас за свой специален пратеник за Венецуела, предаде \"Асошиейтед прес\". Иглесиас е бивш ръководител на Междуамериканската банка за развитие и на СЕГИБ - международна организация с централа в Мадрид, представляваща латиноамериканските страни, Испания и Португалия. Той има двойно уругвайско и испанско гражданство. Според разпространено днес изявление Иглесиас е назначен от върховния представител на ЕС за външната политика Федерика Могерини, \"за да спомогне за мирно и демократично уреждане на венецуелската криза и като продължение на обсъжданията в контекста на Международната контактна група\" (МКГ). Самата МКГ определя ролята си не като посредническа, а по-скоро като такава за създаване на условия за честни и прозрачни президентски избори и безопасно доставяне на хуманитарна помощ. Групата подкрепя и преговорите между правителството на Николас Мадуро и опозицията в Норвегия. /БТА", "date": "2019.05.28", "title": "Евросъюзът назначи опитен дипломат за специален пратеник за Венецуела"}
{"url": "https://www.dnevnik.bg/bulgaria/2019/05/28/3912607_arheolozi_otkriha_grob_na_okolo_7600_godini_v/", "text": "Раннонеолитен гроб на около 7600 години беше открит в столичния квартал \"Слатина\", където се е намирало едноименно селище. Находката е направена от екип археолози, ръководени от зам.-председателя на Българската академия на науките чл.-кор. Васил Николов, съобщиха от БАН. Находката е изключително рядка. Предстоят проучвания, които ще дадат информация за физическите характеристики на хората, дали началото на първата европейска цивилизация в днешните български земи. Според чл.-кор. Николов учените имат достатъчно данни за начина на живот на хората в селището Слатина, но все още не е установено какви са били погребалните практики. Известно е, че селището е просъществувало около 500 години – от края на седмото хилядолетие пр.Хр., когато са пристигнали първите заселници, до около средата на шестото хилядолетие пр.Хр. Новооткритият скелет принадлежи най-вероятно на жена, погребана с дете в близост, непосредствено до останките на къща в периферията на селището, обясни чл.-кор. Николов. Смята се, че при погребенията по това време починалите са били полагани в Земята в ембрионална поза. По време на дългогодишните разкопки на учените от Националния археологически институт с музей на БАН в селището Слатина са открити много постройки. Сред тях са две големи къщи от 117 и 147 кв.м, както и една от почти 300 кв.м. Селището е било оградено с концентрични ровове, които са имали предпазни и магически функции, в тях са извършвани жертвоприношения. Сред новооткритите находки в селището Слатина са различни предмети от бита и култа като костна лъжица и керамични съдове, пинтадера, части от култови масички за жертвоприношения. Разкопките на екипа на чл.-кор. Николов ще продължат в централната част на селището. Там те се финансират от Столичната община, с подкрепата на Столичния инспекторат.", "date": "2019.05.28", "title": "Археолози откриха гроб на около 7600 години в столичния квартал \"Слатина\""}
{"url": "https://www.dnevnik.bg/sport/2019/05/28/3912595_jurgen_klop_livurpul_e_nai-silniiat_otbor_s_koito_sum/", "text": "Мениджърът на \"Ливърпул\" Юрген Клоп заяви, че това е най-силният отбор, с който е стигал до финал. Думите му в Мадрид дойдоха дни преди двубоя с \"Тотнъм\", който ще определи победителя в Шампионската лига Германецът е бил на седем финала с \"Борусия\" (Дортмунд) и с мърсисайдци, като е спечелил единствено първия - Купата на Германия след успех срещу \"Байерн\". \"Не обичам да обвинявам предишните си отбори. Обичам ги всичките. Те дадоха всичко от себе си, но никога не съм бил част от финал с по-добър отбор от този\", заяви Клоп. Според него ключът към силата на \"Ливърпул\" в момента се крие в умението на отбора да съчетава възможностите си с представянето си. \"Това е брилянтно.\" Клоп каза, че при победата с 4:0 срещу \"Барселона\" за зрелищния обрат в полуфиналите отборът му е показал качествата си. \"Тези момчета го направиха за възможността да са там, показаха много в дните между двата мача с \"Барселона\", когато никой не вярваше повече от тях самите. Затова сме тук\", заяви германецът. Преди година \"Ливърпул\" загуби с 1:3 от \"Реал\" (Мадрид) във финала на Шампионската лига в Киев. \"Това имаше голямо въздействие върху нас. Спомням си - бяхме на гишетата на летището в Киев, всички с костюми, с наведени глави. Имаше много различни емоции\", добави той. \"Но планът беше да стигнем дотук отново и сега сме тук, а това е просто невероятно\", каза Клоп. По думите му няма база за сравнение между настоящия отбор и този от миналата година. На въпрос дали достигането до два последователни финала в Шампионската лига е най-големият успех в кариерата му Клоп отвърна: \"Ако спечеля, да. Би било различно от предишните финали. Но дали извеждането на един отбор отново до финала в Шампионската лига е най-големият момент в кариерата му? Не. Това беше през 2004 г., когато спечелихме промоция (за Бундеслигата) с \"Майнц\". Ако знаехте с какви пари разполагахме и какви бяха обстоятелствата - никой нямаше нужда от нас в елита.\"", "date": "2019.05.28", "title": "Юрген Клоп: \"Ливърпул\" е най-силният отбор, с който съм бил на финал"}
{"url": "https://www.dnevnik.bg/sviat/2019/05/28/3912534_srubskata_armiia_e_v_gotovnost_sled_akciia_na/", "text": "Четирима косовски полицаи са ранени при мащабна операция в северната част на страната, при която са арестувани близо 30 души, съобщи сръбският канал на телевизия N1. Специалните части на полицията ROSU още са в района. Според държавната телевизия РТС сръбски войници са разположени близо до границата с Косово. Радио \"Свободна Европа\" съобщи, че операцията е започнала преди 7 ч. местно (8 ч. българско време) с активиране на сирените за въздушна опасност. Президентът Александър Вучич съобщи, че сред задържаните е и руски гражданин, служител на ООН. В Зубин поток, село в Северно Косово, операцията продължаваше към 14:30 ч. българско време. По-късно мисията на ООН в Косово (UNMIK) съобщи, че Михаил Красношченков (както е името му според агенция ТАСС) е бил освободен. Според властите е оказана \"въоръжена съпротива\" срещу операцията с огнестрелни оръжия и барикади. При акцията в Зубин поток са задържани общо 19 полицаи и 9 граждани, от които поне 10 са косовски сърби. По думите на Вучич от задържани общо 28 души 20 са сърби. В резултат на инцидента сръбската армия е в пълна бойна готовност, а според агенция \"Танюг\" Вучич извършва и \"интензивна дипломатическа дейност\". \"Да изгони сърбите и с Косово\" Във \"Фейсбук\" премиерът Рамуш Харадинай написа, че акцията е насочена срещу \"лица, замесени в контрабанда, организирана престъпност и други престъпления\". Сред \"замесените... са митнически служители, полицаи и други граждани\" и случаят е свързан с \"върховенството на закона и нищо друго\", а не с косовските сърби, продължава той. Външният мистър Беджет Пацоли също призовал Белград да не политизира случая, споменава и вземане на подкупи, а косовската полиция - злоупотреба със служебно положение и търговия с контрабандни стоки. Отговарящият за Косово в сръбското правителство Марко Джурич обаче определи целта на операцията по друг начин - като целяща да предизвика страх и паника. Според него \"сепаратистите от Прищина са стигнали до по-ужасяващи методи, за да плашат сърбите\" и искат да \"създадат невъзможен климат за сърбите в Косово\". За \"Асошиейтед прес\" Джурич казва, че \"Сърбия ще реагира в хода на деня\", ако \"това не се прекрати незабавно\". Според косовската полиция инцидентът няма нищо общо нито с убийството на косовския сръбски политик Оливер Иванович миналата година, нито с това на полицая Енвер Зимбери, също в Северно Косово, пише \"Болкан инсайт\". \"Сърбия няма да позволи етническо прочистване\" Руското министерство на външните работи обвини Косово в провокация. Според \"Спутник\" институцията също така призовава международните покровители на Косово да \"вразумят косовско-албанските радикали\". Посолството на Москва в Белград по-късно настоя да бъде освободен руският гражданин, а \"всички отговорни за това крещящо нарушение да бъдат подведени под отговорност\". Русия има предвид изявление на кабинета на сръбския президент, според който Вучич е помолил западни правителства да овладеят Прищина и да ѝ кажат, че \"Сърбия няма да позволи етническо прочистване\". Реакцията на еврокомисията бе да призове за усилия случващото се в Зубин поток да не попречи на усилията за нормализация. Серия от реплики Поредната ескалация на напрежението между Белград и Прищина от последните месеци дойде след  обръщение на Вучич пред депутатите,  в което той обясни, че Косово е \"загубено\" и сърбите няма какво да се лъжат. По-рано косовският му колега Хашим Тачи поиска от него да признае Косово, тъй като това би намалило напрежението в кризата. И президентът, и други сръбски служители приемат като \"червена линия\"  премахването на стопроцентовите мита за търговия със Сърбия , наложено от косовските власти миналата година. Вучич и Тачи същевременно призоваваха миналото лято за сделка, която би могла да включва промяна в косовско-сръбската граница, но и признаване на косовската независимост. Идеята срещна съпротива в Европа, но се ползваше с известна подкрепа от Съединените щати. Тя обаче не се ползваше с одобрение от кабинета в Прищина, нито от част от сръбския политически елит. Някои сръбски журналисти, критични към Вучич, днес отбелязаха, че с коментарите си Вучич подготвя почвата за нов опит за сделка с Косово (през април проправителствени таблоиди допуснаха, че това може да се случи през октомври) и че ходовете от двете страни целят да нажежат страстите в двете столици, за да създадат нов повод за диалог.", "date": "2019.05.28", "title": "Сръбската армия е в готовност след акция на полицията в Косово, руснак бе сред задържаните"}
{"url": "https://www.dnevnik.bg/gradska_sreda/2019/05/28/3912524_komisiia_proveri_prikljuchvashtiia_remont_na_graf/", "text": "Комисия проверява дали фирмата - изпълнител на ремонта на ул. \"Граф Игнатиев\", площадите \"Славейков\" и \"Гарибалди\", ще отстрани установените нередности в качеството днес, когато изтича крайният срок по договор. Ако работата продължи и утре, Столичната община като възложител може да наложи санкции за всеки просрочен ден в размер на 1% от стойността на договора, а той е за 24.5 млн. лв. Представителят на общината в комисията Даниел Евлогиев, директор на \"Транспортна инфраструктура\", заяви, че няма как да има просрочване, тъй като \"строителните работи вече са завършени, оградите са махнати и гражданите ползват улиците и площадите\". Ръководителят на строителния надзор на ремонта инж. Тодор Тодоров също предположи, че може да не се налагат глоби на изпълнителя. \"Днес контролираме дали ще се отстрани пропадането на настилката на някои места, липсата на фугиране тук-там, повредите по боята на стълбовете за улично осветление, както и решетките на посадните места на дърветата\", каза той. Тези препоръки са направени на изпълнителя \"Джи Пи груп\" при оглед на обекта на 21 май, когато е приет Акт 15, но със забележки. \"В момента сме в процедура по приемането на Акт 15, който отбелязва края на строителните работи. За приемането на Акт 16 \"всичко зависи от ДНСК (Дирекция за национален строителен контрол), подава се искане и тогава\", поясни Тодоров. Оказа се, че в тези забележки липсва смяната на опасните ограничители \"перки\", тъй като изборът на новите, тип боларда, бил направен след подписването на договора между фирмата изпълнител и общината. Никой от двамата експерти не можа да каже кога ще бъдат доставени новите ограничители, както и кога ще се монтира чешмата в градината \"Св. Седмочисленици\". Днес кметът Йорданка Фандъкова отново заяви, че ограничителите ще бъдат сменени \"безплатно\" от фирмата изпълнител, но \"когато бъдат доставени\". За сигнала на сдружение \"Спаси София\", че пътеката за незрящи на площад \"Гарибалди\" води и свършва в сграда, надзорникът Тодоров заяви, че тя вече е поправена. Оглед на място по-късно установи, че пътеката и сега свършва в стената на сградата на фалиралата КТБ. Запитан какво смята да предприеме, представителят на общината Евлогиев заяви, че ще погледне в чертежите дали наистина свършва в стената. За допълнителните работи, които е разрешено да се извършат след крайния срок на ремонта, 28 май, Евлогиев обясни: \"Това, което следва да се довърши, е бронзовата пейка на баща и син Славейкови, но тя се реставрира в момента и ще бъде поставена на същото място. Предстои и връщане на книжния пазар, но се обсъжда с дизайнери и продавачи каква ще е най-добрата мебел за тяхната дейност.\" До края на деня комисията ще провери обекта и ще изготви констативен протокол. Заключенията, записани в него, ще бъдат повод дали да се налагат санкции за качество или и за просрочване на крайната дата.", "date": "2019.05.28", "title": "Комисия провери приключващия ремонт на \"Граф Игнатиев\", санкции са малко вероятни"}
{"url": "https://www.dnevnik.bg/zdrave/2019/05/28/3912589_tristrankata_othvurli_novite_idei_za_izchisliavane_na/", "text": "Правителството, синдикатите и работодателите не се разбраха днес как да бъдат променени правилата за трудова оценка на хората с инвалидни пенсии или кандидатстващи за инвалидни добавки. Днес националният съвет за тристранно сътрудничество обсъди пуснатите за съгласуване от здравното министерство  промени в Наредбата за медицинската експертиза,  но не постигна съгласие около това как в бъдеще да се определят процентите нетрудоспособност. Промените в медицинската експертиза засега се подкрепят само от Конфедерацията на работодателите и индустриалците в България и се отхвърлят от останалите работодателски организации и от КНСБ, съобщава БНР. От \"Подкрепа\" също имат предложения за сериозни промени в пуснатите от здравните власти идеи. Според  Н аредбата за медицинската експертиза,  която е в сила от 3 август 2018 г., инвалидността вече не се определя в граници между 50 и 100% в зависимост от придружаващите заболявания на пациента, а има точно определен процент само за основното заболяване. Съпътстващите заболявания се взимат предвид само при тежки болести и увреждания - само ако инвалидността от основното заболяване е над 80 на сто. Сред аргументите за промяната преди половин година беше, че преди измененията се е стигало до ситуации, когато хора с множество не особено тежки проблеми, които са способни да работят и не са много сериозно затруднени във всекидневието си, имат същия процент, като пълни инвалиди например. Заради сериозно обществено недоволство и данни, че много хора са ощетени от новите правила,  през март здравното министерство предложи проект на промени  в Наредбата за медицинската експертиза със смекчен вариант за оценка. Според него съпътстващите заболявания на хората с намалена трудоспособност все пак ще се взимат предвид. Идеята е това да става, когато водещото заболяване води до над 50 на сто нетрудоспособност, а някое от другите съпътстващи също носи поне такъв процент или по-голям. При тези обстоятелства крайната оценка за това доколко човекът е нетрудоспособен ще се изчислява по специална формула, като от общия сбор на процентите на съпътстващите болести ще се взима 20 на сто и сумата ще се прибавя към процента на водещото заболяване. До промените се стигна след направен анализ на действащата в момента наредба, която е в сила от август миналата година, както и след протести на хората с увреждания. Министърът на здравеопазването Кирил Ананиев посочи, че според анализа е станало ясно, че в действащата в момента наредба има определени неща, които работят срещу хората с увреждания, включително и срещу децата с увреждания, и крайната оценка на увреждането не отговаря на реалното здравословно състояние. Тя не дава и необходимите права на хората, съответстващи на здравословното им състояние. Днес обаче тристранният съвет отхвърли този вариант. Работодателите се обявиха против предложенията за промени с аргумента, че реформата не трябва да е \"на парче\" и че така предложените изменения ще натоварят допълнително пенсионните фондове, съобщи БТА. КРИБ единствено застава зад промените, като от организацията се аргументираха с това, че те се правят в името на по-добрата оценка на здравословното състояние на хората с увреждания. БСК смята, че с предлаганите промени ще се увеличи броят на хората с над 50 на сто трайно намалена работоспособност (влошена функционалност и трайни увреждания), както и разходите за сметка на пенсионно-осигурителната система и социалното подпомагане. Изпълнителният председател на АИКБ Васил Велев отбеляза, че в другите страни при оценка за възможност за работа повече от 6 часа инвалидна пенсия не се изплаща, при оценка от три до шест часа - дава се половин пенсия, а само при невъзможност да се работи повече от три часа се изплаща инвалидна пенсия. В България процентът на хората с увреждания може и да е под средноевропейския, но процентът на хората с инвалидни пенсии е много над него, коментира още Велев. От БТПП посочиха, че липсва мотивирана оценка защо точно 20 процента от съпътстващите заболявания ще се добавят. Ася Гонева от КНСБ попита защо при анализа на действащата наредба не е уточнено на колко от хората са намалени процентите в резултат на лечението, съобщи още БТА. От \"Подкрепа\" настояват предложението за приспадане на съпътстващите заболявания да важи не само когато човек има две диагнози с оценка над 50 на сто нетрудоспособност, а само за една диагноза с 50 и над 50 на сто. По думите на Ананиев искането на синдиката, което е на другия полюс от исканото от работодателите, показва, че е нужен компромисният вариант, който предлага правителството. Преди време и Националният съвет за хора с увреждания също не одобри идеите на здравното министерство, като националните организации на хората с увреждания продължават да настояват за по-сериозно признаване на съпътстващите заболявания. Неправителственият сектор иска също в новата наредба да се предвиди възможност хората, засегнати от досегашните правила и чийто процент неработоспособност е бил намален, да могат да се явят за преосвидетелстване. И да минат нова оценка по новите правила, а не да трябва да обжалват старата, като чакат дългите процедури за това. От здравното министерство още нямат коментар на това дали ще се съобразят със забележките.", "date": "2019.05.28", "title": "Тристранката не прие новите идеи за изчисляване на инвалидните пенсии"}
{"url": "https://www.dnevnik.bg/bulgaria/2019/05/28/3912633_bdj_puska_vlak_ot_plovdiv_za_odrin_za_pochivnite_i/", "text": "На 1 юни (събота) БДЖ пуска за първи път влак от Пловдив до Одрин. Композицията ще пътува в състав от два вагона и ще се движи през почивните и празничните дни, съобщиха от държавната железница. От Пловдив влакът ще заминава в 08:40 ч. и ще пристига в Одрин в 12:18 ч. В обратно направление влакът ще тръгва от Одрин в 17:00 ч. и ще пристига в Пловдив в 21:15 ч. Цената на билета в двете посоки е 28.56 лв., като в нея са включени и запазени места. Влакът ще спира на гарите в Първомай, Димитровград и Свиленград. Пътниците от Първомай ще трябва да платят 10.37 лв. за еднопосочен билет, докато тези от Димитровград и Свиленград съответно 7.82 лв. и 4.30 лв. От над година  Одрин е една от най-предпочитаните дестинации за българите . Причина за това обаче не са забележителностите му, а поевтинялата турска лира, която загуби над 30% от стойността си спрямо американския долар. Много българи пътуват само за ден до Одрин, като основно това е петък, когато е пазарът в града.", "date": "2019.05.28", "title": "БДЖ пуска влак от Пловдив за Одрин за почивните и празничните дни"}
{"url": "https://www.dnevnik.bg/politika/2019/05/28/3912639_opoziciiata_v_bsp_otnovo_naddelia_nad_ninova/", "text": "След изборната загуба в неделя лидерът на БСП Корнелия Нинова претърпя поредно поражение от вътрешната опозиция в партията. За 24 часа тя промени позицията си и реши  да подаде оставка  веднага след като на европейските избори БСП остана втора политическа сила след ГЕРБ с 24.4% от гласовете. В понеделник Нинова призова за солидарна отговорност в партията и смяна на ръководствата на местните структури, както и предсрочен пряк избор на лидер, на който да се яви. Тогава тя даде да се разбере, че не е председател в оставка, а ще се оттегли от поста, когато започне процедурата по пряк избор, решенията около който да се вземат от широкото ръководство на БСП - Националния съвет. След отпор от вътрешната опозиция днес тя реши да подаде оставка и да свика заседание на висшия орган на БСП - конгреса, който да вземе част от решенията за прекия избор на лидер на БСП. Въпреки огласената оставка пред журналисти Нинова каза, че отново ще се кандидатира за лидер, и поиска доверието на членовете на БСП, които според новия устав трябва пряко да изберат председател на партията. Попитана какво е променило мнението й, тя каза, че няма промяна в позицията. \"Най-голямата отговорност трябва да се носи от председателя на партията. Така разбирам морала и достойнството в политиката\", заяви още Нинова. При съставянето на евролистата на БСП, на което Корнелия Нинова също бе бламирана от вътрешната опозиция в партията, тя обяви, че отговорност за изборните резултати ще носи Националният съвет, който размести предложената от нея листа. Междувременно след изборната загуба оставка пред Националния съвет е подал и Георги Свиленски, шеф на предизборния щаб. Премерване на силите в БСП На закритото заседание на Националния съвет днес Нинова претърпя още една загуба спрямо вътрешната опозиция в партията. Според присъстващи тя е предложила конгресът, който ще заседава на 16 юни, само да потвърди оставката й, но преди това по-нисшият орган - Националният съвет да приеме процедурните правила за избор на нов лидер. Предложението й обаче не е било прието от Националния съвет, в които по списък участват 185 души. Няма яснота колко от членовете са били за и колко против. Според социалисти с хода си Нинова се е опитала да спре опозицията в партията, която на конгреса най-вероятно ще поиска промяна на устава и връщане на старите правила за избор на лидер - не от членовете на партията, които са около 100 хиляди, а от делегатите на конгреса, които са около 700. На 16 юни трябва да има ново премерване на силите в БСП и да се реши дали наследникът на Нинова ще бъде избиран от конгреса или от членовете на партията. Какво предстои От думите на Корнелия Нинова пред журналисти се разбра, че тя иска конгресът само да потвърди оставката й и да даде ход на избора на нов лидер, правилата за който обаче да се приемат след това от Националния съвет. Според близки до Нинова тя предлага график, според който прекият избор на лидер да е факт до края на юли, когато традиционно социалистите се събират на Бузлуджа. Това на практика означава, че той трябва да се проведе за по-малко от месец и половина. Според вътрешната опозиция обаче конгресът трябва да констатира оставката й и да избере наследник, който да довърши мандата й, който изтича през май 2020 г. Ако предложенията на Нинова бъдат приети от конгреса, тя смята да посочи един от заместниците си, който да изпълнява функциите на лидер до избора на нов. Най-вероятно това ще бъде Кирил Добрев, който се занимава с организационни въпроси. Най-вероятно конгресът ще реши дали да стартира предсрочна отчетно-изборна кампания в партията, при която преди местния вот да бъдат преизбрани или сменени ръководствата на областните и общинските организации.", "date": "2019.05.28", "title": "Опозицията в БСП отново надделя над Нинова"}
{"url": "https://www.dnevnik.bg/sviat/2019/05/28/3912627_nad_20_hil_nigeriici_sa_izbiagali_v_niger_zaradi/", "text": "Насилието в Северозападна Нигерия е принудило 20 хил. души да избягат в съседен Нигер за два месеца, обяви Върховният комисариат за бежанците на ООН, цитиран от \"Ройтерс\". Според агенцията случаят, който \"по никакъв начин не е свързан с (ислямистката групировка) \"Боко Харам\"... е заради много причини, включително сблъсъци между фермери и пастири от различни етнически групи\". Ислямистите действат на североизток от десетилетие и борбата срещу тях също е със смесени резултати. Сигурността в Нигерия се влошава, въпреки че военните и полицията са изпратени да противодействат срещу престъпни групи, отговорни за множество убийства и отвличания. Някои от бежанците, пристигащи в Нигер, съобщават и за изнасилвания. Капацитетът на силите за сигурност е изтощен именно от конфликта с \"Боко Харам\". Миналия месец нигерийският сенат увеличи бюджета на страната със сума, равна на 261 млрд. долара, заради нуждата от по-големи разходи за сигурност. През май телевизия \"Ал Джазира\" съобщи, че само за изминалия месец жертвите на новата вълна насилие са били 100 души. Според правозащитната организация \"Амнести интернешънъл\" жертвите на конфликта между 2016 и 2018 г., свързан отчасти със свиващата се площ на земеделската земя, са били над 3600 -  повече, отколкото заради насилието , свързано с \"Боко Харам\". Конфликтът, ескалиращ периодично, започна преди около десетилетие. Обещания за подобряване на сигурността правеше и президентът Мухамаду Бухари,  преизбран през февруари . Утре той започва новия си мандат.", "date": "2019.05.28", "title": "Над 20 хил. нигерийци са избягали в Нигер заради сблъсъци на фермери и пастири"}
{"url": "https://www.dnevnik.bg/razvlechenie/2019/05/28/3912616_kushtata_vduhnovila_pitur_pan_stava_nacionalen_detski/", "text": "Джорджианска вила и прилежащите към нея терасовидни градини в Дъмфрис, където авторът сър Джеймс Матю Бари е играл като дете и които по-късно вдъхновяват неговата най-популярна и обичана творба за Питър Пан, ще отвори вратите си отново за посетителите под формата на първия Национален център за детска литература и разказвачество, пише \"Гардиън\". С пиратски кораб в реални размери, лагуна с русалки и къщичка на дърво, модерната Небивала земя е резултат от осемгодишна реставрация на стойност 8.5 млн. паунда и осъществяването на обещанието разказването на истории да се превърне в неразделна част от израстването в Шотландия. Роденият в шотландското градче Киримюър през 1860 г. Бари описва петте години, прекарани в академията \"Дъмфри\", като най-щастливите в неговия живот. Там стават близки приятели с братята Стюарт и Хал Гордън, които живеят наблизо и които по-късно си припомнят \"омагьосващите земи\", които според тях със сигурност са в основата на творбата \"Питър Пан\". Построеното през 1832 г. имение \"Моут Брей\", което ще отвори врати отново в събота, изпада в немилост, след като се превръща в болница, след това в старчески дом през XX век и само три дни преди да бъде разрушено през 2011 г., бива спасено от местна организация. Подкрепян от актрисата Джоана Лъмли, която има и лична връзка с района, въпросният фонд първоначално започва да събира средства за ремонт и реставрация на съществуващата сграда, след което се заема с модерните разширения и създаването на приключенска градина с подкрепата на няколко различни национални фонда, както и на шотландското правителство и местните общини. Пресъздадена е и таванската детска стая на децата на сем. Дарлинг, където посетителите могат да се опитат да хванат сянката на Питър или да се шмугнат през колибката на кучето Нана и да се озоват в куклен театър с пищна украса. Има и безкраен брой тихи усамотени кътчета, в които да поседнеш и да се насладиш на хилядите книги, които ще бъдат на разположение. Освен че ще бъдат достъпни за посетителите с билети, дарените издания, вариращи от класики до модерни съвременни четива, съвсем скоро ще оформят и безплатна, извънредна библиотека за местните деца.", "date": "2019.05.28", "title": "Къщата, вдъхновила Питър Пан, става национален детски център в Шотландия"}
{"url": "https://www.dnevnik.bg/bulgaria/2019/05/28/3912642_inspektoratut_proveriavat_sudii_lovuvali_v_stopanstvo/", "text": "Инспекторатът към Висшия съдебен съвет (ИВСС) проверява случая със съдиите от Върховния административен съд (ВАС) Светослав Славов и Николай Гунчев, които са били на лов в стопанство, взето на концесия от фирма на обвиняемия бизнесмен Миню Стайков, съобщи  Lex.bg . \"Получили сме сигнал и ИВСС ще изпълни правомощията си по закон\", заявиха от институцията, но не съобщават кой е подателят на сигнала срещу двамата върховни съдии. След огласяването на случая ВАС излезе с позиция, в която се посочва, че участието на двамата съдии в лов в дивечовъдното стопанство \"Кабата\" няма отношение към правораздавателната им дейност. Освен това в позицията се казваше, че двамата съдии имат редовни билети, разрешителни за притежание и употреба на ловно оръжие и са участвали в законно организиран лов. Освен това имат право да ловуват на територията на цялата страна и не са длъжни да знаят кой е концесионер на стопанството. В края на миналата година двамата са били на лов в стопанство \"Кабата\" край Бургас, което е отдадено на концесия на фирма на Миню Стайков. От 8 месеца той е в ареста по обвинения за данъчни престъпления и организирана престъпна група за незаконно производство на цигари. Двамата съдии не познавали другите участници в груповия лов, а един от тях е адвокатът на фирмите на Стайков – Станислав Коев. По закон ИВСС извършва т.нар. проверки за почтеност и конфликт на интереси на магистратите, както и за установяване на действия, които накърняват престижа на съдебната власт, и такива, свързани с нарушаване на независимостта на съдиите, прокурорите и следователите. Ако установи нарушения, инспекторатът може да внесе във Висшия съдебен съвет предложение за започване на дисциплинарно производство. Вчера Апелативният специализиран наказателен съд реши да  остави окончателно в ареста Миню Стайков . Собственикът на \"Винпром - Карнобат\" беше задържан в началото на септември миналата година, когато беше обвинен в ръководене на организирана престъпна група за данъчни престъпления и незаконно производство на цигари. Дни преди да изтече законоустановеният срок за задържането му, спецпрокуратурата му повдигна нови обвинения - за злоупотреба с европари. След това Стайков започна  гладна стачка  в знак на протест, а междувременно проверка показа, че в килията си  държи запаси от храна и лекарства , за които няма позволение.", "date": "2019.05.28", "title": "Инспекторатът проверява съдии, ловували в стопанство на Миню Стайков"}
{"url": "https://www.dnevnik.bg/bulgaria/2019/05/28/3912665_bulgariia_shte_populiarizira_evreiskite/", "text": "Изготвянето на специализиран маршрут за популяризиране на основните еврейски забележителности в България. Тази тема обсъдиха министърът на туризма Николина Ангелкова и председателят на Организацията на евреите в България \"Шалом\" доц. д-р Александър Оскар, съобщиха от ведомството. Инициативата за популяризиране ще включва ключови за еврейската общност забележителности в 13 общини в цялата страна. Израел е на 11-о място по брой на входящите туристи в България през 2018 г., уточняват от министерството. Само за първите 3 месеца на тази година близо 45 хил. израелски граждани са посетили страната, което е ръст от 4% в сравнение със същия период през 2018 г.", "date": "2019.05.28", "title": "България ще популяризира еврейските забележителности в 13 общини"}
{"url": "https://www.dnevnik.bg/sviat/2019/05/28/3912624_makenzi_bezos_obeshta_da_dari_polovinata_si_bogatstvo/", "text": "Маккензи Безос, бившата съпруга на основателя на \"Амазон\", обеща да дари половината си богатство за благотворителност. Тя е една от 19-те души, присъединили се в последните дни към глобалната инициатива на Уорън Бъфет и Бил и Мелинда Гейтс. Безос  наскоро се разведе  с най-богатия мъж на света, чието имущество сп. \"Форбс\" оценява на 131 млрд. долара. Инициативата на  Бъфет и Гейтс  \"Обещание за даряване\" започна през 2010 г. Тя призовава свръхбогатите да дарят повече от половината си имущество, докато са още са живи или в завещанията си. В нея участват още  Лари Елисън , Марк Зукърбърг и съпругата му  Присила Чан ,  Майкъл Блумбърг  и  Илон Мъск . \"Освен това, което животът ми е дал, имам непропорционално много пари за споделяне, каза Безос. Подходът ми към филантропията ще продължи да бъде внимателен. Това отнема време, усилия и грижи.\"", "date": "2019.05.28", "title": "Маккензи Безос обеща да дари половината си богатство"}
{"url": "https://www.dnevnik.bg/razvlechenie/2019/05/28/3912601_bulgarska_hudojnichka_shte_prevurne_v_art_instalaciia/", "text": "Българската художничка Даниела Костова е избрана да превърне в арт инсталация една от знаковите сгради във Виена, наричана \"Рингтурм\". Тя е избрана от специално сформирано за повода жури, а площта, която ще бъде опакована, е 4 хил. кв.м, съобщават от мрежата за международни връзки на община Виена. Инсталацията ще бъде открита в края на юни и ще може да се види до края на октомври. Бизнес сградата е построена през 1955 г. и е първата по рода си за австрийската столица по това време. Тя е построена на мястото на разрушено от бомбардировки здание и до днес се възприема от жителите на Виена като символ на възстановяването на града след Втората световна война. \"Рингтурм\" ще бъде опакована за 12-а поредна година, а арт инсталацията, която все още се монтира на фасадата, носи името \"Мечти за бъдещето\". Върху нея е изобразено дете в скафандър, а на каската му е кацнал бял гълъб с разперени криле. Птицата, която може да се види върху много емблеми на космонавтиката, символизира мечтата на човека да лети. Даниела Костова е родена в София, но от 2003 г. живее и работи в САЩ. До момента тя има множество самостоятелни изяви и участия в общи изложби в България и по света. Носител е на награди и стипендии в областта на съвременното изкуство.", "date": "2019.05.28", "title": "Българска художничка ще превърне в арт инсталация знакова сграда във Виена"}
{"url": "https://www.dnevnik.bg/evropa/evropeiski_parlament/2019/05/28/3912475_niskata_aktivnost_-_diagnoza_za_politicheskata/", "text": "Ниската активност на евроизборите в България е диагноза за родната политическа действителност и липса на увереност, че българските гласове в Европа означават нещо. Това заяви Марчела Абрашева, регионален директор на агенция \"Кантар България\", по време на дискусия \"Евроизбори 2019: какво следва?\". По данни на европарламента избирателната активност в България е малко над 30% при средно за ЕС почти 51%.  Проекцията на местата  след изборите се основава на обобщение от Kantar на наличните резултати, публикувани в държавите членки след завършване на гласуването. Абрашева изтъкна, че по данни на Евробарометър има безпрецедентно висока подкрепа за членство в ЕС, което важи за целия ЕС – над 65% желаят съюза да продължи да се развива и виждат ползи от еврочленството, почти 70% смятат, че членството е по-добро за страната им. Над 50% заявиха, че Европа не се движи в правилната посока, избирането на крайни партии беше част от проблема, а не решение, допълни тя. Отбеляза, че в сравнение с 2014 г. още в самото навечерие на изборите се е засякло очакване ЕП да има по-голяма роля и тук се крие желанието по някакъв начин да се формират политики, които са по-понятни. Зелената политика е една относително понятна политика, смята Абрашева. Според нея тези избори са показали повече от всякога, че не всеки критичен поглед към ЕС значи евроскептицизъм. България в сравнение с останалите европейски страни е една от тези с най-висока подкрепа на еврочленството в прагматичен и в ценностен смисъл. На въпрос към хората, които не искат да гласуват, защо това е така, освен липсата на информация е имало и показател \"не смятам, че моят глас има значение\". В България той е малко по-висок от средното равнище. \"Весело, но не много\" По думите на Ингрид Шикова, експерт в областта на политиките на ЕС, Зелените са успели да спечелят сърцата на младите и вероятно на техните родители. \"Изгубихме доверие в политиката, в политиците, в личностите, които ни се предлагат. Казват, че доверието си отивало на кон, а се връщало пеша, то се възстановява много бавно\", каза още Шикова. Според нея най-после се е появил инстинктът за самосъхранение на ЕС и сега мисията на съюза трябва да е \"Европа, която защитава\", без това да значи протекционизъм. По повод сравнително ниската избирателна активност в България тя каза, че е необходимо още много просвещение по европейските въпроси, което да започне с училищата, да се работи с младите хора. Ако трябва с термините на музиката да определим какво се случи, то е \"алегро ма нон тропо\" – весело, но не много, допълни Шикова. Свръхголяма коалиция Политологът Владимир Шопов смята, че след тези избори европарламентът е заприличал на национален. Това, което виждаме в редица национални държави, се случи и в институционалното сърце на Европа. Типичният национален парламент в Европа значи по-голяма фрагментация - когато в самата институция делът на партиите се сближава, те са много със сравнително еднакъв относителен дял, имат и проблемна солидарност в самите себе си, обясни Шопов. Той прогнозира, че някои от доскоро добре познатите стабилни фракции ще се окажат по-нестабилни. Има и свиващ се център, а двете партийни фамилии в центъра преживяват структурни атаки от различни флангове. По неговото мнение се отива към свръхголяма коалиция. Тя ще има обща политическа програма, но в ежедневието си по-често ще има \"а ла карт коалиции\" по определени теми. Шопов отбеляза, че има разместване в йерархията на важност на европейските институции и много по-важно ще е кой ще оглави Европейския съвет и още по-важно кой ще оглави ЕП, за да удържа този труден процес на управление на тази сложна коалиция, както и кой е оглави ЕЦБ на фона на липсата на консенсус за реформите в еврозоната. Крайнодесните - факт, но не толкова стряскащ За силното представяне на зелените партии той коментира, че то се наблюдава в голяма част на северните държави и в някои в централна Европа, но не и тук. Очакванията за някакви революции фрапиращи, стряскащи събития бяха тактически трик за вдигане на активността, каза той по въпроса за представянето на крайнодесните и добави, че в изследванията не е имало доказателства за задаваща се такава вълна. Все пак отбеляза, че два-три парламента назад тази политическа нагласа заемаше една седма-една шеста от местата, а сега тя ще има 172 представители, тоест само седем по-малко от ЕНП. Изтъкна, че са пръснати в три фракции, които вероятно още станат две, но нарастващото влияние на тази нагласа в европейската политика е факт, продължава, макар и не със стряскащо темпо. Имаме овладяно недоволство към съюза и по определени теми малко по-осъзнати ползи от функционирането му, обясни Шопов, отдавайки това на факта, че последните три големи кризи бяха транснационални. Затова според него можем да открием увеличение на усещането и разбирането, че този съюз може да ни бъде полезен в критични ситуации. Ясно е, че ЕС няма да има повече средства, няма мандат и съгласие за сериозен интеграционен, допълни Шопов. За  разпределянето на висшите постове в ЕС  Владимир Шопов коментира, че има директен сблъсък между Германия и Франция (повече четете  тук ). Ключовият параметър, смята той, е коя държава на коя институция ще настоява най-много. Меркел е принудена вътрешнопартийно да защитава Манфред Вебер от Европейската народна партия, но Германия би се радвала, ако овладее друга институция, а не толкова Европейската комисия, допълни той. Коментира, че през последните две десетилетия хората са станали по-критични и трябват политически фигури, които могат да водят диалог, да убеждават, да показват посоки. Европейската политика много рядко е привличала най-смелите политически сърца, допълни Шопов. Той очаква в европарламента да има коалиция в центъра, но политическото й ежедневие да е странно, по отделни теми да се търси съгласие вляво, в други вдясно, ЕНП да бъде постоянно дърпана по някои теми. Ще има свръхголяма центристка коалиция, което ще даде повече възможности на по-крайните гласове. По мнението на Шикова държавните и правителствени ръководители нямат интерес да има силна фигура начело на Европейската комисия. Защо гласуват хората? Марчела Абрашева каза, че на въпроса защо биха гласували европейците дават на първо място отговора \"защото е моят граждански дълг\", а на второ – \"защото се чувствам гражданин на ЕС\". Има два лагера – да бъде европейски гражданин помага на нашето родно управление да държи правия път. България е от тази част на спектъра. Другият лагер смята, че европейските политики спират правителствата да правят правилните неща. Владимир Шопов изтъкна, че при активността се вижда ясно разделение изток-запад, а другите с по-ниска активност са били в Южна Европа. Най-големият проблем ще възникне, ако се затвърди усещане, че сме обект, а не субект на политиката в ЕС. Има теми и признаци, че това може да се задълбочи в този европарламент. Някои от темите, повечето нови, дигитализация, климат, имат много по-голям резонанс в Западна, отколкото в Източна Европа, допълни политологът. Той смята, че контролираният вот в България е не повече от 2-3%, но е универсално обяснение защо и как едни избори се случват по определен начин и е крайно време това да престане. В отговор на въпрос Ингрид Шикова изрази предпочитание за федерацията, особено ще се отнася до еврозоната, а според Шопов до голяма степен федералисткият проект е замразен. Той очаква бавно селективна интеграция под силата на кризи и на обстоятелства.", "date": "2019.05.28", "title": "Ниската активност - диагноза за политическата реалност и съмнение, че българският глас значи нещо"}
{"url": "https://www.dnevnik.bg/sviat/2019/05/28/3912603_advokat_stana_purviiat_transseksualen_kmet_v_italiia/", "text": "Четиридесетгодишен адвокат стана първият транссексуален кмет в Италия, предаде ДПА. Той беше избран в градче, което е смятано за един от бастионите на крайнодясната партия \"Лига\" на вицепремиера Матео Салвини. Джанмарко Негри оглавяваше листа на независими кандидати за общинските избори в неделя в Тромело, провинция Павия. Градчето е с население от 3700 души. Негри спечели на изборите 37.5 процента. Кандидатът на Лигата получи едва 25.8 процента в Тромело, въпреки че в същия ден крайнодясната партия спечели там 52.7 процента на евровота. Преди да предприеме стъпки за смяна на пола си, Джанмарко Негри се е казвал Мария. \"Винаги съм се чувствал като мъж и имах куража с помощта на няколко операции да преоткрия себе си веднъж завинаги\", заяви Негри в интервю за в.  \"Кориере дела сера\" . Лигата и Салвини са възприемани като враждебно настроени към правата на общността на лесбийките, гейовете, бисексуалните, транссексуалните и интерсексуалните. /БТА", "date": "2019.05.28", "title": "Адвокат стана първият транссексуален кмет в Италия"}
{"url": "https://www.dnevnik.bg/politika/2019/05/28/3912212_nai-novite_danni_gerb_dostigna_3107_bsp_-_2426/", "text": "Пълната обработка на секционните протоколи, постъпили в районните избирателни комисии, потвърди резултатите от евровота до момента - пет формации изпращат депутати в Страсбург. При обработени 100% от протоколите ГЕРБ печели с преднина от 31.07% пред БСП, която завършва вота с 24.26 на сто от действителните гласове, съобщи за \"Дневник\" говорителят на Централната избирателна комисия Александър Андреев. Следват ДПС - 16.55%, и ВМРО - 7.36%. \"Демократична България\" също успя да прескочи изборната бариера от 5.88% от гласовете благодарение на гласовете от чужбина. Техният резултат е 6.06%. Избирателната активност официално е била 33.28%. Данните все още не са публикувани на страницата на ЦИК. Мандатите Според неофициални изчисления на база резултатите от ЦИК на този етап ГЕРБ ще получат 6 мандата, БСП - 5. ДПС ще изпратят в европарламента трима депутати, ВМРО - двама, а \"Демократична България\" - един. Разпределението на мандатите и имената на новите евродепутати ще бъдат обявени официално в следващите дни. Дотогава Александър Андреев отказа да се ангажира с информация по темата. До петък ЦИК трябва да оповести и имената на депутатите в зависимост от преференциалното гласуване.", "date": "2019.05.28", "title": "Най-новите данни: ГЕРБ достигна 31.07%, ВМРО - с два мандата"}
{"url": "https://www.dnevnik.bg/biznes/2019/05/28/3912686_bulgarskata_ikonomika_ostava_sred_nai-nekonkurentnite/", "text": "Според годишника на световната конкурентоспособност 2019 на Института за развитие на управлението (IMD, Швейцария) българската икономика, теглена от ЕС, продължава бавно да се възстановява. През 2019 г. България заема 48-о място от 63 страни, което е подобрение от седем позиции спрямо 2015 г., но влошаване в сравнение с 2009 г. (38-о място). Българската икономика остава сред най-неконкурентоспособните. Дългосрочните фактори на конкурентоспособност на българската икономика остават устойчиво ниски, което прави вероятността за пробив в близките години много малка, без съществена корекция в политиките на българските правителствени и бизнес лидери. Това съобщава Центърът за изследване на демокрацията, с чиято подкрепа България е включена в класацията през 2006 г.  Подобрената глобална икономическа среда допринесе за възстановяването на икономическия растеж на България. Страната обаче продължава да разчита на тясна база от фактори за своята конкурентоспособност, предимно на ниските разходи, което я прави уязвима на отрицателни шокове в отношенията с основните ѝ търговски партньори в ЕС и Турция, отчита анализът на института. Вътрешното търсене беше основният двигател на растежа през 2017-2018 г. и се очаква да остане такова през 2019 и 2020 г. Инвестиционното финансиране от структурните фондове на ЕС даде тласък както на частните, така и на публичните инвестиции. Същевременно то създава среда на зависимост, която измества редица частни инвестиции и кара компаниите да обявяват изкуствено раздути разходи за научноизследователска и развойна дейност, които икономиката няма да може да поддържа извън финансирането от ЕС. Ефективното предоставяне на инфраструктура, от качествено образование до достъп до качествено здравеопазване, все още представлява сериозно предизвикателство за българската икономика. България бележи ниски резултати по отношение на образователната система, дeла на финансова грамотност сред възрастните и неадекватността на управленското образование на нуждите на бизнеса. Достъпът до квалифицирана работна ръка се превръща в нарастващо предизвикателство за конкурентоспособността и производителността на фирмите в страната. Реформите в енергийния сектор продължават с установяването и разширяването на независимата енергийна борса за търговия в рамките на деня и с укрепването на авторитета на енергийния регулатор. Въпреки това продължаващата намеса на правителството в регулирането, производството и преноса на електроенергия продължава да възпрепятства развитието на конкуренцията, базирана на отворените цени, и представлява основна пречка за производствените фирми в страната. Според проучването на IMD сред представителите на българския бизнес България започва да се представя сравнително добре в някои аспекти на съдебния капацитет и публичната комуникация, но все още изостава по отношение на контрола на корупцията, независимостта на съдебната система и бързината на разрешаване на съдебни спорове. Основните предизвикателства според авторите на класацията включват увеличаване подкрепата на съдебната система и контрола върху корупцията спрямо икономическите институции; полагане на допълнителни усилия за ограничаване на неформалната икономика; повишаване бързината по структурните реформи за присъединяване към ERM II и банковия съюз; насочване на повече действия за реформиране на енергийния сектор; предоставяне на достъп до квалифицирана работна ръка.", "date": "2019.05.28", "title": "Българската икономика остава сред най-неконкурентните, сочи класация"}
{"url": "https://www.dnevnik.bg/sviat/2019/05/28/3912672_zelenski_vurna_na_bivshiia_gruzinski_prezident/", "text": "Новият украински президент Володимир Зеленски върна на управлявалия два мандата грузински президент и губернатор на Одеска област Михаил Саакашвили гражданството,  отнето му по време на предшественика  Петро Порошенко. Това  съобщи  администрацията на президента. Саакашвили, получил украински паспорт с указ на Порошенко на 29 май 2015 г., на практика остана без гражданство две години по-късно. Причината бе, че през декември 2015 г. - половин година след назначаването му за губернатор на Одеска област, бе лишен от грузинско. Той се задържа като губернатор близо година и половина, като през това време критикуваше централните власти, включително президента Порошенко, който през февруари 2015 г. го привлече сред съветниците си. Саакашвили обвиняваше в корупция премиера Арсений Яценюк и имаше личен конфликт с вътрешния министър Арсен Аваков. Преди година и половина  той опита да обедини опозицията  срещу \"корумпираните\" власти в страната. Саакашвили благодари на Зеленски за решението му във фейсбук. Преди това той определи постъпката на Порошенко, който му отне гражданството, за \"дело да недостоен президент\", а връщането - за дело на достоен.", "date": "2019.05.28", "title": "Зеленски върна на бившия грузински президент Саакашвили украинското му гражданство"}
{"url": "https://www.dnevnik.bg/bulgaria/2019/05/28/3912610_ministerstvoto_predlaga_za_obshtestveno_obsujdane/", "text": "С новия проект на Закон за изменение и допълнение на Закона за висшето образование ще се оптимизира мрежата за висше образование и ще се усъвършенства системата за управление на висшите училища. Това ще стане \"чрез въвеждане на модел на управление, базиран на прозрачност, отчетност и ясни отговорности\", е предвидено в проекта,  публикуван за обществено обсъждане  на правителствения портал strategy.bg. \"Целта на предложените със законопроекта изменения и допълнения е постигане на система за висше образование, която да е способна да отговори на динамиката на обществените процеси при поддържане на необходимото качество на висше образование, т.е. система, способна на устойчиво развитие. Със законопроекта се насърчава развитието на всяка една от институциите за висше образование в сътрудничество и с активната подкрепа на държавата\", е отбелязано в мотивите към проекта. С цел по-голяма прозрачност и институционална отговорност в промените е предвидено съветът на настоятелите при държавните висши училища да включва в състава си и представител на общината, в която е седалището на висшето училище. Съветът на настоятелите ще участват и в академичните съвети със съвещателен глас. Предлага се още министърът да утвърждава политика за развитието на всяко държавно висше училище със стратегически цели и задачи, целеви стойности и показатели за изпълнението им. В законопроекта се отчита необходимост висшите ни училища като част от европейското пространство за висше образование да се развиват не само като образователни институции, но и като научни центрове. Във връзка с това е важно стимулирането на научноизследователската дейност и на младите нехабилитирани преподаватели, е записано в мотивите към проекта. За да се ограничи необоснованото разрастване на мрежата за висше образование, законопроектът предвижда регламентиране на реда за откриване на филиали и колежи и в структурата на частните висши училища, както и мораториум върху откриването и преобразуването на висши училища. Измененията ще засегнат управлението и акредитацията на университетите. \"По отношение на управлението промените ще насърчават висшето училище към подобряване на резултатите, профил на специализация, развитие на млади преподаватели. Промените в акредитацията са свързани с това, от една страна, тя да бъде по-ефективна, а от друга, по-облекчена\", обясни министърът на образованието Красимир Вълчев в интервю за БНР. Предвидено е институционалната акредитация да е първоначална – за новооткрито или преобразувано висше училище, и последваща – при вече получена акредитация. Програмната акредитация за дадено професионално направление ще се извършва едновременно за всички висши училища, обучаващи по специалности от направлението, по утвърден от Националната агенция за оценяване и акредитация график. Това позволява да се постигне диференциация на качеството в съответното направление в различните висши училища.", "date": "2019.05.28", "title": "Министерството предлага за обществено обсъждане промени в Закона за висшето образование"}
