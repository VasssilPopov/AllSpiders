{"url": "http://www.dnevnik.bg/sport/2017/08/26/3031404_inter_oburna_roma_na_olimpiko/", "text": "\"Интер\" записа втора поредна победа от началото на сезона в дербито на втория кръг от  Серия А  след 3:1 срещу \"Рома\". Силен мач за нерадзурите в двубоя на \"Стадио Олимпико\" направи капитанът Мауро Икарди, който се отличи с два гола и имаше основна заслуга за успеха. \"Интер\" изоставаше в срещата след 15 минути игра, след като Един Джеко изведе римските орли напред. Босненският нападател получи пас от Раджа Наинголан. Футболистите на Лучано Спалети трябваше да се потрудят доста през втората част преди да достигнат до победата. След влизането на терена на Жоао Марио и Далбърт Енрике, нерадзурите започнаха да действат доста по-стабилно и доминираха изцяло след почивката. На преден план излезе и капитанът Мауро Икарди, който в рамките на 10 минути между 67-ата и 77-ата вкара два гола. Крайният резултат 3:1 оформи уругваецът Матиас Весино три минути преди края след подаване на Иван Перишич.", "date": "2017.08.26", "title": "\"Интер\" обърна \"Рома\" на \"Олимпико\""}
{"url": "http://www.dnevnik.bg/sport/2017/08/26/3031329_bez_kolebaniia_jenskiiat_nacionalen_otbor_po_voleibol/", "text": "Женският национален отбор по волейбол се класира за световното първенство в Япония през 2018 г. Българките се наложиха с 3:0 (25:17, 25:22, 25:19) срещу Белгия. Воденият от Иван Сеферинов състав събра пълен актив от 12 точки от четирите си мача дотук в квалификационната група в Ротердам. Последният двубой срещу домакина Холандия в неделя ще определи единствено победителя в групата. Световното в Япония ще е от 30 септември до 21 октомври 2018 г. Преди четири години българките разделиха 11-ото място с Белгия на турнира в Италия. До момента женският национален отбор не е печелил медали от световно. България се класира от втория опит, след като зае второто място на квалификацията в София. Мачът с Белгия беше ключов в спора за разпределение на последните две квоти от зона \"Европа\". Българките играха силно и водеха през целия мач. Те имаха превъзходство във всички елементи, като постигнаха 52% успеваемост в нападение срещу 40% за съперника, а блокадите бяха 10 срещу три. Елица Василева стана най-резултатна в мача със 17 точки, а Христина Русева добави 12. За Белгия Брит Ербот записа 16.", "date": "2017.08.26", "title": "Без колебания женският национален отбор по волейбол се класира за световното"}
{"url": "http://www.dnevnik.bg/sport/2017/08/26/3031298_makgregur_sreshtu_meiuedur_vuzmojna_li_e_senzaciia_v/", "text": "Гениалната защита на непобедения на професионалния боксов ринг Флойд Мейуедър ще бъде тествана вероятно за последен път, а банковата му сметка отново ще се увеличи с деветцифрена сума. Близо две години след като обяви, че се оттегля, американецът се завръща, за да се превърне в петия спортист, надхвърлил 1 млрд. долара приходи в кариерата си, след Михаел Шумахер, Джак Никлаус, Арнолд Палмър, Тайгър Уудс и рекордьора Майкъл Джордан.  Двубоят тази нощ ще противопостави един от най-великите боксьори в историята и голямата звезда на набиращия все по-голяма популярност шампионат по смесени бойни спортове Ultimate Fighting Championship (UFC) Конър Макгрегър. Спортната стойност на мача остава изключително спорна. И не защото Мейуедър ще навърши 41 през февруари и няма официален мач от 24 месеца, а защото двамата ще играят по правилата на професионалния бокс. Победа за Макгрегър би била против всякаква спортна логика. Спортът обаче е ставал свидетел на много нелогични неща и мнозина вярват, че 29-годишния ирландец може да сътвори една от най-големите сензации. Макрегър показа изключителна мотивация и отдаденост, за да се подготви възможно най-добре за дебюта си на боксовия ринг. Дори букмейкърските къщи намалиха коефициента за негов успех, след като в началото оцениха шансовете му като минимални.  Една година подготовка обаче едва ли ще бъде достатъчна за ирландеца да направи това, което най-добрите боксьори в тази категория (до 70 кг) не успяха да направят в продължение на две десетилетия. Макрегър има брутална сила в ударите си, но смесените бойни изкуства са коренно различен спорт от бокса. \"Това е нещо като спринтьор и десетобоец да се състезават на 100 метра. В този случай Мейуедър е спринтьорът. Макгрегър ще може да използва само една малка част от страховития си боен арсенал\", написа Саймънд Хед, който отразява смесени бойни спортове (ММА) за Би Би Си. Изглежда малко вероятно Макгрегър да победи дори боксовия шампион на Ирландия в тази категория Питър Макдона, който има повече загуби, отколкото победи. А какво остава за човека, изградил една от най-гениалните техники, които боксът е виждал. \"Той е уникален. Един от най-оригиналните боксьори. Играта му е като от учебниците по бокс. Всъщност той ги пренаписва, защото надгражда с неща, които сам е създал. Винаги е на ръба да получи тежък удар, но успява да се измъкне. Има перфектна тактика, играе с мисъл и не позволява на съперниците да го ударят\", коментира боксовият специалист Палми Ранчев при победата на Мейуедър срещу Мани Пакиао през 2015 г., с която американецът изравни рекорда на Роки Марчиано от 49 победи в 49 мача. Големите пари Ако сблъсъкът за световната титла по бокс в среднолека категория между Мейуедър и Пакиао беше промотиран като Мача на века, двубоят между  Мейуедър и Макгрегър  се превърна в Мача на парите. Прогнозите сочат, че сблъсъкът в неделя ще генерира оборот от 600 милиона долара, или на практика толкова, колкото беше преди две години. И това без да бъдат включени приходите от телевизионното излъчване извън САЩ, което най-вероятно ще спомогне за подобряването на рекорда.  Телевизионото излъчване в САЩ (от Showtime по системата pay-per-view) е перото, което ще генерира най-големи приходи. За двубоя между Мейуедър и Пакиао в САЩ бяха платени 4.6 милиона абонамента при средна цена от 99 долара, или общо 455 милиона долара от pay-per-view. Преди това рекордът де държеше от мача между Мейуедър и Саул Алварес през 2013 г. - 150 милиона. Значително подобрен беше и рекордът за брой платени абонаменти - 2.4 милиона от мача на Мейуедър с Оскар де ла Оя през 2007 г., когато единичната цена беше 55 долара. Цените за pay-per-view за двубоя между Мейуедър и Макгрегър ще бъдат същите като в битката на американеца с Пакиао през 2015 г. - 89.95 долара за SD качество и 99.95 долара за HD, а очакванията са платените абонаменти да доближат 5 милиона. Средната цена на билетите за мача между Мейуедър и Макгрегър е 3574 долара, като най-евтините пропуски за T-Mobile Arena струват около 1500 долара, а най-скъпите стигат до 17 000 долара. При капацитет на залата от почти 20 000 зрители приходите от продажба на билети ще надхвърлят 70 милиона долара. Рекорд или не За мнозина предстоящата среща с Макгрегър дори не трябва да бъде включвана към професионални актив на Мейуедър, въпреки че ще бъде по правилата на професионалния бокс. Ако спечели мача, американецът ще бетонира името си в историята на бокса с невижданите 50 победи в 50 мача. \"Не бих нарекъл това 50-ата победа, ако Флойд спечели. И това изобщо не е неуважение към Конър. Аз съм му много голям фен. Просто си мисля, че това са два съвсем различни спорта\", коментира Рики Хатън, единственият британец, който се е боксирал с Мейуедър. Шампионката в UFC Холи Холм също очаква успех на своя колега. \"Аз съм сред тези, които вярват, че Конър може да спечели. Боксът е коренно различен свят, но той наистина вярва в себе си. Конър ще направи добър мач\", каза американката, която през 2015 г. сложи край на серията без загуба на Ронда Роузи. Кога и къде В България двубоят ще бъде излъчен от \"Мтел спорт 2\". За абонатите на други оператори е налична  опция  да гледат мача на компютър, таблет или мобилни устройства срещу 5.99 лева (цената е за един приемник). Руският Первьий канал също ще предава срещата. Гала вечерта започва в 4.00 часа българско време, a преди сблъсъка между Мекйуедър и Макгрегър ще се изиграят седем подгряващи мача. От тях две ще бъдат 12-рундови, три - 10-рундови, и по една една в максимално позволени шест и четири рунда.", "date": "2017.08.26", "title": "Макгрегър срещу Мейуедър: Възможна ли е сензация в мача на големите пари"}
{"url": "http://www.dnevnik.bg/sport/2017/08/26/3031331_policiiata_razsledva_udar_na_aguero_sreshtu_stjuard_po/", "text": "Звездата на \"Манчестър сити\" Серхио Агуеро нямаше най-добрия следобед, въпреки победата на своя отбор над  \"Борнемут\" с 2:1 . Нападателят остана на пейката, влизайки като резерва, а на всичкото отгоре се замеси в инцидент след победния гол на Рахийм Стърлинг в 97-ата минута. Полицията в Дорсет разследва поведението на аржентинеца, след като стюард на \"Виталити стейдиъм\" твърди, че е бил ударен от него.  Сцените се разиграха секунди селд гола на Стърлинг, като всички футболисти на  \"Сити\"  отидоха да празнуват с гостуващите фенове. Стюардите застанаха между играчите и агитката, за да предотвратят нахлуване на терена, но не успяха. Стигна се дори до влизане на няколко полицаи. Любителки видеа, публикувани в социалната мрежа \"Туитър\" показват как Агуеро се опитва да помогне на фен, който е притиснат на земята от няколко стюарди, а освен това се кара със служители на реда. Снимки от двубоя също показват въпросната случка, но не и удар на нападателя срещу стюардите. В полицейското управление в Дорсет обаче е постъпило официално оплакване, придружено с писмена молба от един от охранителите, като името му не се цитира. Проблемите на Агуеро започнаха още преди мача след като той излезе последен от автобуса на \"Сити\" при пристигането му на \"Виталити стейдиъм\". Според репортерите на Sky Sports, които отразяваха двубоя аржентинецът е направил това като знак на протест заради оставането си на пейката. Агуеро е влязъл в съблекалнята с известно закъснение, а освен това е отказал да загрява преди началото на мача. Той се появи в игра 24 минути преди края, но не се включи особено добре.", "date": "2017.08.26", "title": "Полицията разследва удар на Агуеро срещу стюард по време на мача с \"Борнемут\""}
{"url": "http://www.dnevnik.bg/photos/2017/08/26/3031293_fotogaleriia_sofiia_disha_2017/", "text": "Август е и както стана традиция в последните години центърът на София е затворен за автомобили, за да освободи място за фестивала за градска култура \"София диша\". Този път фестивалът е на площада пред храм-паметник \"Св. Александър Невски\".", "date": "2017.08.26", "title": "Фотогалерия: София диша 2017"}
{"url": "http://www.dnevnik.bg/sport/2017/08/26/3031334_cska_pregazi_beroe_za_petata_si_poredna_pobeda/", "text": "ЦСКА затвърди отличната си форма в Първа лига с разгром 3:0 над \"Берое\" като гост. Червените постигнаха петата си поредна победа в шампионата, като след  поражението от \"Лудогорец\"  във втория кръг демонстрират забележително представяне. В последните си пет мача тимът на Стамен Белчев е отбелязал 20 гола и е допуснал четири в мрежата си. \"Берое\" допусна първа загуба за сезона, но тимът на Александър Томаш остава без успех у дома, като и двете победи този сезон дойдоха при гостувания. Срещата в Стара Загора започна отлично, като Кохей Като си отбеляза автогол в 27-ата минута, а след почивката точни бяха Каранга и Бодуров. Както и при предишното си  домакинство срещу \"Ботев\" , \"Берое\" започна много активно. Тимът от Стара Загора наложи ранен домакински натиск, а още в 30-ата секунда Мартин Камбуров се озова в прекрасна позиция и стрел по диагонала, но ударът му беше уловен от Черниаускас. Червените не се стъписаха от активността на домакините в началните минути и бързо отговориха с опасен удар на Рубен Пинто, който мина встрани от целта. Гостите от София заложиха на много активност по крилата, като Манолев и Кулма постоянно се стремяха да тормозят отбраната на \"Берое\". Съставът на Александър Томаш подходи малко наивно хвърляйки се лудешки в атака и на няколко пъти се оголи опасно в защита. При първата възможност Каранга изскочи зад отбраната, но вратарят Перниш излезе и изби, но при втората ЦСКА се възползва и наказа домакините. В 27-ата минута Кулма центрира остро топката към точката на дузпата, а в опита си да я изчисти Кохей Като изненада вратаря си Перниш – 0:1. До края на първата част \"Берое\" логично беше по-активен, но нямаше толова чисти положения пред вратата на гостите. Домакините от Стара Загора държаха повече топката, но действията им се свеждаха само до изсипани топки в наказателното поле. Най-добрата възможност беше в самия край на полувремето, когато Педро Еуженио стреля от воле, но вратарят на червените се намеси и изби. През втората част картината не се промени по никакъв начин, като ЦСКА се прегрупира в собствената си половина и търпеливо изчакваше шансовете си. А възможността за червените не закъсня, като в 57-ата минута Фернандо Каранга удвои аванса на гостите. Бразилецът получи много хубав пас от Николай Бодуров, овладя на гърди и мигновено насочи топката в мрежата на Душан Перниш. Второто попадение шокира домакините, а треньорът Александър Томаш опита да промени нещо, с две бързи смени. Докато промените окажат някакво влияние в играта на \"Берое\", ЦСКА вече водеше с 3:0. В 67-ата минута Каранга и Бодуров размениха ролите си, а централният защитник отбеляза красиво попадение. Отбраната на гостите не се изтегли навреме при един корнер и с мощен удар от въздуха опитният защитник вкара. Камбуров , който имаше възможност в самото начало остана само с нея. Таранът остана незабележим на терена и нито се движеше, нито застрашаваше с нещо отбраната на гостите. На Черниаускас му се наложи да се намесва едва в заключителните 10 минути, когато Карачанаков стреля опасно, но литовският страж внимаваше и изби в корнер. С добавените три точки ЦСКА вече има 16 в актива си и поне временно оглави класирането, преди утрешните мачове на \"Черно море\" - \"Септември\" и \"Лудогорец\" - \"Пирин\".", "date": "2017.08.26", "title": "ЦСКА прегази \"Берое\" за петата си поредна победа"}
{"url": "http://www.dnevnik.bg/regioni/2017/08/26/3031335_i_vertoleti_se_vkljuchiha_v_gaseneto_na_pojara_kraia/", "text": "Два вертолета Ми-17 от състава на Военно-въздушните сили се включиха в гасенето на големия горски пожар в Кресненското дефиле над село Мечкул (община Симитли), който гори трети ден, съобщиха от Министерството на отбраната. Военните се бориха с пожари в две области - Благоевградска и Хасковска области, като освен хеликоптерите, се използва и специализирана техника. Участват и 118 военнослужещи отсъстава на Сухопътните войски, уточниха от ведомството.", "date": "2017.08.26", "title": "И вертолети се включиха в гасенето на пожара края Кресна"}
{"url": "http://www.dnevnik.bg/sport/2017/08/26/3031352_mesi_zapisa_nov_rekord_pri_uspeh_na_barselona_nad/", "text": "\"Барселона\" постигна втора победа от началото на сезона в Примера дивисион, надигравайки с 2:0 \"Алавес\" като гост. В основата на успеха беше  Лионел Меси , който в отсъствието на контузения Луис Суарес пое отговорността, вкарвайки и двата гола за каталунците. Аржентинецът записа пореден рекорд срещу името си, като вече е едва втория футболист в историята с поне 350 гола за един и същи клуб в едно от Топ 5 първенствата на европа. С отбелязаните два срещу \"Алавес\", Меси вече има 351 в Ла Лига. Единственият в историята с повече е Герд Мюлер (365) за  \"Байерн\"  в Бундеслигата. Освен това аржентинецът е единственият футболист в Ла Лига, който отбелязва поне един гол в последните 14 сезона. Централният защитник  Жерар Пике  пък изигра своя юбилеен мач №400 за каталунците във всички турнири. Въпреки, че \"Барселона\" диктуваше действията на \"Мендисороса\", победата не дойде никак лесно. В 39-ата минута Меси получи възможност да изпълни дузпа, но неговият удар в долния десен ъгъл беше спасен от вратаря Пачеко. Стражът на бяло-сините влезе в историята, като е един от двамата действащи в Ла Лига, заедно с Горка Ираисос от \"Атлетик\" (Билбао), които са спасявали дузпа на Кристиано Роналдо и Меси. След почивката каталунците повишиха оборотите и в рамките на 11 минути, между 55-ата и 66-ата решиха всичко. Първо аржентинецът беше точен след подаване на Жорди Алба. То не го намери много добре, но Меси съумя да запази топката между двама и с мощен удар не остави шансове на Пачеко. В 66-ата минута аржентинецът реши всичко след грешка в отбраната на домакините. Пако Алкасер блокира опит за изчистване на бранител, топката попадна в Меси и той с удар от въздуха направи 2:0. На терена 13 минути преди края се появи и синът на  Зинедин Зидан  - Енцо, който изигра своя първи мач в Примера. Халфът, който е на 22 години се появи на испанските терени точно 4120 дни след последния двубой на знаменития си баща за \"Реал\" (Мадрид), който беше през 2006 г. До края срещата се доиграваше, като каталунците пропиляха още няколко добри шанса да направят успеха си по-изразителен.", "date": "2017.08.26", "title": "Меси записа нов рекорд при успех на \"Барселона\" над \"Алавес\""}
{"url": "http://www.dnevnik.bg/bulgaria/2017/08/26/3031341_vsichki_parle_vu_franse_i_oshte_ot_nai-chetenoto_prez/", "text": "Репликата на премиера Бойко Борисов към френския президент Еманюел Макрон \" Казвам, че всички парле ву франсе\" е безспорният фаворит по читателски интерес в изминалата августовска седмица. На второ място сред най-четените теми от последни дни е разбиването на софийската джамия. Третата позиция е за видеоразказа от поредицата \"Дай мигач\", посветен на бар \"Кораба\" и създателите му - сестрите Йона и Сандра. Ето и пълната класация по данни към 19 ч. на 26 август: 1.  Цитат на деня: Казвам, че всички парле ву франсе  - 42 888 прочитания 2.  Софийската джамия осъмна с изпочупен инвентар и разкъсани книги  - 17 370 прочитания 3.  \"Дай мигач\" в Синеморец: Две сестри на кораба, зад бара  - 17 256 прочитания 4.  Разходката на Борисов и Макрон в \"Евксиноград\" - разговор за сигурност, газ и делфини  - 16 515 прочитания 5.  Роботите убийци са невиждана заплаха за човечеството, предупредиха експерти   - 16 104 прочитания 6.  Почина европейският шампион по вдигане на тежести Величко Чолаков  - 15 803 прочитания 7.  Унгария прекрати дипломатически отношения с Холандия на ниво посланик   - 13 987 прочитания 8.  Испанската полиция уби атентатора от Барселона   - 12 537 прочитания 9.  Проверки и плащане на глоби от КАТ вече стават и по интернет   - 12 506 прочитания 10.  Пожар в София направи пътя към три квартала непроходим (допълнена)   - 11 761 прочитания", "date": "2017.08.26", "title": "\"Всички парле ву франсе\" и още от най-четеното през седмицата в \"Дневник\""}
{"url": "http://www.dnevnik.bg/bulgaria/2017/08/26/3031344_pak_opashki_na_granicata_s_turciia_zaradi/", "text": "Интензивен трафик и часове чакане на българо-турската граница - хилядите гастарбайтери, които се връщат от Турция към Западна Европа образуваха километрични колони от леки автомобили на граничните контролно-пропускателни пунктове. Пътуващите чакат между 10 и 15 ч., за да преминат границата. Колоната на ГКПП - Капитан Андреево от турска страна е между 5 и 7 км, съобщи БНТ. Причината е, че много хора тръгват едновременно към Западна Европа заради края на ваканцията и започващия Курбан Байрам. От гранична полиция обясниха, че работят всички 10 трасета на вход, но автомобилите са много и няма как преминаването да става по-бързо. На денонощие от там преминават около 5 хил. автомобила. Пред БНТ Емил Гочев - началник ГКПП \"Капитан Андреево\", обясни, че след влизането в зоната за проверка от турската страна се чака около 2 ч, а от българска - около час.", "date": "2017.08.26", "title": "Пак опашки на границата с Турция заради връщащите се към Западна Европа"}
{"url": "http://www.dnevnik.bg/bulgaria/2017/08/26/3031357_rumen_radev_shipka_e_bulgarskata_nacionalna_epopeia/", "text": "\"Шипка със своите урви, орди и викове \"Ура\" е нашата национална епопея. Нейните герои не са родени от някакъв древен мит, а те са хора от плът и кръв - нашите прадеди. Подвигът на опълченците е моралното основание на свободата ни. Шипка е капитал на историческо достойнство, който няколко хиляди доблестни мъже завещават на нас, потомците\". Това заяви президентът Румен Радев в Габрово, където тази вечер е кулминацията на честванията по повод 140-та годишнина от боевете на старопланинския връх. Държавният глава обаче подчерта, че свободата, суверенитетът, достойнството и единението са задължение на всяко поколение и ако допускаме да пилеем този исторически капитал, това винаги е в наш ущърб. В речта си пред събралите се на площада в Габрово хора президентът припомни историческите събития отпреди 140 години, когато опълченците удържат напора на превъзхождащата ги турска армия и удържат контрола над върха, превръщайки битката в ключова за изхода на Руско-турската освободителна война. Той благодари на всички участници в честванията на Шипка през годините, подчертавайки, че те са запазили паметта за събитията под върха дори в годините, когато историята е смущавала политиците и те са говорили с недомлъвки за нея - години, \"в които дори Вазов се определяше като ненужен\". По-рано днес президентът изкачи Шипка, заедно с хиляди участници в честванията от цялата страна, председателя на парламента и министри. На върха имаше възстановка на събитията от 1877 г. Честванията ще завършат с тържествена заря-проверка тази вечер в Габрово.", "date": "2017.08.26", "title": "Румен Радев: Шипка е българската национална епопея"}
{"url": "http://www.dnevnik.bg/video/2017/08/26/3031263_kak_bi_izglejdal_svetut_bez_raznoobrazie_video/", "text": "Германски супермаркет се опита да покаже как би изглеждал света без разнообразие. За един ден от щандовете на веригата \"Едека\" в Хамбург бяха премахнати всички вносни стоки. Вместо тях на рафтовете стояха надписи: \"Този рафт е доста скучен без разнообразие\" или \"Ето колко е празно без чужденци\" Акцията е насочена срещу расизма и в подкрепа на бежанците. Кампанията на веригата е била подкрепена силно в социалните мрежи. Видеото е гледано от над 1 млн. души във \"Фейсбук\". В него се разказва как въпросът с бежанците е спорен в Германия и как е имало много хора недоволни от факта, че канцлерът Ангела Меркел е допуснала близо милион бежанци в страната. яе", "date": "2017.08.26", "title": "Как би изглеждал светът без разнообразие (видео)"}
{"url": "http://www.dnevnik.bg/sport/2017/08/26/3031367_s_golove_na_rezervi_junaited_produlji_pobednata_si/", "text": "\"Манчестър юнайтед\" продължава с перфектния си старт от началото на сезона във  Висшата лига , като записа трета поредна победа без да допусне гол. \"Червените дяволи\" надвиха с 2:0 \"Лестър\" на собствения си \"Олд Трафорд\" и вече са с голова разлика 10:0. Обичайните заподозряни в състава на Жозе Моуриньо,  Пол Погба  и Ромелу Лукаку този път нямаха ден, но резервите донесоха успех на Специалния. Влезлите от пейката Маркъс Рашфорд и Маруан Фелайни вкараха, за да оставят \"червените дяволи\" на върха. Те трябваше да минат през много тежки моменти, а за капак Лукаку пропусна дузпа в началото на втората част. Прогресът в състава на Моуриньо се потвърждава и по още един показател. \"Юнайтед\" ще прекара 14-а нощ на първо място в класирането, а това е общият сбор за последните два сезона, в които тимът беше на върха през 2015-16 и 2016-17. \"Юнайтед\" е голям отбор, защото има футболисти, които могат да влязат от пейката и да решат всеки мач. Ние сме един отбор и когато едните не могат другите поемат отговорността и вкарват. Разликата през този сезон е, че печелим мачовете, които преди година завършваха наравно\", каза Погба след двубоя, който получи и наградата за играч на мача. \"Юнайтед\" започна с променен състав, като шанс от първата минута получи Марсиал, който вкара голове от пейката предните два мача. Първото полувреме беше изцяло тактическо надлъгване между двамата мениджъри, като тимът на  Моуриньо  доминираше, а гостите от \"Лестър\" се защитаваха плътно в собствената си половина. Единствено Джейми Варди и Шинджи Оказаки получиха малко повече свобода, но те бяха отговорни да дават начало на активна преса срещу домакините. По-интересно стана през втората част, като още в 53-ата минута \"Юнайтед\" получи право да изпълни дузпа. Кристиан Фукс игра с ръка в наказателното поле, а реферът Майкъл Оливър не се поколеба да посочи бялата точка. Лукаку се нагърби да стреля от 11-те метра, но ударът му беше спасен от Каспер Шмайхел. Опитният страж отрази трета дузпа от последните пет, които са изпълнени срещу него във Висшата лига. Пропускът от бялата точка разстрои играта на \"Юнайтед\" и пред \"Лестър\" се откриха няколко отлични шанса. Риад Марез започна да създава големи проблеми на Дейли Блинд и Фил Джоунс, но негови шутове бяха спасени от Де Хеа. В този момент Моуриньо усети, че играта не върви и реагира с пускането на Маркъс Рашфорд. Младокът се появи на терена в 67-ата минута и само три по-късно откри резултата. Мхитарян центрира от корнер, Варди изпусна Рашфорд, който от 7-8 метра без проблеми отбеляза – 1:0. Арменецът записа петата си асистенция от началото на сезона, с което изравни и рекорда за най-много голови подавания в първите три кръга на Висшата лига на Руел Фокс от сезон 1994-95. Моуриньо постигна успех и с втората си смяна, пускайки на терена Фелайни в 74-ата минута. Снажният халф се нужадеше само от осем минути преди също да запише името си сред голмайсторите. Белгиецът получи пас в наказателното поле от друга резерва Джеси Лингард и без забавяне я изстреля в мрежата. \"Лестър\" игра много добре наистина, те бяха много организирани, бяха като една \"синя стена\". Винаги поздравявам отборите, които са толкова добре подредени в защита и играят с увереност. Ние пропуснахме дузпа и това малко ни разстрои, но мисля, че заслужавахме да спечелим. Ако трябва да избера една дума, с която да опиша моя отбор, това е солиден\", каза Моуриньо. Той поздрави своите футболисти, като обясни че всеки един от тях чака своя шанс и е готов да помогне, когато се наложи. \"Не мисля, че сме много променени от миналата година, както се говори. Тогава пак победихме \"Лестър\" у дома, а освен това пак имахме 9 точки от първите ни три мача\", добави Специалния.", "date": "2017.08.26", "title": "С голове на резерви \"Юнайтед\" продължи победната си серия"}
{"url": "http://www.dnevnik.bg/photos/2017/08/26/3031348_snimka_na_denia_kogato_kraliat_povede_protesta/", "text": "Испанският крал Фелипе Шести се включи тази вечер в многолюдното шествие за отхвърляне на тероризма в Барселона. То е в памет на   в града миналата седмица. Това е първото участие на испански монарх в демонстрация от възстановяването на монархията през 1975 г, напомнят световните агенции. Кралят беше няколко редици след челния трансперант, наред с премиера консерватор Мариано Рахой (вляво на снимката), министри, представители на местната власт.", "date": "2017.08.26", "title": "Снимка на деня: Когато кралят поведе протеста"}
{"url": "http://www.dnevnik.bg/sport/2017/08/26/3031375_gulubinov_vkara_na_juventus_no_djenoa_zagubi/", "text": "Българският  национал  Андрей Гълъбинов вкара първия си гол в Серия А при едва втория си мач за \"Дженоа\". Нападателят, който премина на \"Луиджи Ферарис\" през лятото се разписа срещу  \"Ювентус\"  при загубатас 2:4. Таранът вкара от дузпа в 7-ата минута, като удвои аванса на \"Дженоа\". Тимът обаче не успя да запази преднината си, като шампионът на Италия спечели с хеттрик на Пауло Дибала. Домакините откриха още в 18-ата секунда. Пандев проби отдясно и центрира ниско по тревата, а в опита си да избие Миралем Пянич засече топката в собствената си мрежа. Шест минути по-късно Гълъбинов сам изработи дузпа, след като беше фаулиран от Ругани и после я отбеляза. \"Ювентус\" не се пречупи въпреки двата ранни гола и до почивката успя да изравни. В 14-ата минута Дибала изравни с удар от около 10 метра и подаване на Пянич. В самия край на първата част бианконерите също получиха право да изпълнят дузпа, която аржентинецът превърна в гол. Между двете попадения на Дибала,  Гълъбинов  отново имаше шанс да се разпише, но не намери целта от чиста позиция. Обратът беше факт след подновяването на играта. Час след началото на мача Куадрадо намери Марио Манджукич в наказателното поле и опитният нападател реализира третия гол за шампионите. Крайното 2:4 оформи Дибала във втората минута на продължението. \"Ювентус\" е лидер в класирането с пълен актив от шест точки, докато \"Дженоа\" има една и заема 13-ата позиция.", "date": "2017.08.26", "title": "Гълъбинов вкара на \"Ювентус\", но \"Дженоа\" загуби"}
{"url": "http://www.dnevnik.bg/sport/2017/08/26/3031378_i_andi_muri_propuska_us_open_zaradi_kontuziia/", "text": "Шампионът от 2012 г. Анди Мъри стана поредният водещ тенисист, който пропуска US Open. Шотландецът обяви, че няма да може да участва в Откритото първенство на САЩ заради контузия в бедрото. Мъри, който е втори в световната ранглиста, се присъединява към списъка с отсъстващите, където са още Новак Джокович, Стан Варинка, Кей Нишикори и Милош Раонич. Шотландецът  трябваше да започне на US Open срещу представителя на домакините Тенис Сандгрен . Мъри заяви, че в следващите дни ще реши дали ще играе в турнирите до края на сезона. Оттеглянето на трикратния шампион в турнирите от Големия шлем ще доведе до разместване в схемата. Марин Чилич ще заеме мястото на Мъри и ще играе със Сандгрен, а Сам Куери ще заеме мястото на хърватина.", "date": "2017.08.26", "title": "И Анди Мъри пропуска US Open заради контузия"}
{"url": "http://www.dnevnik.bg/sport/2017/08/26/3031032_shampionut_franciia_i_italiia_trugnaha_sus_zagubi_na/", "text": "Защитаващият титлата си отбор на Франция и Италия започнаха със загуби на европейското първенство в Полша. Шампионите изненадващо отстъпиха с 2:3 (22:25, 25:23, 21:25, 25:23, 11:15) срещу воденият от Витал Хейнен състав на Белгия. Италианците се препънаха с 2:3 (22:25, 25:21, 25:19, 19:25, 8:15) срещу Германия, начело на чийто отбор е трикратният световен шампион със \"скуадра адзура\" Андреа Джани. Белгийците изиграха много силен мач, като намериха начин да спрат атаката на французите. Ключът към това се оказаха 18-те блокади срещу седем за съперника. \"Петлите\" направиха 35 грешки, докато белгийците приключиха с 23. Важен за изхода се оказа третият гейм, в който европейските шампиони поведоха с 8:4, но постепенно воденият от Хейнен състав изравни и направи обрат. Французите успяха да изравнят за 2:2, но в тайбрека Белгия игра силно и спечели. Само в решителния пети гейм \"петлите\" допуснаха шест грешки срещу една на съперника си. Мачът между Германия и Италия беше дори по-оспорван. Бундестимът съумя да използва възможностите си и след 1:2 направи обрат, за да спечели. Тежестта очаквано падна върху Грозер, който стана най-резултатен с 28 точки, като записа четири аса и четири блокади. За италианците Лука Ветори завърши с 18, а Филипо Ланца добави 17.", "date": "2017.08.26", "title": "Шампионът Франция и Италия тръгнаха със загуби на Евроволей 2017"}
{"url": "http://www.dnevnik.bg/bulgaria/2017/08/26/3030730_pravosudnoto_ministerstvo_zapochva_konsultacii_za/", "text": "Министерството на правосъдието започна обществени консултации по изготвянето на проект на Закон за европейската заповед за разследване, става известно от strategy.bg, където е качен документ, озаглавен \"консултационен документ\". Европейската сила за разследване е инструмент, който влезе в сила  в края на май.  Тя цели да бъде улеснена работата при разследвания, в които доказателствата се намират в друга държава от Европейския съюз (ЕС). По силата на европейската заповед за разследване властите в една държава могат да поискат от своите колеги от тяхно име да извършват претърсвания и разпити. Очакванията са това да подобри работата по разследвания на общата престъпност и в частност по случаите на  тероризъм . България е една от държавите, които инициира приемането на директивата, заедно с Австрия, Белгия, Естония, Словения, Испания и Швеция, и бе приета през 2014 година. Директивата няма да бъде прилагана от Дания и Ирландия. Публикуваният \"консултационен документ\" съдържа структурата на законопроекта, като все още няма изготвени текстове.  Прилагането на заповедта ще бъде по строги крайни срокове за изпълнение - до 30 дни, държавите да решат дали приемат искането. Ако го приемат, в 90-дневен срок исканите действия следва да бъдат извършени. Всяко забавяне ще бъде докладвано на държавата от ЕС, издала заповедта. Властите, получили искане, могат да откажат да изпълнят заповедта само при определени обстоятелства - например, ако искането противоречи на основните принципи на правото на получаващата държава или вреди на интересите ѝ в областта на  националната сигурност . Европейската заповед за разследване трябва да бъде издадена или потвърдена от съд, а издаването ѝ може да бъде поискано от заподозрян или обвиняем, или от негов защитник, в съответствие с правото на защита и с националния наказателен закон. Държавите от ЕС трябва да се уверят, че заподозрените или обвиняемите разполагат с правни средства за защита, равностойни на тези, които са на разположение при сходно национално производство, както и че знаят за тези възможности. По силата на новото законодателство страна от ЕС може да предаде на друга държава от Общността временно задържани граждани за събирането на доказателства; може да поиска проверки на банковите сметки и финансовите дейности на заподозрените или обвиняемите; може да извършва разследвания под прикритие и прихващане на съобщения; може да поиска прилагането на мерки за запазване на доказателства.", "date": "2017.08.26", "title": "Правосъдното министерство започва консултации за закон за европейската заповед за разследване"}
{"url": "http://www.dnevnik.bg/bulgaria/2017/08/26/3030781_140-godishninata_ot_shipchenskata_epopeia_shte_bude/", "text": "Днес на връх Шипка и в Габрово ще се състоят тържествата по повод 140-годишнината от Шипченската епопея през Руско-турската освободителна война от 1877-1878 г. Желаещите да участват в програмата на Шипка могат да се изкачат до върха пеша като участници в един от четирите лъча, които ще потеглят от Соколския манастир, местността Узана, храм-паметника \"Рождество Христово\" в град Шипка и от местността Бивака (началният час е 8.45 ч), съобщава на сайта си община Габрово. Сред участниците в похода ще бъде и президентът Румен Радев, съобщи прессекретариатът на държавния глава. В 12 ч. президентът и върховен главнокомандващ ще приеме почетния строй на Националната гвардейска част, след което Великотърновският митрополит Григорий ще отслужи заупокойна молитва. Държавният глава ще произнесе слово и ще положи венец пред Паметника на свободата. След официалната част дружество \"Традиция\" ще представи възстановка на шипченските боеве. Вечерта в Габрово ще има среща с роднини на участници в епопеята. В 20.50 часа държавният глава ще приеме почетния строй на Националната гвардейска част на площад \"Възраждане\" в Габрово след което ще се състои проверка-заря Областната администрация в Габрово съобщи ,че е организиран транспорт за желаещите да се включат в тържествата. Автобусите за връх Шипка ще тръгват в 9.30 часа от пл. \"Възраждане\" и ще извозват граждани докато има желаещи. След приключване на възстановката ще започне извозване към Габрово. Цената на билета в двете посоки е 3 лева, а на еднопосочния – 2 лв. Осигурени са и автобуси за туристическите походи. От площад \"Възраждане\" за Соколския манастир автобусите тръгват в 7.30 часа, с цената на билета е 2 лв., а за желаещите да участват в похода от местността Узана – в 7.00 часа. От сутринта до приключване на националното честване на връх Шипка ще бъде преустановено движението на транзитно преминаващите превозни средства по пътя Габрово – Шипка – Казанлък в двете посоки. Трафикът ще бъде пренасочен през Прохода на републиката, като за товарните автомобили ограничението ще важи от 07.00 ч. През прохода Шипка ще се пропускат само автобуси и леки автомобили с гости и посетители на тържествата, както и междуградски автобусен транспорт. Ограничения за спиране и паркиране ще има и в центъра на Габрово.", "date": "2017.08.26", "title": "140-годишнината от Шипченската епопея ще бъде отбелязана с поход, възстановка и заря"}
{"url": "http://www.dnevnik.bg/gradska_sreda/2017/08/26/3026924_festivalut_sofiia_dishaotnovo_shte_zatvori_ulici_v/", "text": "Днес и утре - 26 и 27 август, движението на автомобили в центъра на София ще бъде затруднено, заради провеждането на  уличния фестивал  \"София диша\". Забранява се влизането, паркирането и престоя на автомобили на площад \"Александър Невски\", на улица \"Оборище\" в участъка бул. \"Васил Левски\" и ул. \"Георги С. Раковски\", улица \"Дунав\" между \"Московска и \"Оборище\", както и по \"11 август\" в същия участък.  Целта на \"София диша\" е да подкрепя българските творци в областта на приложните, визуалните изкуства, музиката и киното.Тази година се провежда неговото осмо поредно издание. То  започна в последните събота и неделя на юни - 25 и 25 , и ще приключи в тази неделя. Традиционно фестивалът се провеждаше всяка неделя от август, като локациите бяха различни улици в центъра на града.", "date": "2017.08.26", "title": "Фестивалът \"София диша\"отново ще затвори улици в центъра на града"}
{"url": "http://www.dnevnik.bg/analizi/2017/08/26/3030833_ubiistvo_po_uchebnik/", "text": "Маргарет Атууд Преди три месеца, няколко жени се озовахме на една много приятна планинска тераса, поливайки последната вечер на обучение, на което бяхме присъствали през изминалите дни. Вече бяхме станали повече от добри познати, затова разговорите вървяха леко, а приятелският ни смях отекваше в планината. И до ден днешен не помня коя точно тема или реплика отключи последващите откровения, но на масата нямаше жена без лична история, в която да не е станала жертва на посегателство, престъпление или опит за такова, извършени от (познат) мъж. От опипване в дискотека, до опит за изнасилване, през психически тормоз до дискриминация на работното място.  А още дори не бяхме чували за Венцислав, който уби бившата си съпруга и за Стефан, убил бившата си приятелка. Да, Елена и Виола и много други жени, на които не знаем имената, тогава още бях живи.  Милиони жени по света присъстват на подобни вечеринки и разговори. Милиони жени си споделят една на друга не просто нечии истории, за които са чули от някого, а личните си травми. И милиони мъже по света са престъпници – насилници, изнасилвачи, упражняващи психически тормоз и отправящи заплахи към настоящи и бивши партньорки.  Световната здравна организация ( WHO)  изчисли през ноември 2016 г. , че в глобален план, 35% от всички жени са преживели физическо и/или сексуално насилие, извършено от техния партньор и сексуално насилие, упражнено над тях от друг мъж, различен от партньора им. Също така, близо 40% от убийствата на жени, са извършени от техен интимен партньор от мъжки пол. Подобна цифра за България е изчислил и Български Хелзинкски комитет  в своя доклад за 2014 г.  – 35% от убийствата на жени са извършени от настоящ или бивш интимен партньор.  Статистиките за това колко жени в страната ни са жертви на домашно насилие (всяка четвърта, по данни на неправителствените организации) и колко мъже са насилници (българската държава на събира подобна статистика, но спокойно можем да предположим, че е всеки четвърти), са ужасно стряскащи. Ужасно. И в комбинация със събитията от последните дни, би трябвало да ни плашат безкрайно много; да ни накарат да се чувстваме неудобно, да се засрамим, да ни е страх от размерите и дълбочината на проблема.  И да ни наведат на мисълта, че Но не би трябвало и да замъглят нашата преценка. Защото Венцислав, Стефан,  \"Комара\"  и четиримата мъже, посегнали на бившите си съпруги и приятелки през януари  миналата година , не са просто някакви си \"комплексари\" или \"превъртели\" (както ги характеризират много коментари от мрежата), те не са Динковци, а са престъпници, отглеждани с години като по учебник от престъпно-нехайни институции (управлявани от други мъже). Всички те имат история на упражняване на домашно насилие, на жалби и сигнали срещу тях, на свидетели, присъствали на скандали и заплахи. Всички те са рожби на патриархалната култура, която ни заобикаля. И колкото и абстрактно да звучи на някои, тя е нещо съвсем конкретно, измеримо, лъхащо и натрапвано ни отвсякъде. Патриархалната култура са сексистките реклами, в които жените перат, а мъжете \"знаят защо\". Тя е липсата на 50% жени-депутати в Народното събрание; липсата на президентКа и министър-председателКА на Република България. Патриархалната култура са репликите \"не плачи, ти да не си момиче\" или \"не бъди женчо\", \"мъжко момиче\" или \"дръж се като истинска дама\". Патриархалната култура са стереотипите, че \"истинският\" мъж е мускулест мъжкар, че жените не са добри шофьорки, че има \"мъжки\" и \"женски\" професии (особено пък в 21-и век).  И ако Венцислав и Стефан са рожби на патриархалната култура, а Елена и Виола – нейни жертви, извършените престъпления си имат съвсем конкретно название.  Фемицид.  Не просто убийство, а престъпление, извършено над жена, защото е жена. Защото Венцислав и Стефан вероятно искрено са вярвали, че \"жените\" им трябва да ги слушат, да се държат и обличат по определен начин, който двамата одобряват, да им принадлежат. Затова и са си позволявали да ги обиждат, да им посягат, да ги заплашват, да ги преследват и тероризират. Защото са (истински) мъже.  Предимно мъже са и тези, които ръководят нашата държава. И които са неглижирали четирите жалби на Елена. Мъже ръководят съд, прокуратура, МВР, министерства работни групи и цялата система, отгледала Венцислав като убиец. В средите на неправителствените организации се носят легенди за реплики като \"то човек да го е страх да си поиска\" и \"че един шамар насилие ли\", изказани цинично от мъже на много високи позиции, обсъждайки Закона за защита от домашно насилие (ЗЗДН) или т.нар. Истанбулска конвенция, например. Затова и за тях понятия като \"престъпления от омраза\" и \"фемицид\" (престъпление от омраза, извършено на базата на женския пол на жертвата) не съществуват и не фигурират в Наказателния кодекс. Затова и приемането на Закона за защита от домашно насилие отне на неправителствените организации над 10 години борба с правителства, Закона за равнопоставеност между жените и мъжете – близо 20 години, а никой не знае кога ще бъде ратифицирана Истанбулската конвенция. Затова и  има безброй пропуски  в българското законодателство, което уж би трябвало да пази жертвите на насилие. Затова и има хора в институциите, които могат и си позволяват да бездействат.  И отново е важно да разберем, че бездействието на институциите не е (само) резултат от \"българския манталитет\", а от патриархалната култура, за която насилието над жени е проблем на жените, а не на мъжете. Тя е тази, която отглежда мъже, убийци на жени, но по никакъв начин не стимулира другите мъже - тези, които не само не са убийци, но вероятно мразят насилието от дъното на душата си, да му противодействат.  Въпреки всичко и благодарение на шепа хора от неправителствените организации, нещата в страната ни се подобряват. Безкрайно бавно, но промяна се случва. Но сега е моментът да осъзнаем, че отговорността да притиснем институциите да си свършат работата, е споделена. Сега е моментът за граждански протести, петиции, недоволство, организирани от хората, на които им е писнало да четат за убити жени. Задължение на нормалните хора (с всичките условности на това определение) е да заглушим всички изказвания в стил \"тя си го е заслужила\", \"ами насилието над мъже?\" (защото насилието над жени не умаловажава насилието над мъже, но подобни реакции умаловажават насилието над жени), да реагираме, когато по улиците видим мъж да блъска или крещи на жена, да се обаждаме на 112, когато чуваме крясъци от съседния апартамент. На нашите плещи на отговорни граждани лежи най-важната промяна, която тепърва има да се случва – в начина на мислене. А докато тя се случи, ще има публични убийства на жени, това е сигурно. Сигурно е и че бездействието ни прави съучастници. ", "date": "2017.08.26", "title": "Убийство по учебник"}
{"url": "http://www.dnevnik.bg/bulgaria/2017/08/26/3030785_mejdunarodni_ekipi_oceniavat_proektite_za_nauchni/", "text": "Международни екипи вече са започнали оценката на проектните предложения, с които научни организации кандидатстват за общо  350 млн. лева по първа ос на оперативната програма \"Наука и образование за интелигентен растеж\" . От общо 30 проекта трябва да бъдат избрани четири за центрове за върхови постижения и осем за центрове по компетентности. Оценката се прави от италианската фирма \"Прогетти плант\", с която бе сключен договор за тази дейност. Екипите работят от 21 август, се казва в съобщение на сайта на оперативната програма. Стартирането на оценяването е първа стъпка по раздвижване на работата по проектите, заради забавяне на която страната ни може да загуби  70 млн лв. безвъзмездно финансиране . За да бъдат избегнати загубите, 30 на сто от финансирането по проектите трябва да бъде усвоено до края на 2018 г.", "date": "2017.08.26", "title": "Международни екипи оценяват проектите за научни центрове, по които може да има загуби от 70 млн. лв. от еврофондовете"}
{"url": "http://www.dnevnik.bg/sport/2017/08/26/3031016_voleibolistite_izlizat_za_zaduljitelna_pobeda_sreshtu/", "text": "Волейболните национали излизат срещу Испания в опит да вземат първата си победа на европейското първенство в Полша. За българите този мач е в графата \"задължителни за спечелване\". Срещата е тази вечер от 21.30 часа в близо 16-хилядната зала в Краков. В другият мач от група С Русия играе с финалиста от Евроволей 2015 Словения. България  тръгна на европейското със загуба с 0:3 от \"сборная\" . Поражението беше прието спокойно, но отдалечи отбора от възможността да спечели първото място в групата и да се класира директно на четвъртфинал. \"Като цяло направихме колеблив мач и не съм доволен от нашето представяне. Надявам се да си извадим поуките за следващите ни срещи\",  каза селекционерът Пламен Константинов . Испанците отстъпиха с 0:3 (25:27, 15:25, 16:25) срещу Словения на старта. Преди десет години иберийците сътвориха чудо, като станаха неочаквано европейски шампиони. Времето на златния успех изглежда далеч назад, но всяко подценяване може да е пагубно за България. Националите спечелиха последните два мача с Испания. На световното през 2010 г. България стигна до 3:1, а в квалификация за олимпийските игри в Лондон две години по-късно резултатът беше 3:0 във Варна. След загубата от Русия за българския състав целта е минимум второто място, за да може в осминафиналите да се избегне евентуална среща с домакина Полша или Сърбия.", "date": "2017.08.26", "title": "Волейболистите излизат за задължителна победа срещу Испания"}
{"url": "http://www.dnevnik.bg/sviat/2017/08/26/3030668_gotova_li_e_merkel_da_poeme_vodeshta_rolia_v/", "text": "Притеснена от възхода на непредсказуеми \"силни\" лидери по света, Ангела Меркел има чувството, че трябва да направи повече, за да защити западния ред, от който Германия е зависима. За канцлера това беше трансформация. Миналата година тя отхвърли като \"абсурдна\" идеята, че трябва да оглави западен съюз, разклатен от изборната победа на Доналд Тръмп. Отслабена от мигрантската криза, Меркел дори се чудеше дали да се кандидатира отново на изборите. \"Запита се: Мога ли да го направя? Готова ли съм?\" каза неин близък съветник. Сега обаче, когато мигрантският въпрос е под контрол в Германия, 63-годишната Меркел е готова. Видимо по-доволна, тя води кампанията си за изборите другия месец с подсилено убеждение: решимостта да изгради международен ред, застрашен от лидери като Тръмп, Владимир Путин и Ким Чен-ун от Северна Корея. По време на кампанията тя често говори за \"неясната ситуация в света\". Посланието е ясно. \"Нещата се промениха,\" каза съветникът. \"Това означава, че Германия трябва да поеме повече отговорност.\" Германската външна политика дълго време е ограничавана от наследството на последната световна война. Меркел обаче прокарва интересите на Берлин отвъд традиционната европейска сфера. Относно Северна Корея Меркел казва, че Германия е готова да предложи дипломатическа и политическа помощ, ако е необходимо, казва високопоставен правителствен източник. Германия е сред малкото западноевропейски държави с посолство в Пхенян и желае да направи каквото може, за да използва този канал и това да доведе до преговори. Меркел същевременно използва основаната на търговия връзка, изградена с Китай, за да окаже натиск върху Пекин и той да помогне да се разреши спорът. \"Трябва да използваме добрите си отношения с китайците, за да ги насърчим да направят конструктивни предложения какво да се направи,\" каза Юрген Харт, координаторът на германското правителство за трансатлантически политики. Пазителката Ангела През април миналата година Меркел разказа как разбрала, че проблемите на вратата на Европейския съюз означават, че Германия трябва да играе по-голяма роля отвъд границите си. Гледайки към карта, показваща зоната за пътуване без паспорт в ЕС в един цвят, а съседите - в друг, тя показа колко са близо Сирия и Украйна. \"Това са съседите на Европа,\" каза тя. По повод на кризите в съседни на Европейския съюз държави, Меркел първо ангажира турския президент Реджеп Тайип Ердоган в сделка за ограничаване на мигрантския приток от Сирия в замяна на икономическа помощ. Сега тя иска да се забави притокът от бежанци от Африка с нов план \"Маршал\" за инвестиции и бизнес растеж, който ще обеди хората да останат по домовете си. Относно Украйна Меркел води с Франция общ дипломатически отговор на руската намеса, макар разултатите от този подход тепърва да предстоят. \"Внезапно германските политици разбраха, че трябва да трябва да имат много по-важен дял в този световен ред, от който зависят, но в който не са инвестирали колкото трябва,\" каза Ян Техау от Американската академия в Берлин. Така Меркел започва да заема дипломатически позиции, базирани на убеждения - а това е промяна, сравнено с базирания ѝ на консенсус стил по време на кризата в еврозоната и тази с мигрантите. Промяната започна след избирането на Тръмп, когато тя обясни как ще подходи към него: готовност за съвместна работа на бадата на ценностите на демокрацията, свободата, уважението към закона и достойнството на хората. Климатът За Меркел климатичната политика е част от този пакет ценности. Тя гледа на нея като на ключов елемент за управление на глобализацията и той досега е основната ѝ точка на несъгласие с Тръмп. \"Ние, европейците, трябва наистина да вземем съдбата си в свои ръце,\" каза тя, а когато Тръмп обяви, че се изтегля от Парижкото споразумение за климата, тя опита да го изолира. Поиска от шестте други членки на Г-7 (освен Съединените щати) да направят общо изявление в защита на сделката, казват източници, бизки до нея. В крайна сметка Германия, Франция и Италия подписаха. Великобритания, Канада и Япония, които имат близки връзки със САЩ, не го направиха. Меркел не се отказа. Преди срещата на Г-20 в Хамбург през юли, която тя председателстваше, Меркел флиртуваше с редица страни, надяващи се да спечелят много от търговия с Германия. Кулминацията беше моментът на изолация на Тръмп на срещата, когато 19 членки се съгласиха, че Парижкото споразумение е \"необратимо\". Комюникето същевременно включваше текст, който можеше да бъде подписан от всички 20 страни членки - компромис, сключен с помощта на Германия. \"В смисъла на глобално лидерство това не е кой знае колко амбициозно,\" казва един дипломат от страните. \"От друга страна успехът може да се тълкува като въвличане на Тръмп в процеса: крачка назад, за да бъде привлечен и после продължаваме с него на борда.\" Стремежът към компромис е предимство и недостатък Въпреки нарастващата ѝ дипломатическа увереност именно инстинктът за компромис на Меркел ѝ пречи да се нареди в историята до Конрад Аденауер, който поведе Германия към прераждането ѝ след Втората световна война, или до Хелмут Кол, който я обедини. Полето на Меркел за маневри е ограничено и от факта, че много германци се чувстват отблъснати от темата външна политика - проучване показа, че едва 30% от гласоподавателите мислят, че за Германия е топ приоритет да прави повече, за да промотира интересите си в чужбина. \"Големият проблем е, че тази тема не се продава у дома,\" каза Техау от Американската академия. \"С това не може да спечелиш гласове.\" Меркел не е Кол Друг проблем на Меркел е свързан с нацисткото минало на Германия, което я оставя без онази военна мощ, с която би могла да излъчва сила. Същевременно менторът на Меркел - Хелмут Кол - поемаше рискове, първо с повторното обединение, а после и като се противопостави на общественото мнение, за да въведе еврото. Меркел обаче е по-предпазлива. През 2015 г. глаголът merkeln, който означава \"неспособен съм да вземам решения\", беше определен за младежка дума на годината в Германия. Дейвид Макалистър, който е близък съюзник от Християндемократите, обяснява как \"тя разглежда различните възможни подходи, за да реши проблема\" и \"води дебат със съветниците си за това какво е най-добро: опцията А, Б, В или Г. Тогава избираме най-добрата възможност.\" Този методически подход, изкован по време на обучението ѝ по физика в университета, може да я остави настрани, избутана от по-динамични лидери. Тръмп и Путин  направиха именно това  на срещата на Г-20, когато излязоха от сесия, посветена на климатичните промени, за да проведат двустранна среща, която беше на всички първи страници на вестниците и показа \"твърдата сила\", които те имат, а Меркел няма. Меркел въпреки това приветства срещата им. Като отдаден на каузата атлантик тя не би искала да отблъсне американския президент. Този епизод обаче показа границите на онова, което тя може да постигне на глобалната сцена. \"Германците са научили, че ще се справят добре само ако са готови на компромис,\" каза високопоставен служител на партията. \"Не искаме да сме онези, които към които ще гледат хората с чувството, че трябва да треперят или да ни се възхищават.\"", "date": "2017.08.26", "title": "Готова ли е Меркел да поеме водеща роля в световната политика"}
{"url": "http://www.dnevnik.bg/zdrave/2017/08/26/3030820_za_dvuezichnite_hora_vremeto_teche_po_razlichni/", "text": "Хората, които владеят повече от един език, усещат времето по различни начини от хората, които говорят само един език, установиха учени в съвместно проучване на университети в Ланкастър и в Стокхолм, цитирано в \"Индипендънт\". Фактът, че двуезичните хора могат да използват различни правила, за да опишат вербално една и съща ситуация, променя начина, по който работят мозъците им. Съзнателно или не, те превключват постоянно между двата езика и това влияе на възприятията им, поясняват учените. Изследването  е публикувано в американския Журнал за експериментална психология и в основата му е експеримент с голяма група шведи, владеещи испански език. Те трябвало без помощта на часовник да преценят колко време е минало, докато гледат две различни ситуации на екран - хора, чакащи на опашка и запълването на един контейнер с течност. По сигнал на учените участниците трябвало да дадат своето предположение на единия или на другия език, като изследователите пробвали различни варианти при смяната на образите на екрана. Съществен фактор се оказало това как на съответния език ще аргументираш и поднесеш предположението си. В шведския и английския например за описание на времето се използват физически характеристики - \"къса почивка\" (\"short break\"), докато в испанския се използват повече количествени и качествени описания - \"малка/кратка почивка\" (\"breve descanso\", \"small break\"). По същия начин, когато шведите в експеримента трябвало на испански език да определят отминалото време, гледайки пълненето на контейнера, те използвали предимно количествени и обемни характеристики, каквито не са приложими на шведски. А когато трябвало да отговорят на майчиния си език, докато на екрана хора се редяли на опашка, веднага превключвали на пространствени и физически изчисления. Смяната на езика не изкривила представата им за времето, но показала гъвкавост, каквато не може да има при владеенето само на един език. В анализа на резултатите от експеримента се посочва, че точно заради това мозъците на двуезичните хора много по-лесно се приспособяват към различните условия и на практика научаването на втори език оформя умствения им капациетат. Според изследователите хората дори не си дават сметка за ролята, която вторият език изиграва в мисловния им процес, но всъщност той се отразява едновременно и на възприятията и на емоциите им. Редовното превключване между майчиния и чуждия език помага и за усвояването на нови умения и цялостното психическо здраве, смятат учените.", "date": "2017.08.26", "title": "За двуезичните хора времето тече по различни начини, откриха учени"}
{"url": "http://www.dnevnik.bg/zelen/2017/08/26/3030825_kitai_oglasi_ambiciozen_plan_sreshtu_smoga/", "text": "Китай се ангажира да намали средната концентрация на запрашаване на въздуха с над 15 % годишно през зимните месеци в общо 28 северни града, в които замърсяването с фини прахови частици (ФПЧ2.5) е много сериозен проблем. Властите са изчислили, че с това темпо ще успеят да отговорят на ключовите цели за справяне със смога в страната. Това съобщава Министерството на околната среда в Китай, цитирано от агенция \"Ройтерс\". Ведомството излезе със специален план за борба със смога, който залива северните части на страна през зимата. Документът, който е общо143 страници, беше публикуван на сайта на министерството в четвъртък. В него е заложена и новата амбициозна цел за периода от октомври до март, която ще се прилага за Пекин и Тиендзин заедно с още 26 други града в провинциите със смог - Хъбей, Шанши, Шандонг и Хенан. Усилията на Китай да контролира замърсяването често проваля на цените на стоманата, желязната руда и въглищата, защото производството им обичайно бива съкращавано заради извънредни разпоредби срещу смога и честите кампанийни инспекции. Тази година Китай е подложен на натиск да изпълни политически важни цели за качеството на въздуха за 2017 г. Целта е да намали нивата на ФПЧ2,5 от 2012 г. с повече от една четвърт в региона Пекин-Тиенджин-Хъбей и да сведе до средни концентрации 60 микрограма на кубически метър в китайската столица. Междувременно обаче средните стойности на ФПЧ2.5 се увеличиха през първите седем месеца на тази година. Причината е рекордно гъстия и опасен смог през януари и февруари. Обяснението на китайските власти е \"неблагоприятни метеорологични условия\". Експертите обаче продължават да смятат, че Китай все още работи, за да изпълни целите от 2017 г., заложени в един революционен план за действие за подобряване на въздуха, публикуван от правителството през 2013 г. \"Всъщност качеството на въздуха от април до юни беше едно от най-добрите през последните пет години в Пекин. Все още вярваме в постигането на целта\", казва Шелли Янг, ръководител на \"Алианс за чист въздух на Китай\" (CAAC) - неправителствена организация, която включва академични, правителствени и корпоративни организации, които се борят за чист въздух. Изключително високите нива на ФПЧ2,5 през януари и февруари също ще улеснят градовете да постигнат 15% намаление през новата година. Правителството обаче не разчита на случайността. Едни от най-замърсените градове в Китай са подложени на натиск да изпълнят годишните цели за затваряне на заводите си за стомана и въглища до края на септември и да въведат по-строги ограничения през следващите месеци. До октомври големите градове за производство на стомана като Тангшан и Хандан трябва да имат планове за намаляване на производството до 50%, за да се ограничи смогът през зимния отоплителен сезон, който започва през ноември. Районът е подложен на натиск да премахне хиляди печки на въглища на домакинства, да ограничи допълнително превозите на въглища по пътищата и да гарантира, че генераторите на електроенергия, стоманодобивните заводи и коксовите инсталации извършват цялостни подобрения, насочени към контролиране на вредните емисии преди включването на отоплителните системи. В Хъбей се реализира една четвърт от производството на стомана в Китай, като само Тангшан произвежда около 100 милиона тона годишно, повече от Съединените щати. Шанси е най-големият производител на въглища в Китай, с над 900 милиона тона годишно производство.", "date": "2017.08.26", "title": "Китай огласи амбициозен план срещу смога"}
{"url": "http://www.dnevnik.bg/sport/2017/08/26/3031103_snimka_na_denia_posledni_zakani_pokrai_kantara/", "text": "Броени часове остават от дългоочаквания мач между непобедения на професионалния боксов ринг Флойд Мейуедър и звездата на смесените бойни спортове Конър Макгрегър. Двамата се срещнаха лице в лице по време на кантара. \"Никога не съм го виждал в по-лоша форма. Ще го отнеса, повярвайте ми\", закани се Макгрегър, който тежи 69.4 кг. Американецът, който тежи 67.8 кг, отвърна, че не килограмите печелят мача, а боят. Мачът   ще се проведе в Лас Вегас рано сутринта в неделя.", "date": "2017.08.26", "title": "Снимка на деня: Последни закани покрай кантара"}
{"url": "http://www.dnevnik.bg/bulgaria/2017/08/26/3030784_apelativnata_prokuratura_i_administrativniiat_sud_v/", "text": "Общината в Пловдив е предоставила за безвъзмездно ползване на Административния съд и Апелативната прокуратура в Пловдив 53 служебни паркоместа. Това се разбира от отговор по закона за достъп до обществена информация, изпратено от адвокат Михаил Екимджиев и предоставен на \"Дневник\". От отговора се разбира, че в началото на май кметът на общината е сключил договор за безвъзмездно предоставяне за нуждите на Апелативна прокуратура - Пловдив предоставя безвъзмездно за срок от една година 47 места, от които четири са на ул. \"Димитър Цончев\", 17 броя са на ул. \"Стефка Николова\" и 26 са западно от пешеходния мост. Общината е предоставила за безплатно ползване и шест места пред Административния съд - Пловдив за институцията, като договорът е сключен с министерството на правосъдието. \"В подписаните договори са уредени правилата и условията за ползване на частите от имоти, публична общинска собственост, като в същите не се упоменават специални правила, определящи реда и начина на ползването им,, по-специално - за служебни автомобили, за автомобилите със специален режим или на лични такива. Това право е предоставено на ръководителят на съответната институция\", е записано още в отговора на община Пловдив. Питането на адвокат Екимджиев се отнася и за Пловдивската районна и окръжна прокуратура, както и за Пловдивския районен, окръжен и апелативен съд. От общината уточняват, че за тях не са налице договори за ползване на паркоместа.", "date": "2017.08.26", "title": "Апелативната прокуратура и административният съд в Пловдив не плащат за паркоместа"}
{"url": "http://www.dnevnik.bg/sviat/2017/08/26/3030896_vuzmojnostite_za_sblijavane_mejdu_izrael_i_arabite/", "text": "Администрацията на Доналд Тръмп обмисля нови подходи за облекчаване на израелско-палестинския конфликт, основани на преговори със зараждаща се сунитска арабска коалиция на Саудитска Арабия, Обединените арабски емирства, Египет и Йордания. Джаред Къшнър, старши съветник в Белия дом и зет на президента, посети лидерите на четирите страни по време на близкоизточна обиколка тази седмица. Той се придружаваше от специалния пратеник Джейсън Д. Грийнблат и заместник-съветника по националната сигурност Дина Пауъл. Групата остана с надеждата, че новото поколение арабски лидери е потенциален фактор за промяна, заяви служител от администрацията. Принц Халед бин Салман, саудитският посланик във Вашингтон, се изказа оптимистично за преговорите с Къшнър. Той заяви, че престолонаследникът принц  Мохамед бин Салман , по-възрастният му брат, \"е оптимист от гледна точка на поетия от Тръмп ангажимент да постигне справедлив и траен мир между Израел и палестинците\". Той допълни, че тазседмичната визита е \"подсилила уважението на саудитските и други арабски представители към Къшнър и неговия екип, който организира визитата на Тръмп в кралството през май\". Първата стъпка в новата палестинска стратегия включва Газа, която под управлението на \"Хамас\" е най-непреклонният противник на Израел. Умерената сунитска коалиция се опитва да сближи \"Хамас\" с Египет и ОАЕ и да отдалечи групировката от Катар, който от години е неин основен финансов спонсор. Целта е да се посредничи за обединяване на Газа с палестинската власт под ръководството на президента  Махмуд Абас , така че обединената палестинска власт да представлява всички палестинци. Това би било ключова стъпка към подновяване на по-широки преговори. Правителството на Тръмп, изглежда, предвижда стратегия \"отвън навътре\" за пробив в палестинско-израелската безизходица. Надеждата е САЩ да събере заедно израелските лидери с лидерите на основните арабски страни на мирна конференция. Необичайно тесните връзки на Тръмп и с Израел, и с арабските страни от Персийския залив са част от тази стратегия. Мохамед Дахлан , палестинец от Газа, който сега живее в ОАЕ, е главният посредник. Той посети Газа и организира финансирано от ОАЕ хуманитарно подпомагане в сътрудничество с Яхия ас Синуар, шефът на \"Хамас\" в Газа. Планът е да се предостави икономическа и социална подкрепа чрез Египет и с благословията на Израел, което може да смекчи контрола на хардлайнерите. \"И двамата осъзнахме, че е време да намерим изход\", в Газа, каза Дахлан за агенция \"Асошиейтед прес\" миналия месец след среща със Синуар, негов приятел от детството. Помощта на Дахлан за Газа, както се твърди, включва 15 милиона долара месечно за храна и социално подпомагане на семействата плюс неуточнена допълнителна сума за електричество и вода, ми каза арабски представител. Израел е позволил гориво и други доставки да минават от Египет през граничния пункт Рафах, което е знак за мълчаливо съгласие. Дахлан и емиратските му съмишленици имат по-големи планове. Той каза за АП, че ОАЕ са обещали да финансират проект за електроцентрала със 100 милиона долара, която да бъде построена от египетската страна на границата и да помага за захранване на Газа. Въпреки че Дахлан е дългогодишен съперник на Абас, служители на САЩ настояват, че те не желаят да подкопават позициите на лидера на палестинската власт. Наред с усилията в Газа е налице по-широка визия за рестартиране на палестинския мирен процес, разчитайки на съюза на умерените сунитски лидери. Йорданският крал Абдула Втори и египетският президент Абдел Фатах ас Сиси вече са установили широки, приятелски отношения с Израел. Мохамед бин Зайед, престолонаследникът и военният министър на ОАЕ, и саудитският престолонаследник принц Мохамед нямат официални дипломатически контакти с Израел. Но имат общ враг в лицето на Иран. МБС, както е известен саудитският престолонаследник, направи някои прибързани стъпки, които му докараха неприятности, включително войната в Йемен. Но той е готов да поеме рискове на реформаторския фронт, включително като отправи предизвикателство към религиозната върхушка в кралството. Принц Халед, саудитският посланик, каза, че МБС смята, че решаването на палестинския проблем и мирът с Израел са \"от съдбоносно значение за Близкия изток\". \"Това младо, динамично ръководство предоставя благоприятни възможности, които може би не са съществували преди\", заяви посланикът на ОАЕ във Вашингтон. Белият дом очевидно споделя това виждане. Що се отнася до решаването на израелско-палестинския спор, 50-те години история на миротворчески усилия за съжаление ни напомнят, че нова инициатива може би няма да проработи. А и вътрешните проблеми на Тръмп отслабват способността му да се възползва от постигнатото от Къшнър. Но трябва да кажем: възможностите за търговия, инвестиции и сътрудничество в сигурността между Израел и арабите никога не са били толкова големи. /БТА", "date": "2017.08.26", "title": "Възможностите за сближаване между Израел и арабите никога не са били толкова големи"}
{"url": "http://www.dnevnik.bg/bulgaria/2017/08/26/3030686_marina_mihailova_kandidat_na_sudebniia_suvet_ot_bsp/", "text": "Останалите единадесет членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. В следващите седмици \"Дневник\" ще представи 18-те кандидати през техните концепциите и имотните декларации. Освен съдията от Апелативния специализиран наказателен съд  Драгомир Кояджиков , съдията от Върховния касационен съд (ВКС)  Диана Хитова  и прокурорът от Върховна административна прокуратура  Маринела Тотева , друга номинация на БСП е на съдията от Върховния административен съд (ВАС) Марина Михайлова. Михайлова е преминала последователно през всички нива на съда и има над 35 години юридически стаж, освен това познава в детайли правото на ЕС, пише в мотивите за издигането на номинацията ѝ. Тя е завършила докторантура във Варненския свободен университет като докторският ѝ труд е по Закона за предотвратяване и установяване конфликт на интереси. Михайлова беше и единственият съдия от съдебния състав,  който бе на особено мнение и не се съгласи с колегите си , че тогавашният лидер на ДПС Ахмед Доган  не е в конфликт на интереси  за хонорара, който той получи като консултант на хидроенергийни проекти, сред които \"Цанков камък\". Концепцията Голяма част от концепцията ѝ е посветена на промяната в натовареността на магистратите, без затова да се закриват съдилища, както и аргументи колко неефективно, дори вредно може да е закриването им. Завършила е право в Софийския университет. Общият ѝ успех от семестриалните и държавните изпити е 4.52. След което е била юрисконсулт и последователно е минала през Районните съдилища на Ботевград и София, столичния Окръжен съд и от 1997 г. започва работа във Върховния административен съд, където е и до момента. Писала е правни книги и анализи. Владее френски на ниво C1. \"Убедена съм, че знаещите съдии са по-трудно податливи на влияние\", пише в концепцията си Михайлова, в която отделя голямо значение на обучението на магистратите, което започва от университета и продължава с ежедневната му практическа работа. Според Михайлова практиката на съвета по атестиране, т.е. оценяване работата на магистратите, трябва да се промени като се въведе индивидуална преценка на всеки критерий, която да се отрази като цифрово изражение в конкретен брой точки, с което да се избегне еднаквото оценяване. След което тази индивидуализирана оценка да се вземе предвид при конкурси за повишаване. Няма баланс между поощренията и дисциплинарните наказания на магистратите, пише още кандидатът на левицата. \"Считам, че много по-малко поощрения са дадени на работещите съвестно магистрати, чиито процент е е в пъти по-голям от наказаните, и по този начин се създава впечатление за неудовлетвореност от работата и за чувство на заплаха от наказание при незначителни нарушения.\" По тази причина ВСС трябва да подобри работата си като мотивира решенията си, отбелязва Михайлова. Според нея тълкувателното решение на ВАС по дисциплинарната практика на съвета ще спре постановяването на различни наказания за едно и също нарушение.  Кандидатът на БСП смята, че новият състав на съвета трябва да преработи нормите за натовареност на магистратите като отбелязва, че такива няма за върховните съдилища. В концепцията ѝ е отделено не малко място на важността на въвеждане на електронно правосъдие, за което трябват и законодателни промени. Според нея електронното правосъдие ще доведе до изравняване на натовареността на съдилищата в страната и до отпадане на нуждата да бъдат закривани такива. Михайлова изрежда и конкретни стъпки за запазване на съдилищата като отпадане на местната подсъдност при дела, които се разглеждат в закрити заседания. Възможността дела, които се гледат само в закрито съдебно заседание да се разпределят между всички съдии в страната, според нея ще спомогне и за отстраняване на недостатъци в съдебната работа, за което дава пример с поговорка, че \"работата не се бои от сръчни ръце, а от много ръце\". Освен това хората ще имат по-лесен достъп до съд, ще се възпрепятства корупцията и ще се уеднакви съдебната практика и др. Закриването на съдилища и преместването на съдии, които са несменяеми, в други съдилища няма да помогне за натовареността, а ще затрудни административното управление на тези \"мегаструктури\", посочва Михайлова. Тя обяснява, че са необходими и законодателни промени - за които съветът може да дава становища, за промяна на подсъдността на административни дела, за да не е натоварен само ВАС или столичния административен съд. За назначаването на председатели на съдилища, Михайлова отбелязва, че съветът трябва да се съобразява главно с мнението на общото събрание на съдиите в институцията, за която се избира шеф. Водещ критерий освен това не трябва да бъде управленският му опит, а това да е добър юрист с висок морал. Съветът трябва да разтълкува нормата в Конституцията, която регламентира, че за председател не може да се избира човек повече от два пъти. Според Михайлова текстът означава, че мандатите не трябва да са два последователни във всички органи на съдебната система, а не само в конкретен съд, защото така се създава отделна класа - тази на ръководители. Имотна декларация На името на Михайлова и съпруга ѝ има части от един апартамент и кантора в София, две къщи с дворно място в две различни села. Съпругът и сина ѝ имат части от три други апартамента. На нейно име има земеделска земя и част от друга, които са от наследство. На имената на съпруга и сина ѝ има регистрирани две коли - Шевролет Каптива и Лада-Нива. Синът на Михайлова има два влога от малко над 11 хил. лв. и 22 хил. евро. А тя има няколко кредити за около 200 хил. лв.", "date": "2017.08.26", "title": "Марина Михайлова, кандидат на съдебния съвет от БСП: Знаещият съдия по-трудно се подава на влияние"}
{"url": "http://www.dnevnik.bg/sport/2017/08/26/3030660_futbol_a_la_bolivud_kude_otiva_da_igrae_dimitur/", "text": "\"Човекът със златното докосване, легендата, която се превръща в сън и смъртоносен завършек. Българският стрелец е готов да превземе Суперлигата с гръм и трясък\". В типичен за Боливуд стил  Димитър Бербатов беше представен като нов играч на индийския \"Керала бластърс\" . Българският нападател се завръща към футбола с екзотичен трансфер. Новото му приключение е в страна, в която всички са отдадени на крикета. А футболът е за разнообразие, като живее свой странен живот в търсене на място под слънцето. Бербатов ще участва в четвъртия сезон на Суперлига - изкуствено създадено комерсиално първенство, целящо да помогне за превръщането на Индия във футболна сила в обозримо бъдеще. Шампионатът е различен от официалното първенство на страната. Супер какво Обособяването на футболно първенство в Индия започва сравнително късно - през 1996 г. е създадена Националната футболна лига. Полупрофесионалното първенство първоначално включва 12 отбора, като по-късно е разширено с още две дивизии. То престава да съществува през 2007 г., когато е заменено от професионалната I-League. В края на 2010 г. Индийската футболна федерация (AIFF) подписва огромен 15-годишен спонсорски договор с компанията IMG и индийския конгломерат Reliance Industries. Стойността на сделката е близо 110 милиона долара, като акцентът в нея е създаването на ново футболно първенство. Проектът стартира през есента на 2014 г. под името Индийска Суперлига по модел на американската Мейджър лийг сокър. Създадени са осем изцяло нови отбора, като няма изпадащи. От новия сезон клубовете стават десет. Регламентът предвижда тимовете да играят помежду си при разменено домакинство, след което първите четири продължават в плейофите за определяне на шампиона. Въпреки създаването на Суперлигата, I-league продължава да се провежда, като тя фигурира като официалното първенство в Индия. Азиатската футболна асоциация призна статута на Суперлигата по-рано тази година и това дава нови възможности. Доведи ми звезда \"Нашата мисия е да осигурим завладяващо и висококачествено футболно първенство, което да свърже стотици милиони фенове, да подобри стандарта на игра и да създаде търсене за бъдещи инвестиции. Визията ни е Индия да се превърне в глобална футболна сила, която да се класира за световното първенство през 2026 г.\", се казва в представянето на лигата от създаването ѝ през 2014 г. Като всеки комерсиален продукт, Суперлигата се нуждае от реклама, за да се развива и да изпълнява целите си. Затова привличането на звезди е ключова стъпка в развитието на новосъздаденото първенство. Още при създаването на лигата е въведено правилото всеки отбор да картотекира седем чуждестранни футболисти и 14 местни. Също така тимовете са задължени да имат по един звезден футболист. Той трябва да е играл за големи отбори в топ първенства, както и да има участие на международни футболни форуми. Сред първите привлечени звезди са Алесандро дел Пиеро, Робер Пирес, Давид Трезеге, Дейвид Джеймс, Фреди Люнберг. След това списъкът се увеличава с Роберто Карлош, Никола Анелка, Ейдур Гудьонсен, Диего Форлан и др. А ла Боливуд Суперлигата и клубовете не пестят усилия и в характерния за Боливуд хиперболизиращ стил развиват маркетинга си. \"Човекът със златното докосване. Легендата, играеща с финес, има смъртоносен завършващ удар. Българският нападател ще превземе индийската лига като буря\", обявиха от \"Керала\" при представянето на Бербатов. Българинът отговори на предизвикателството и във \"Фейсбук\", където е следван от над 2.2 млн. души, написа: \"Красивият футбол идва\". Участието на Боливуд в местния футбол е и пряко. Звезди от филмовата индустрия са сред собствениците на клубовете в комерсиалната лига. Такива са и някои от най-известните състезатели в крикета. \"Атлетико\" (Мадрид) е акционер в шампионите от 2014 и 2016 г. \"Атлетико\" (Колката). Всеки от собствениците е задължен да промотира развитието на футбола в своя район. Основен спонсор на лигата от създаването ѝ е индийският производител на мотоциклети и скутери Hero. Компанията ще продължи да подкрепя първенството и през следващите три години срещу обща сума от 21 млн. евро. Някои от отборите подписаха спонсорски договори с \"Пума\" и \"Адидас\". Според Sportkeeda Бербатов е сключил третия най-голям договор в историята на Суперлига, като ще получи близо 1 млн. евро за 5-месечния си ангажимент. Пред него са големият му приятел и бивш съотборник в \"Тотнъм\" Роби Кийн с 1.22 млн. евро. Нападателят подписа с \"Атлетико\" в началото на месеца. Рекордьор остава Дел Пиеро с 1.33 милиона. Големите пари и звездите дадоха начален тласък и футболната топка се завъртя. Като част от стратегията през октомври Индия ще е домакин на световното по футбол за юноши до 17 години. Но времето върви и до 2026 г. остават два цикъла на световното първенство.", "date": "2017.08.26", "title": "Футбол а ла Боливуд: Къде отива да играе Димитър Бербатов"}
{"url": "http://www.dnevnik.bg/bulgaria/2017/08/26/3031118_chast_ot_putia_prez_kresnenskoto_defile_e_zatvoren/", "text": "МВР затваря част от пътя през Кресненското дефиле заради задимяване от продължаващия вече трети ден пожар в района. Няма да има обходен маршрут. Това съобщи вътрешният министър Валентин Радев, който се надява пътят да бъде пуснат отново, а пожарът бързо загасен. Към 10:50  от МВР съобщиха, че пътят е отворен.", "date": "2017.08.26", "title": "Част от пътя през Кресненското дефиле е затворен заради пожар, няма обходен маршрут (видео)"}
{"url": "http://www.dnevnik.bg/bulgaria/2017/08/26/3031126_putiat_prez_kresna_veche_e_otvoren/", "text": "Пътят през Кресненското дефиле е отворен. Пожарът в райна на Кресна е бил угасен, съобщиха от МВР. По-рано участък  в района между гара Яворов и Кресна беше затворен заради задимяване на пътя.", "date": "2017.08.26", "title": "Пътят през Кресна вече е отворен"}
{"url": "http://www.dnevnik.bg/sport/2017/08/26/3031132_real_madrid_stana_jertva_na_hakerska_ataka_obiavi_mesi/", "text": "\"Реал\" (Мадрид) е поредният футболен клуб, който беше атакуван от  хакери . Официалният акаунт на европейските шампиони в \"Туитър\" беше хакнат, като се появи съобщение \"Добре дошъл, Меси\".  По подобие на трансферите, които се обявяват от Кралския клуб в последно време с видео и съобщение на няколко езика \"Добре дошъл\", така беше направено и с  Меси . Публикуваното видео пък беше от последния двубой между \"Реал\" и \"Барселона\" в Примера, когато аржентинецът отбеляза победното попадение за 3:2 на \"Сантяго Бернабеу\". Отговорност за атаката пое хакерската група Оur Mine Team. В съобщение хакерите написаха, че за пореден път са доказали, че сигурността в Интернет е изключително слаба. Преди няколко дни  \"Барселона\" също стана жертва на хакери . Тогава в профила на каталунците в \"Туитър\" се появи съобщение, че халфът на ПСЖ Анхел Ди Мария вече е футболист на \"Барселона\". Любопитното е, че аржентинецът е бивш играч на \"Реал\".", "date": "2017.08.26", "title": "\"Реал\" (Мадрид) стана жертва на хакерска атака, обяви Меси за свой"}
{"url": "http://www.dnevnik.bg/sviat/2017/08/26/3031119_uraganut_harvi_dostigna_sasht_v_teksas_e_obiaveno/", "text": "Ураганът от четвърта степен \"Харви\" достигна рано тази сутрин българско време бреговете на щата Тексас. По данни на американския Национален център за наблюдение на ураганите, цитирани от световните агенции, максималната скорост на вятъра, носен от урагана, достига до около 60 м/с. Той се движи на северозапад към вътрешността на щата със скорост от около 3,6 м/с. Губернаторът на Тексас Грег Абът обяви извънредно положение на територията на 30 южни окръга на щата, където живеят общо над 4. 5 милиона души.  Най-малко в осем окръга в Тексас е обявена задължителна евакуация, а в други тя е с препоръчителен характер. Властите засега не могат да кажат колко хора са напуснали домовете си. Според синоптиците проливните дъждове, които \"Харви\" носи при идването си от Мексиканския залив, може да предизвикат големи наводнения, ураганните ветрове крият опасност от щети за домовете. Някои райони може да останат без електричество за няколко седмици. В няколко окръга на щата е възможно да паднат валежни количества в общ размер до 90см на кв/м. \"Харви\"  е най-мощният ураган, обхващал територията на САЩ за последните 12 години. През 2005 г. ураганът от максималната пета степен \"Катрина\" връхлетя крайбрежието на Луизиана, практически разрушавайки град Ню Орлиънс.", "date": "2017.08.26", "title": "Ураганът \"Харви\" достигна САЩ, в Тексас е обявено бедствено положение"}
{"url": "http://www.dnevnik.bg/photos/2017/08/26/3030025_fotogaleriia_na_nai-prestijniia_retro_avtosalon_v/", "text": "Швейцария е сред страните с най-сериозни традиции в колекционирането на ретро автомобили. Обяснимо, за тях се организират впечатляващи събития, като Консурса за елегантност в Базел, който се провете тази сряда. На снимката БМВ 321 от 1939 година.", "date": "2017.08.26", "title": "Фотогалерия: На най-престижния ретро автосалон в Швейцария"}
{"url": "http://www.dnevnik.bg/sviat/2017/08/26/3031135_oshte_edin_suvetnik_ot_ekipa_na_trump_napuska_beliia/", "text": "Заместник-съветникът на американския президент Доналд Тръмп по въпросите на националната сигурност Себастиан Горка напуска Белия дом, след като обяви, че подава оставка, предадоха световните агенции. Горка потвърди новината пред \"Асошиейтед прес\", но отказа да обсъжда причините, уточнява БТА. Американското издание \"Федералист\" публикува фрагменти от молбата му за напускане, в която се посочва, че \"личностите, които в най-голяма степен са въплъщавали политиката, чрез която Америка отново ще стане велика ( ), са срещали вътрешна съпротива, систематично са били отстранявани или през последните месеци позициите им са били подкопавани\". \"Като резултат най-добрият и най-ефикасен начин, по който бих могъл да Ви помогна, господин президент, е извън Белия дом\", пише Горка, цитиран от \"Ройтерс\". Пожелал анонимност източник на \"Асошиейтед прес\" от американското президентство обаче заяви, че Горка не е подал оставка, а просто \"вече не работи в Белия дом\". Само преди седмица  от Белия дом си тръгна и главният стратег на Тръмп Стив Банън .", "date": "2017.08.26", "title": "Още един съветник от екипа на Тръмп напуска Белия дом"}
{"url": "http://www.dnevnik.bg/sport/2017/08/26/3031140_sunueb_izhvurli_koloezdach_ot_vuelta_zashtoto_ne/", "text": "Французинът Уорън Баргил е аут от Обиколката на Испания след решение на отбора си \"Сънуеб\". Германският състав, който  спечели розовата фланелка с Том Дюмулен  в Джирото по-рано през годината, санкционира една от звездите си заради нелоялност. По време на седмия етап на \"Вуелта\" 207 км от Лирия до Куенка, лидерът на \"Сънуеб\" Вилко Келдерман изгуби 17 секунди спрямо преките си конкуренти. Групата на фаворитите, сред които беше и Баргил финишира на 8.38 минути изоставане от етапния победител  Матей Мохорич от ОАЕ , докато холандецът пристигна на 8.55. Келдерман спука гума 20 км преди финала, като до него в този момент беше единствено Сам Оомен. Младият състезател помогна на съотборника си, но Баргил не го изчака, за да опита да го върне сред фаворитите. След етапа ръководството на тима се събра и взе решение да отстрани Баргил, информира холандското издание Algemeen Dagblad. \"Решението е строго, но правилно, след като французинът показа, че не мисли за отборните интереси\", пише изданието. Баргил е контрирал с твърдението, че не вижда себе си като помощник във \"Вуелта\", а преследва призово класиране. \"Сънуеб\" реши да отстрани от състезанието талантливия 25-годишен Уорън Баргил. Той открито заяви, че не зачита отборните ни цели. Нямахме друга възможност освен да вземем това тежко решение\", съобщиха от тима. Баргил също коментира кратко чрез сайта на \"Сънуеб\": \"Чувствам се много добре, краката ми вървят и аз се виждам в друга роля – искам да атакувам в планините. Разочарован съм, но трябва да приема решението\". Преди началото на седмия етап Келдерман беше на 11-о място в генералното класиране на 1.26 минути след Крис Фрум. Сега холандецът се свлече с три позиции и вече е на 1.45, на 2 секудни зад съотборника си. Баргил се представи силно в  Обиколката на Франция  тази година, като завърши 10-и в генералното класиране и спечели фланелката на червени точки за най-добър катерач. Освен това французинът беше избран за най-агресивен състезател и добави  две етапни победи . Отношенията между него и \"Сънуеб\" обаче са обтегнати, откакто Баргил обяви, че от следващия сезон ще кара за френския отбор \"Фортунео\".", "date": "2017.08.26", "title": "\"Сънуеб\" изхвърли колоездач от \"Вуелта\", защото не помогна на съотборник"}
{"url": "http://www.dnevnik.bg/bulgaria/2017/08/26/3031142_frenskite_medii_strategiiata_na_makron_e_ostri_kritiki/", "text": "Водеща тема за френските медии в събота е приключилата вчера визита на френския президент Еманюел Макрон в три европейски страни - Австрия, Румъния и България, по време на която той се срещна и с лидерите на Чехия и Словакия. Основната тема на разговори бяха планираните промени в директивата за командированите работници, по които има противоречия между страните членки на ЕС. Амбициите на Румъния и България да станат част от Шенген, присъединяването към еврозоната, сътрудничеството в областта на енергетиката, на отбраната, на миграцията и на културата, въпросът за европейските ценности и единството в ЕС също бяха на дневен ред в разговорите на френския лидер с домакините му по време на обиколката му. Макрон си тръгва от Централна и Източна Европа с между страните членки по въпроса за командированите работници, пише вестник \"Фигаро\". По време на визитите във Виена и в София Макрон отбеляза сближаване на позициите с лидерите на тези страни по пораждащия полемика в ЕС въпрос. В Букурещ, дори и да не му даде карт бланш за промените в европейската нормативна уредба по въпроса, румънският президент все пак призна пред Макрон, че е необходимо подобряването на настоящата система, отбелязва изданието. За да убеди страните, показващи най-големи резерви по въпроса - Румъния и България, Макрон  не се поколеба да направи стъпка към разширяването на Шенгенската зона.  Той обеща, че ще подкрепи влизането на румънците и на българите в един обновен Шенген и че двете страни ще бъдат напълно асоциирани към процеса на размисъл за бъдещето на ЕС. Но обиколката на Макрон в трите европейски страни бе белязана и от \" Полският премиер Беата Шидло заяви в четвъртък, че ще откаже да приеме реформата на директивата за командированите работници и че ще направи това в интерес на полските работници. Въпреки този категоричен отказ Макрон каза, че ще продължи да обсъжда въпроса с всички европейци, в това число и с поляците, коментира изданието. Гласуването на промените в директивата ще стане с квалифицирано мнозинство, което означава, че 55 процента от страните в ЕС, тоест 16 от 28, трябва да ги одобрят, и че промяната трябва да бъде подкрепена от страните, представляващи 65 процента от населението на ЕС. Така че вербалната ескалация на напрежението между Макрон и Варшава по време на обиколката му не накърнява по никакъв начин оптимизма на президента на Франция относно споразумение по промените за командированите работници до края на годината, заключава в. \"Фигаро\". Полша ядосва Макрон и обратното, пише вестник \"Либерасион\", коментирайки  думите на Макрон по адрес на Полша, отправени вчера във Варна  и незабавната полска реакция. Макрон не обича да му се противопоставят. Полша, ръководена от демагозите от партия \"Право и справедливост\", тези дни установи това. Подразнен от отказа на Полша да затегне условията за командированите работници, както той иска, президентът на Франция отправи необичайно брутална нападка в петък срещу Варшава, пише изданието. Във Варна Макрон каза, че полският народ заслужава нещо по-добро от лидери, които отказват да се борят срещу социалния дъмпинг и заяви, че Беата Шидло много трудно ще може да обясни защо смята, че е хубаво трудът на поляците да бъде зле платен. По повод на тези критики отговор от Варшава дойде незабавно и  Беата Шидло определи коментарите на Макрон като арогантни  и като дължащи се на липсата на политически опит и практика. Тя посъветва Макрон да поправи бързо тези свои пропуски и в бъдеще да бъде по-сдържан в изявленията си. Вестник \"Либерасион\" тълкува всичко това като , което се противопоставя на всякаква реформа на директивата от 1996 г. за командированите работници. Според вестника тази стратегия е рискована, тъй като може да доведе до обратен резултат, още повече, че лидерите, с които Макрон се срещна по време на обиколката си, изпитаха известно неудобство пред поведението на държавния глава. \"Франция е пряма, което я различава от времето на управлението на Франсоа Оланд, но тя не е чак толкова пряма, че да изглежда неучтива и прекалено твърда\", коментира високопоставен дипломат от една от страните, в които бе Макрон. \"Той поиска много от нас, както по отношение на командированите работници, така и за Европа на отбраната и за закупуването на европейско военно оборудване, но не ни предложи нищо в замяна\", допълва дипломатът по адрес на Макрон. Завръщайки се във Франция, Макрон е сигурен, че ще има реформа на директивата за комадированите работници, но каква ще бъде тя засега не е ясно, допълва изданието. Което е по-лошо, командироването на шофьорите на камиони няма да е включено в бъдещата директива, а ще бъде предмет на отделен текст, след като Испания и Португалия заплашиха да се присъединят към лагера на твърдите противници на промените, ако техните интереси в сектора бъдат пожертвани. Дали Макрон ще постигне исканото от него ограничаване на командировките до 12 месеца. Или пък ще бъде въведено ограничение от 24 месеца, както предлага Европейската комисия? Според румънски представител вероятно ще бъде приет лимит от 18 месеца, допълва вестникът. Разкритикуваната от Макрон Полша го обвини в арогантност и в липсата на опит и практика в политиката и го посъветва да си гледа вътрешните дела, коментира в. \"Журнал дю диманш\". Макрон се противопостави на Варшава, за да реформира Европа, отбелязва вестник \"Монд\". Отправяне на критики, при това много сурови, срещу Полша с риск да предизвика дипломатическа криза и по-дискретно правене на отстъпки към другите страни от региона, за да ги умилостиви, с риск да се отрече от част от предизборните си обещания - това беше стратегията на Макрон по време на първата му обиколка в Централна и Източна Европа, отбелязва \"Монд. Според изданието Макрон има намерение да използва тази стратегия, за да реализира амбицията си за реформиране на ЕС. Оптимизмът на Макрон се сблъска с отказа на Полша, така \"Опинион\" пък коментира обиколката на френския президент. В сряда Австрия, Чехия и Словакия се съгласиха да подкрепят френските усилия за затягане на правилата за комадированите работници. На следващия ден Букурещ се показа скептичен по въпроса за евентуална промяна, а през това време Полша потвърди пълното си отхвърляне на реформата. В резултат на това френският президент атакува Варшава без заобикалки по време на българския етап от обиколката си, коментира изданието. Ер Те Ел пък коментира друг аспект от българския етап от обиколката на Макрон. Във Варна Макрон каза, че би искал да прави обръщения към сънародниците си един или два пъти месечно чрез пресата. Дали пък Макрон, който рядко прави изявления, не е пита медията. По повод директивата за командированите работници и обиколката на Макрон, \"Паризиен\" представя справка за това коя страна членка на ЕС колко работници е командировала в друга страна и колко са били командировани в нея самата. От справката излиза, че , Полша - лидер по командироването на работници - 251 107. България е командировала в други страни на ЕС 14 811 работници и е приела - 3325 командировани работници, показва справката на базата на данни на ЕК за 2015 г. /БТА", "date": "2017.08.26", "title": "Френските медии: Стратегията на Макрон е остри критики към Полша и дискретни отстъпки към останалите"}
{"url": "http://www.dnevnik.bg/kultura/2017/08/26/3020318_otkus_kum_noshtni_ptici_na_eduard_hopur/", "text": "Едуард Хопър е роден в Горен Наяк, щата Ню Йорк, на 22 юли 1882 г. Умира в ателието си близо до Уошингтън Скуеър в град Ню Йорк на 15 май 1967 г. Животът, изпълнил годините между тези две дати, е интересен, но задачата ми не е да го разказвам на тези страници. За това ви препращам към \"Edward Hopper: An Intimate Biography\" от Гейл Левин (Gail Levin). Отклоних се обаче, и вероятно не за първи път. Нека кажа няколко думи за това как се зароди идеята за този том и защо в него се съгласиха да участват всичките тези именити автори. През годините съм писал много за творческото писане и генерирането на идеи, така че може би бихте си помислили, че ще мога да ви кажа кой е източникът точно на тази конкретна идея. Обаче не мога. Тя просто изникна – с обяснения, заглавие и всичко останало, – така че без да му мисля прекалено, направих списък на писатели, които бих предпочел да поканя на \"партито\". Почти всички отговориха, че ще присъстват, и то с удоволствие. Не заради приятелски чувства (нищо че всички те са ми приятели). Не защото нямат какво да правят или защото са гладни за финансовите трохи, които можех да им предложа. Привлече ги Едуард Хопър. Всички те обичат и откликват на творбите му, и то по различен писателски начин. Силните позитивни реакции спрямо картините на Хопър изобщо не са рядкост и в Америка, и по света. Убеден съм обаче, че откликът е особено силен сред запалени читатели и писатели, че работите на Хопър резонират дълбоко у хората, които си падат по истории. Независимо дали обичаме да ни ги разказват, или да ги разказваме самите ние, ние сме фенове на Едуард Хопър. И не заради историите, които разказват картините му. Хопър е огорчен в случаите, когато произведенията му са били определяни пренебрежително като илюстрации. Не по-малко от всеки абстрактен експресионист, той се интересува от форма, цвят и светлина, а не от смисъл и наратив. Хопър не е нито илюстратор, нито разказващ художник. Картините му не разказват истории. Те по-скоро загатват – силно, неустоимо, – че в тях е крият истории, които чакат да бъдат разказани. Той ни показва миг от времето, подреден върху платно – определено има минало и бъдеще, но е наша работа да ги открием за себе си. Нашите автори направиха точно това и аз немея пред резултата. Тематичните антологии често генерират разкази, между които има твърде много общо, и нерядко е препоръчително да се потапяме в тях от време на време, вместо да четем разказите поред. Случаят тук не е този. Разказите са от различен жанр или от никакъв жанр. Някои изникват директно от платното, така че историята се вмества в избраната картина. Други отскачат под тъп ъгъл от платното и разказват история, на която то някак е дало начален импулс. Доколкото мога да преценя, тези разкази имат само два общи знаменателя – индивидуалното си великолепие и източника си в творчеството на Едуард Хопър. Мисля, че ще ви харесат. И междувременно – ще гледате чудесни картини. Лорънс Блок Момичешко шоу –Беше с голи цици. – Дори без лепенки на зърната? – Като светофари, да. Полин ги чува да говорят на верандата. Бъд разказва на съпруга й за пътуването си до Ню Йорк преди няколко години. Ходил в Казино дьо Пари. Мъжът й почти не говори, пуши цигара след цигара и се грижи Бъд винаги да има бутилка бира от металния охладител до тях. – Зърна като ягодки – продължава Бъд. – Обаче не си свали гащичките. И не разтвори крака. – Сериозно? – Може да си виждал неща, които аз не съм. – Не мога да кажа, че знам какво имаш предвид – казва мъжът й и хвърля кибритена клечка на моравата. – А-ха. После мъжът й влиза вътре, страните му са като тъмни пламъци. На следващия ден го заварва да работи в кухнята, с крака на масата. Извадил е скицника си за първи път от четири месеца. Напоследък е започнал да хвърля на Полин черни погледи, когато тя се прибира от работа в рекламната агенция, особено ако е с шапката от боброва кожа, която й е дал мъжът от магазина за кожени облекла на Шмит след усилената й работа там. Сега обаче рисува трескаво, а тя не обелва и дума и не го доближава прекалено. Женени са от четиринайсет години и тя добре познава всичките му тръшкания и комплекси, изкривявания и изкушения. – Обаче е много студено – казва тя. Минало е толкова време от последния път, че в първия момент тя се пита дали не е някаква шега. Трябва му модел. – Застани до печката – казва й той и навива ръкавите на ризата си над лактите. Тя гледа гневната вена над китката му. Отива до високата печка с дантелата й от топлина. Споменът се връща в главата й, близо петнайсет години преди това. Най-студеният февруари, който помни. Свита до издутото кюмбе в чакалнята на гарата, усеща нещо да се докосва до гърба й. Обръща се, вижда мъжа зад себе си, с ръце дълбоко в джобовете, със зачервени бузи. Усеща ментови дражета в дъха му и брилянтина, с който си е намазал косата. Стресна я, но беше толкова хубав, а тя беше на двайсет и седем – единственото момиче от родния й град, което още нямаше съпруг. Ожениха се след три месеца. Моят дон Жуан, наричаше го с обич, преди толкова много време. Със скицник на коленете, той изчаква Полин да свали домашната си роба, да навие чорапите надолу. Последни идват долните й гащи, които падат с трепет до глезените й. – Ще видиш всички неща, които не искам да виждаш – шепне тя гърлено. Не знае откъде се е взел този глас. * Съпружеските задължения и брачните интимности никога не са били лесни за нея. Всичко в първата брачна нощ дойде като голям шок, макар и да беше чела \"Идеалният брак: физиология и техника\" – книгата, която й даде една от приятелките й, вече омъжена от година и половина, като й прошепна, докато пиеха мляко със сметана след обяд в малък ресторант, че вече била станала \"по-широка от автомобилна гума там долу\". Полин не напредна в книгата, колкото би трябвало, или латинският й не беше достатъчно добър, защото се оказа, че това, което мъжът й обичаше да прави най-много, е на двеста и някоя страница, а пък за нужните движения и звуците, които издаваше той, нямаше и ред в цялата книга. Най-много й харесваха инцидентните моменти – често неща, които усещаше като че ли случайно, докато той я блъскаше, стиснал раменете й толкова силно, че оставаха следи, като листенца от сини цветя, и й напомняха някои нейни лични моменти, когато влакът в метрото изведнъж удря спирачки, а после скърца и се тресе, докато най-накрая спре. Сега всичко е свалено – рокля, чорапи, гащи, сутиен, чехли – и тя стъпва на кухненската табуретка. Пита се дали някой много висок мъж не би могъл да я види през прозореца, над пердетата в кухнята. – Обърни се на твое дясно. Кожата й настръхва, вените зад коленете й са като гъделичкащи паяци. На четирийсет и две е и никой не е искал от нея да се съблича – от доста дълго време. (\"Какво ще кажеш да обядваме? – пита г-н Шмит всеки път, когато се обажда напоследък. – Ще се радвам да видя как ти стои бобровата шапка\".) Обръща се и повдига гърдите си, с които винаги се е гордяла. От тях никога не са сукали ревящи бебета и те не са се спихнали като превтасал кекс, както доверяват някои от познатите й жени. Веднъж г-жа Бертран, шефката на телефонистките в службата й, я е попитала дали може да пипне гърдите й, за да си припомни. Полин вижда отражението си в хромирания тостер и леко се усмихва, но само на себе си. Мъжът й я кара да заеме множество различни пози, с високо вдигнати и скръстени ръце, като Марлене Дитрих, разкрачена, боксьорска стойка. Длан на бедрото, като манекен от универсален магазин, с подвити колене и ръце на бедрата, като мама, която прави \"гъди-гъди\" на бебе в проходилка. – За какво е всичко това? – пита го тя накрая. Гърбът я боли, всичко я сърби от главата до петите. – Да не съм танцьорка или нещо подобно? – Не си нищо – отвръща той хладно. – Картината обаче ще се нарича \"Ирландска Венера\". През първите години на брака им тя му позираше, но само за платените работи. Позираше като домакиня с престилка (Романтиката умира при вида на ръце в умивалник с мръсни чинии!), къпеща се красавица (Пет килограма повече промениха живота ми. Кльощаво момиче няма никакъв шанс!), млада булка, момиче от бирхале с баварски къси панталонки. В края на краищата, когато започна да носи у дома редовна заплата от рекламната агенция, където самата тя рисуваше по цял ден (десетки дамски обувки, мъжки шапки и детски пижамки), той предложи да започне да наема момичета от художественото училище, но тя се противопостави. – Не бъди толкова ревнива – казваше й той. – Само това време прекарваме заедно – настоя Полин деликатно. Един път обаче, скоро след като я повишиха, се прибра от работа късно. Платното на статива му беше скъсано на две, а той беше отишъл в бара на Макрори и стоя там до четири сутринта. Когато най-после се прибра, като срита бутилките мляко на горното стъпало пред вратата, направи някои гадни неща под завивките и настояваше тя да участва. На следващия ден й се наложи да отиде на лекар и да й направят няколко шева долу. Преминаването през бариерата на метрото я накара да извика от болка. Той се кълнеше, че не помни нищо, но следващата седмица нае едно момиче от художественото училище. Зъбите на момичето стърчаха, но според него това не било проблем, защото винаги си държало устата затворена. Тази нощ я скицира почти до два. Когато излиза от банята, след като си е измила зъбите, вижда, че е заспал на леглото, с обувките. Повечето нощи спи на верандата. Развързва обувките му и внимателно ги сваля, заедно с чорапите. В някакъв момент същата нощ той сваля панталоните си, защото точно преди розовата зора тя усеща голия му крак с кожата си. – Скъпи – шепне. Той се приближава до нея в леглото, пружините на матрака издават смущаващи звуци. Тя се обръща бавно към него, но той се обръща на другата страна. Чувства го, макар очите й да са затворени. Следващата нощ иска да го направят пак. Готов е да мине към боите. Когато тя се прибира след работа, той е приготвил всичко – смесил е цветовете, изпънал е ново платно на статива. Краката още я болят от предната вечер и работата цял ден, но чувства някакъв трепет в гърдите си, като две танцуващи нощни пеперуди. Топли си кафе на печката и слага табуретката на място, под наплютата от мухи волфрамова крушка, увиснала от тавана. Тази вечер я скицира часове наред. Тялото я заболява, краката й изтръпват в обувките на високи токчета, с които ходи на работа, въздухът е наситен с миризма на терпентин и ленено масло. Толкова е погълнат от рисуването, от косата до брадичката му се е образувала бразда. Гори. – Можеш ли да мръднеш насам? – казва и сочи с намазан с боя палец. Тази вечер е дори по-студено – шестата вечер поред, откакто е започнал да рисува. Два пъти си е изгорила дупето на печката и веднъж – бедрото, докато се върти и се олюлява на високите токчета върху скърцащата табуретка. Първия път вдига пръсти към устата си като момиченце в рисуван филм, или като онези жени от календарите, които висят по автосервизите и чиито поли винаги хвърчат нагоре и показват жартиери като черни стрели. Той я гледа над ръба на статива, но не казва нищо. Късно, късно, тялото я боли, той предлага да завършат сеанса на по чаша \"Олд Шенлис\". Полин не е сериозен пияч, но си мисли, че бърбънът може да й помогне за болката. Той хваща краката й и ги слага в скута си. Отначало тя не знае какво е намислил, но след миг той взима кубче лед и го слага на дупето й, двете гневни изгорени места са като отворени устни. Дори и по-късно същата вечер, вече в леглото, тя усеща нещо. Пръстите му докосват браздите на изгореното, пръсти охладени от ледената кана с вода на нощното шкафче. После рисуват кръгове, които се разширяват и разширяват към вътрешната страна на бедрото, към центъра на нещата. Тя усеща как устните й се разтварят, поема дъх. Пръстите приближават все повече, все повече, така бавно. В този момент в главата й проблясва спомен, без причина, неразбираем – жена с очи като на сърна на съседната боулинг пътека, преди години, протегната ръка, която подава на Полин яркочервена топка. Пръстите на жената са мушнати в дупките. Затоплих я за теб. * На следващия ден си тръгва от работа рано, с едва забележима усмивка. \"Няма ли да е щастлив – мисли си. – Можем да започнем рано. Да работим цялата вечер\". Когато влиза в кухнята малко след четири, вижда на сгъваемата масичка картонена кутия. Усмивката й става по-широка, когато вдига капака и развива опаковъчната хартия. Чехлички със златни токчета. Притиска едната обувка към лицето си – напомня докосване на коприна, макар и да знае, че не може да е. Картичката вътре описва цвета като абсент. Два номера по-малки са, но няма да обели и дума. – Ти! – казва тя, когато той се прибира и я целува по бузата. – Ти! Направила е любимата му говежда яхния, с много устършърски сос. Той я гледа особено, така че тя сочи краката си и чуква токчетата едно в друго. На лицето му се изписва изненада. Може би е искал да й ги даде, след като се съблече, мисли си тя, и се изчервява вътрешно. Тази вечер той иска да приключи рано. Непрекъснато поглежда към пантофките. След малко й казва да си сложи обувките за работа. – Така извивката е по-добра – казва той. – Така мисля. Опитва известно време, но не се получава. Казва, че червеното не е каквото трябва. Трябва да го смеси пак, или да отиде до магазина утре, или би ли могла тя да донесе малко яркочервено на връщане от работа. След това си облича памучното сако и казва, че ще излезе с момчетата \"да говорят по бизнес\". Което означава, че ще играят на зарове зад месарницата. Преди да тръгне, закрива платното със старото изпоцапано парче муселин, което използва винаги. Никога не й е позволявал да погледне, преди да приключи. Скицникът обаче е на кухненската маса. Нищо не го прикрива и тя не е чувала никакви правила по въпроса. Отваря го и поглежда първата скица – пламтящи цветове, от специалните моливи, марка \"Диксън\", които я е накарал да открадне от офиса. Нарисувана е жена на тъмна сцена, осветена от прожектор. В оркестрината долу седи барабанист с мъртвешки вид, с лице, извърнато на другата страна. Към жената гледат нарисуваните с въглен глави на няколко мъже от първия ред. Главите им са надигнати жадно като на малки гладни птичета. Гола е, освен миниатюрно, почти невидимо парче син плат, твърде малко, за да мине за бельо. Гола е и излага голотата си на показ – блестяща късо подстригана кестенява коса, кремаво тяло, пълни високи гърди, вдигнати ръце, почти като птица, зад нея се развява дълго синьо парче плат. Краката и стъпалата още не са довършени, но се виждат въгленовите линии, извивките на силните мускули, загатнатата изпъната кожа на лявото бедро. Главата е наклонена, лицето има изражение, което Полин разпознава, но не е в състояние да назове. – Боже, това си го бива! – шепне сама на себе си. – Приличам на кралица или нещо такова. Не е глупачка. Дава си сметка, че всичко това трябва да е свързано с историята на Бъд, за танцьорката, която е видял, със зърна като ягоди. Може би това трябва да я ядоса, както би се ядосала майка й или вманиачените улични проповедници в родния й град. В друг момент би я натъжило. Сега обаче не. Кара я да мисли за неща, за които не се е сещала от много време. Например, когато беше на седем или осем, един ден търсеше четката за обувки на баща си в шкафа му. Изправена на пръсти, бръкна в най-горното чекмедже и напипа хладния гланц на някаква снимка. Издърпа чекмеджето още повече и снимката падна на пода – оцветено изображение на млада жена, увила се около лебед с дълга шия, гола, ако не се брои дългата вълниста червена коса, която достигаше до съвършените бели пръсти на краката й. Тогава за първи път видя мръсна снимка и тогава за първи път видя някои неща на женското тяло – на тялото на голяма жена. Онзи пламък в червено между краката й. Майка й я видя да гледа снимката и я пердаши с четката за под по-дълго от всякога, както й се стори. Не си бе спомняла за тази снимка от много време, беше я затворила в шкаф в задната част на главата си и бе затръшнала чекмеджето. На следващия ден по време на обедната почивка спира пред универсалния магазин с пищно подредените витрини. Ходи на пазар най-вече в евтиния \"Улуърт\", с лековете за мазоли и корсажите на витрините. Понякога обаче, особено на празници, надниква и тук, за да види разкошните стъклени бурканчета, предимно щандовете за козметика, чиито стени са в розова дамаска и продават парфюми в розови шишенца и пухени тампони за пудра, като снежни топки. Докато крачи между щандовете и витрините, блещукащи като кутии с бижута, си мисли за жената от скицата на мъжа си, за гордо вдигнатата брадичка, за онези крака, като калии, само че много по-силни. Продавачката на щанда й кима, настоява, държи най-миниатюрното розово шишенце. – Времето изчезва – казва тя и го втрива в ръцете на Полин, описва галещи кръгове, кара дланите й да се чувстват като топла коприна, както си е представяла че би усещала топлата вътрешност на маншон от мека козина. Малко след това, в дамската тоалетна на четвъртия етаж, зад една от дървените врати на преградите, Полин се върти и усуква, докато успее да смъкне роклята малко надолу. Бавно втрива лосиона по шията и ключиците си, по раменете, по гърдите – спуска дланите си под тях, докосва и зърната. Ароматът изведнъж става прекалено силен, завива й се свят. Налага се да седне и да преброи до сто, преди да се върне на работа. * Късно, много късно, когато небето зад кухненския прозорец е черно като катран, той прекъсва за момент работа и я поглежда над ръба на платното. – Как би го направила? – пита я рязко. Тя отпуска ръце, оставя ги да си починат. – Какво да направя? – Ако мъже трябваше да те гледат така – отговаря той с внезапно пронизващ глас, като винт. – Така ли би стояла наистина? Би ли им се показала? Така? Полин знае, че това не са въпроси, и решава, че е по-умно да замълчи. Без да каже и дума, слиза от столчето, вади две бири от хладилника и ги отваря. Двамата ги пият жадно, после Полин отново се качва на столчето. Миризмата на парфюма от следобед още е силна и тя никога не е била по-щастлива. На сутринта го заварва седнал на масата в кухнята пред чаша с разтворена таблетка против киселини, с мрачен поглед. Стативът е в средата на стаята и той се взира в него втренчено. – Нещо не е наред – казва. – Едва сега го виждам. – Не е наред? – повтаря тя. – Картината – отговаря той, без да откъсва поглед от платното. – Всичко е объркано. Вечерта няма позиране, няма и следващата вечер. В събота той отива да играе карти в клуба на ветераните, но се прибира преди полунощ. Тя го заварва на верандата, пръснал е някои от скиците по целия под. Повечето са детайли – няколко на краката й, меката издатина на мускула на прасеца, получена вследствие на доенето на крави холщайн всяко лято в младостта й в близката мандра. – Тази вечер срещнах един тип – казва той, без да я погледне. – Нов е в квартала, работи в града. Каза, че тази седмица те видял да обядваш с някакъв тип в хотел \"Бароуман\". Изглеждало доста уютно. – Казах ти за това – отговаря Полин, като се опитва гласът й да остане спокоен. – Заради работата беше. Това е новият ни печатар. С едно премерено движение той я удря с опакото на ръката си, чува се пукот като от бейзболна бата. – Не топлиш леглото ми – казва й, след като си поема дъх. – И нито веднъж не направи свястно печено в неделя. На следващия ден носи карамфили. Отново работи по картината, но казва, че няма нужда от нея. Щяло да дойде момиче от художественото училище и щяло да му струва само четвърт долар на час. Този понеделник, малко след съмване, Полин отива в кухнята и очите й се залепват за статива – той прилича на призрак с парцаливото покривало. Тръгва към него по плочите и без никакво колебание дръпва покривалото и го хвърля на пода. В първия миг си мисли, че нещо се е объркало ужасно. Посяга към кухненския кибрит, още е тъмно, малко след зазоряване, драсва клечка и я доближава до платното. \"Какво е това?\", мисли си. Въобще не е като скицата. Да, има жена, гола, има и сцена. Позата е същата, но не съвсем. Нещо е различно. Усещането е различно. Вместо късата кестенява коса има дълга къносана грива, като перука. Кремавото тяло е по-тебеширено, а стъпалата, краката изобщо не са като на скиците. Бедрата са тесни, така изглеждат. Обувки й са с каишки и с високи токчета, електрическо сини, за да са в тон с шала на жената. Вместо големите твърди гърди, с които толкова се гордее, тези стърчат напред като рафтове, малки и конични, с крещящо червени зърна – щръкнали шапки на циркови клоуни. Обаче лицето. Не може да откъсне очи от него. Отдалече прилича едва ли не на петно. Когато се вглежда, чертите стават по-твърди, устните са боядисани в плътно червено, на бузите има руж, също като цирков клоун. – Загубих си портфейла – казва той, когато се прибира вечерта. Подплатата на левия му джоб виси скъсана, като на пияница от комикс. – Къде си бил? – пита го Полин, а спагетите са изстинали в тигана. – Къде беше цял ден и цяла нощ? – Търсех си работа. Запознах се със собственика на бар \"Алиби\". Каза, че може би ще му нарисувам стенопис на задната стена. – Там ли го загуби? – пита тя. – Портфейла? – Не – отговаря той и й казва, че вероятно е паднал, докато се е прибирал покрай железопътната линия. – Като някакъв скитник. В гласа му има острие, което я кара да млъкне. Той си налива мляко и го пие над мивката. Когато минава зад нея, от него се носи миризма, която не й харесва. Не е алкохол. Вижда го, докато излиза от магазин за цигари. Не може да си представи какво прави в града през деня, особено без портфолиото си. Тя се връща от печатаря и трябва да отиде в офиса, но вместо това го проследява. Той тръгва на запад. Трудно е да не го изпусне при гъстата тълпа, воя на клаксоните и виковете на вестникарчетата. Театърът е от малките, с червени тухли, с опушени прозорци. \"Зърна като ягодки. Обаче не си свали гащичките. И не разтвори крака\". Това беше чула Бъд да казва на мъжа й. И после бе добавил, многозначително: \"Може да си виждал неща, които аз не съм\". Изобщо не мисли, когато той влиза вътре. Двуметров плакат крещи в лицето й: \"Направо от Запада! Бурлеската на братя Рондел! Музикално ревю с Шанхайската перла! Конча, момичето змия! Непрекъснати представления, ежедневно!\" И отдолу: \"Вторник: възшествието на Ирландската Венера!\" Има и рисунка на червенокоса красавица, която излиза от мидена черупка. Застава на улицата, изпушва две цигари, мисли. До касата се върти висок мъж. Може би я гледа. Полин се обръща на другата страна точно когато онзи й вика: \"Хей, красавице!\" – Имаш ли огънче? – чува глас и се обръща, вижда някаква жена да се приближава към нея по улицата – от вратата към кулисите. Нещо в движенията на тялото й, протегнатата бяла ръка, тесните бедра и яркосините обувки изглежда познато. – Познаваме ли се? – чува се да казва Полин. Жената бутва с пръст периферията на шапката си нагоре и се навежда, за да запали. Червената коса, така безвкусна на картината, на живо изглежда пълна с живот. И лицето. Нищо общо с въгленовото петно. Живо и приветливо е. – Ирландската Венера? – пита Полин. Жената се смее. – Можеш да ми казваш Мей. Високият мъж до касата сега е в края на уличката. Гледа ги. – Този мъж – казва Полин. Мей кимва. – Гадняр. Сериозно. Една вечер така ме сграбчи за задника, че имах синини цели две седмици. Тръгва към него. – Виждам те, Макгрю – вика му с длани на фуния пред устата. – Дръж си го в гащите. Ако кажа на Уейд, и език няма да ти остане, че да го показваш. Мъжът пребледнява и се отдалечава забързано, като краб. – Кой е Уейд? Мей й кима да отиде до края на уличката и й сочи два, не, три зара на земята. Или са седефени копчета за ръкавели? Полин се навежда, гледа внимателно. Спомня си, че е виждала нещо такова на боксов мач. Бледият, средна категория – уста като червен фонтан, зъби, пръснати по ринга. Мей също се навежда. Едно от тези неща, вижда сега, е кътник. – В жартиера на чорапа си държи клещи – обяснява Мей. Полин се чуди къде е попаднала. Мъжът се връща към входа. – Уейд! – вика Мей през отворената врата на театъра. – Уейд! Бинго Бой пак е тук! Полин гледа Мей. – Може би – казва Мей – трябва да влезеш вътре. Зад кулисите вони на цигари и старо кафе, има и полъх на кисело зеле. – Грета си готви в студените дни – казва Мей и намига. – Можеш да извадиш момичето от провинцията, но не и провинцията от момичето. Полин едва я чува от барабаните и виенето от другата страна на високата завеса от брокат, толкова изтъняла от времето, че сякаш ще се разпадне между пръстите й, ако я пипне. Минават бързо покрай редица огледала с прегради, мрежести облекла, съхнещи на радиатори, чаши за кафе, оставени една в друга мръсни, изпоцапани с грим кърпи, призрачни останки от боядисани лица, пръснати по сгъваеми столове. В една ниша момиче със златно кимоно размазва нещо от шишенце по гола двуметрова блондинка и за секунди я превръща от червендалесто и обсипано с вени същество в нещо с кожа от коприна. По-нататък две дългокраки момичета с еднакви руси къдрици оправят взаимно перата на костюмите си. – Майката на Мей е дошла да си я прибере в Канзас – мърмори едното и оглежда Полин. – Ще върне религията отново в оная й работа. Полин понечва да каже нещо, но Мей я дръпва и двете отминават бързо. – Не храни папагалите. Можеш да хванеш скорбут само като ги слушаш тези двете. Стигат до малка гримьорна с две тоалетки и големи огледала. Мирише толкова силно на пудра, палачинки и парфюм, че Полин едва успява да диша. – Хайде – казва Мей и кима към единия стол. – Змията на Клио пак я ухапа днес, така че съм сама. След като сяда, Полин започва да диша отново и се пита какво прави тук. От сцената се чува вой на тромбон и тя изведнъж се притеснява, че може да заплаче. Стиска юмруци крадешком, преодолява го. Отказва да плаче. Междувременно Мей я наблюдава и вероятно е схванала всичко. В меката светлина на обрамчените с крушки огледала косата й изглежда още по-поразително, осеяна със златно. И когато се навежда, за да си свали обувките – с височки токчета, изпоцапани с уличен прахоляк, – Полин не може да не забележи краката й, като изопната коприна. – Значи така. Проследила си твоя. Полин не отговаря, погледът й се спира върху нещо – върху кутията за обувки на пода до Мей. Все още са в кутията. Полин знае как ще изглеждат, когато разгъне опаковъчната хартия. Абсентово зелено. – О... – казва Мей, когато проследява погледа на Полин до кутията. – Този ли е? Полин кимва. – Той е същински Ромео – казва Мей и кимва към голяма кутия бонбони с форма на сърце, кацнала на ръба на съседната тоалетка. Полин кимва пак, взима кутията и я оглежда. Учудва се на липсата на каквото и да било в себе си. Вече не иска да плаче. Случва се друго. – Така или иначе, не стигна доникъде – добавя Мей. – Няма проблем – казва Полин и поглажда разсеяно сърцето на кутията бонбони. – Прехвърли се на Клио. Тя е свикнала със змии. Полин опипва кутията. Не е в състояние да каже нищо – в ушите й бият барабани, бум-ррр-бум-ррр. Мей я поглежда, присвива леко устни, после се обръща към огледалото и започва да се гримира. Взима бурканче руж, синкавочервен, потапя пръст и почва да маже бузите си, да ги възпламени. – Ей! – казва и сочи кутията с форма на сърце. – Ще ми дадеш ли един? Умирам от глад. Полин слага кутията в скута си. Madame Cou’s Crиme Bon-Bons. Отваря я. Отвътре е покрита с коралов сатен и има десетина бонбона, блестящи топчета от розово, гланцово бяло, златно и обсипани с всевъзможни цветове. – И ти – казва Мей. – Първо си вземи ти, скъпа. Споглеждане и двете му отпускат двата края. Блестящ плодов пълнеж, галеща езика сметана, нуга като морска пяна, ликьори от бадеми, грейпфрут, кайсия. Сгушени една до друга – кискат се като ученички на църква, – изяждат първо по два бонбона, после по още два. Полин никога не е вкусвала нещо такова. – Когато бях на седем, едно момиче ме хвана, че откраднах кутия божествени сладости от местния магазин – казва Полин. До ден днешен не го е казала на никого. – Обеща да не ме издаде, ако ги изядем заедно. Полин си го спомни – луничавото момиче с кокалести колене. Скриха се зад щанда с чорапи и изядоха цялата кутия, тъпчеха обвивките в домашните чехли. Картонените крака над главите им, сладостта на онези бонбони, всичко беше захар и магия. Мей облизва палец и показалец и се усмихва. – Споделена беда, половин беда. Полин също се усмихва. – Вземи си бонбон – казва Мей и й поднася кутията. – Не се май. Сладостта я опиянява, кара я да забрави всичко. Може да е заради ромовете и ликьорите в бонбоните или заради Мей, чиито закръглени бели крака сега са в скута на Полин, главата й е назад, смее се. Устата й е червена и изкусителна, като онези шоколади с пълнеж. – Мей – казва Полин, – ще ми помогнеш ли да направя нещо? Мей я поглежда и отговаря: – Разбира се. – Може да си имаш неприятности. – По-големи от сегашните? И двете се смеят. – Вземи си бонбон – повтаря Мей. – Не се май. Да свали всичко не е трудно. По-лесно е, отколкото в кухнята, когато той я гледа. Би трябвало да й е студено, роклята е паднала на пода, но не й е. Мей навива чорапите й; Полин е вдигнала крак на тоалетката. – А сега, първият трик, който научих – казва Мей и бърка с пръсти в бурканчето с червен руж. Навежда се и маже зърната на Полин. – Падат си по това. Полин преглъща бонбона. – Сладка си – отбелязва Мей и размазва ружа, превръща го в малки розички. – Извиваш се като норка. Усещането е топло и сладко, като бонбоните, които може би стоят прекалено дълго под лампите. Мей сочи изпоцапаното огледало, в чийто ъгъл има засъхнал сметанен отпечатък от пръст. Полин подхваща изрисуваните си гърди с длани, гледа се в огледалото и се усмихва. Костюмът е само деликатно парче мрежа в пауново синьо, покрито с пайети, между краката. Едва я прикрива. – Бих подплатила парчето с плюш – шепне Мей и приглажда пайетите, за да не стърчат, – ако имахме повече време. Полин поглежда червената грива на Мей, докато пръстите й подреждат нещата по бедрата на Полин, между краката й. За миг, необяснимо, не може да диша. – И ако искаш да не отидеш на топло, ще ти трябва това – ка зва Мей и мята на раменете й пелерина, покрита с паунови пера, завързва я на шията й. – Свикнала съм и на по-студено – казва Полин. Мей само я поглежда, усмихва се бавно и намига. Застават в хладния мрак зад сцената. Музиката е толкова силна, че стъпалата на Полин вибрират в абсентово зелените пантофи. Мей надниква зад завесите. – Още ли е там? – пита Полин. Мей кимва. – Говорих с типовете долу. Ще получат петнайсет секунди чиста гледка. Малко повече и мениджърът ще се събуди от дрямката си и ще те сложи на закачалката. – Добре – отговаря Полин, макар че няма представа какво говори Мей. Знае само, че цялото й тяло е под напрежение, стегнато, пружина, готова да отскочи. – Вече си обелена като яйце, така че просто се движи като манекенка, ясно? Полин кимва. – Завърти бедра няколко пъти, изпрати един-два ритника. И не сваляй това – шепне Мей, като пристяга пелерината около треперещите рамене на Полин, – понеже иначе ченгетата ще те глобят дванайсет долара. * Полин излиза на сцената, която не е по-голяма от боксов ринг. Прави няколко крачки. Никога не се е чувствала по-гола. – Давай, красавице! – съска Мей иззад кулисите. Прожекторите са по-горещи, отколкото си е представяла, макар че през димната завеса не вижда никой от вампирите, както ги нарича Мей (вампирите искат да виждат розово). Изведнъж музиката гръмва, прожекторът се мести върху нея и тя вижда себе си. Преди да го осъзнае, започва да се движи, бедрата й се трият едно в друго, перата гъделичкат шията й, ръцете, краката. Духовите засвирват мелодия, тя крачи на място, разхлабва връзките на пелерината, гърдите й водят. Тялото й искри, зърната й са алени като рози. Брадичката й е високо – чувствала се е така, – кожата й е гореща и великолепна. Разнасят се подсвирквания, няколко подвиквания, смях и необуздан възторг. Очите й се адаптират, вече вижда мъжете, повечето са петна, но са присъствие. Ето го, мисли си. И наистина, той е там, на първия ред, недалеч от барабаниста по риза, с челюст като фенер, точно както на картината. Зачервен, с широко отворени очи, крещи името й, първо силно, после още по-силно. Полин! Какво... Вече е на крака. Полин! Тромбонът се разпъва напред, като прашка, и тя се върти, танцува, за да не изпусне оркестъра, прави една последна обиколка по сцената, с напълно разтворена пелерина, която се вее назад като крила на летящ паун. Очите й се стрелват зад мъж на предния ред, който прави нещо под плика със сладки, и й показва – пръчка плът през разкопчания си дюкян. Почти окрилена, тя наблюдава спокойно, с хладна усмивка, как мъжът й посяга към онзи, къса яката на ризата му. Як тип по риза се спуска към тях, вдига мъжа й като носна кърпа. Мачка го. \"Уейд – мисли си тя. – О, боже!\" Точно когато стига до завесата, музиката се устремява към финал, Полин се обръща и предлага последна танцова стъпка, вдига крак и излиза от сцената. Все още разгорещена и осветена, минава през кулисите, разминава се с високата блондинка, която се плъзга към сцената с викингски шлем на главата, с танцуващи ресни. – Уейд откачи – казва едно от момичетата със зелени пера и отваря вратата към улицата. – Ела, шоуто е безплатно. Полин отива там, наднича над русата глава на момичето, вижда как мъжът й получава странично кроше в скулата от типа по риза. За момент малката, гневна, ядосана физиономия на мъжа й буди в нея жалост. – Полин! – вика той, когато я вижда. – Полин, какво ми направи? Тя обаче вече се е отдалечила от вратата, като е откъснала едно от перата на момичето. Бавно, с потракващи токчета, отива към розовото сияние в гримьорната на Мей. Вратата е открехната и тя вижда дълга, току-що напудрена ръка, чува как онова меко нещо с коса от пламък я вика. Полин влиза и затваря вратата.", "date": "2017.08.26", "title": "Откъс към \"Нощни птици\" на Едуард Хопър"}
{"url": "http://www.dnevnik.bg/sport/2017/08/26/3031146_david_viia_poluchi_povikvatelna_za_ispaniia_tri_godini/", "text": "Голмайстор №1 в историята на националния отбор на Испания Давид Вия отново беше повикан да играе за родината си. Селекционерът на Ла Фурия  Хулен Лопетеги  обяви избраниците си за световните квалификации с Италия и Лихтенщайн, сред които е и 35-годишният ветеран. Вия, който има 59 гола за Испания се отказа от националния тим след Мондиал 2014 в Бразилия, когато съставът отпадна в групите. Сега нападателят на \"Ню Йорк сити\" заема мястото на Диего Коща, който нито тренира, нито играе за първия тим на \"Челси\". \"Вярвам, че Вия е необходим на Испания и е точният избор. Той ще даде по-голяма подвижност в атаката, както и ентусиазъм с присъствието си\", каза селекционерът Лопетеги. Нападателят изрази вълнението си от повиквателната, като каза, че не е очаквал, че ще играе отново за Испания. \"Повиквателната ме накара да се чувствам горд, нямам думи. Изненадам съм, не го очаквах определено, но няма как да откажа\", коментира Вия след равенството 1:1 в дербито на Ню Йорк срещу \"Ред Булс\". Той се отчете с асистенция за своя тим. Изненадващо извън състава на Испания остава и звездата на сините от Лондон Маркос Алонсо, който вкара два гола в  дербито с \"Тотнъм\"  през миналата седмица. Лопетеги го гледа на живо на \"Уембли\", но избра да повика Сусо от \"Милан\".", "date": "2017.08.26", "title": "Давид Вия получи повиквателна за Испания три години, след като се отказа от националния"}
{"url": "http://www.dnevnik.bg/detski_dnevnik/2017/08/26/3028037_a_bezplatnite_bileti_za_gorskiia_koncert_na/", "text": "Vedrin Jeliazkov, violeta.lyubenova, Veselka Georgieva и zlia са късметлиите сред читателите на \"Детски Дневник\", които ще слушат безплатно големия  \"Горски концерт на възглавници\" на Витоша  тази неделя.", "date": "2017.08.26", "title": "А безплатните билети за горския \"Концерт на възглавници\" са за..."}
{"url": "http://www.dnevnik.bg/sport/2017/08/26/3031157_fetel_podpisa_nov_trigodishen_dogovor_s_ferari_predi/", "text": "Себастиан Фетел подписа нов договор с \"Ферари\", съобщи Sky Sport Italia минути преди началото на квалификацията за Гран при Белгия. Преговорите между двата страни са завършили в началото на седмицата, а германецът ще остане в Скудерията до края на сезон 2020. В четвъртък, при пристигането си на пистата  Фетел обясни, че не очаква развитие  в следващите две седмици, заради натоварения календар. Веднага след състезанието на \"Спа\" предстои домашната надревара за \"Ферари\" - Гран при на Италия на \"Монца\". \"Себастиан изглеждаше повече от щастлив тази сутрин, след като новината за новия му договор се разчу из падока\", предаде от боксовете репортерът на Sky Sports F1 Тед Кравиц. Малко след края на третата свободна тренировка от \"Ферари\" потвърдиха новината със съобщение на официалния си сайт. Още в края на юли издания от Германия разкриха, че предложението на Скудерията е на стойност 120 млн. евро за следващите три сезона. Новината слага край на спекулациите около бъдещето на пилота. В същото време \"Ферари\" успя да завърши успешно преговорите и с двамата си пилоти, след като  Кими Райконен подписа  удължение на контракта си за една година. Фетел е лидер в световния шампионат, като води с 14 точки пред Люис Хамилтън. Германецът спечели три състезания от началото на сезона – в Австралия, Монако и Унгария. \"Ферари\" най-бързи в последната тренировка Последният час за подготовка на \"Спа\" преди квалификацията премина изцяло под диктовката на \"Ферари\". Райконен и Фетел направиха голяма крачка напред от петък, като окупираха първите две места в третата свободна тренировка. Финландецът даде най-добро време – 1:43.916 минута, което е и нов рекорд на сегашната конфигурация на \"Спа\". Той подобри върховото време на Ярно Трули с \"Тойота\" от 2009 г. Очакванията са времената да падат още през уикенда. Фетел остана на 0.197 секунди от съотборника си, докато трети се нареди  Хамилтън  – само на една хилядна от съперника си за титлата. Слабо се представи вторият пилот на \"Мерцедес\" Валтери Ботас, който имаше проблеми с баланса в тренировката и изостана със 1.3 секунди. Финландецът се нареди пети, а пред него беше местният любимец Макс Верстапен. Отлично темпо показа Фернандо Алонсо с \"Макларън\", който записа 10-о време. Квалификацията за Гран при на Белгия започва в 15.00 ч.", "date": "2017.08.26", "title": "Фетел подписа нов тригодишен договор с \"Ферари\" преди Гран при на Белгия"}
{"url": "http://www.dnevnik.bg/detski_dnevnik/2017/08/26/3031154_astor_piacola_koito_subra_ljubovta_i_bandoneona_v/", "text": "Знакът на съдбата Освен в класическите традиции, малкият Астор навлиза и в света на тангото, благодарение на богатата колекция от записи на баща си. Оркестърът на Карлос Гардел има значително присъствие в нея, така че младият музикант не може да повярва на късмета си, когато се среща лично с кумира си и получава покана за турне с него. Съдбата обаче има други планове и Астор не заминава, защото баща му намира възрастта му от тринадесет години за твърде крехка и не разрешава пътуването му. Това е турнето, в което Гардел и целият му оркестър загиват в самолетна катастрофа. По-късно Пиацола ще се шегува със злощастното събитие като казва, че благодарение на прозорливостта на баща си свири именно на бандонеон, а не на арфа. Връщайки се в родната Аржентина като тийнейджър, младият бандонеонист развива бурна кариера из нощните клубове на Буенос Айрес като включително създава свой собствен оркестър за танго. Следвайки съвета на пианиста Артур Рубинщайн, който към този момент живее в Буенос Айрес, Пиацола взима уроци по композиция от аржентинския композитор Алберто Хинастера, с когото изучава музиката на Равел, Стравински и Барток. Стипендия от френското правителство го отвежда в Париж при Надя Буланже – гранд дамата в музикалното образование, чийто неизмерим педагогически талант, прозорливост и безкомпромисен професионализъм са дали началото на кариерите на над 1200 музиканти, сред които имена като Аарон Копланд, Даниел Баренбойм, Дино Липати, Клифърд Кързън, Мишел Легран, Емил Наумов, Филип Глас и много други. Именно тя е човекът, който ясно и недвусмислено насочва Пиацола към създаване на музика, в която основното място е запазено за тангото. Раждането на \"новото танго\" Въпреки значителното му творчество от камерни и симфонични произведения, именно тангото е стилът, в който Надя Буланже разпознава истинския Астор Пиацола, на когото предстои да завладее света с неповторимата си дарба. Познато като подчертано еротичен танц, оригиналното танго се заражда в бордеите на Буенос Айрес и към музиката, на която се танцува, има конкретни очаквания и изисквания, а съответно и ограничения. Пиацола вижда в стила много повече потенциал и започва да експериментира с внасяне на класически похвати и джаз импровизация. Постепенно неговият стил до такава степен излиза от установените рамки, че се налага да бъде наричан различно и става познат като \"nuevo tango\" или \"ново танго\". Авторът на прочутите \"Либертанго\" и \"Обливион\" развива идеите си с поредица от камерни ансамбли, сформирани от самия него, където той неотменно свири на бандонеон, усъвършенствайки майсторството си и ставайки все по-известен като един от най-виртуозните изпълнители на този инструмент за всички времена. Този процес, обаче, не е протекъл нито лесно, нито бързо, а финансовите трудности вървят ръка за ръка със семейните трагедии. Пиацола научава за смъртта на баща си, докато е на турне в Пуерто Рико, и връщайки се у дома в Ню Йорк написва прочутото танго \"Адиос Нонино\" за по-малко от един час. Успехите след години усърден труд не закъсняват. Пиацола и неговият квинтет правят дебюта си в престижната зала на нюйоркската филхармония като част от турне из Бразилия и САЩ, финансирано от аржентинското правителство. При връщането си в Буенос Айрес, композиторът установява, че е забравил за планираните записи на следващия ден с негова музика към театрална пиеса на негов близък приятел драматург. Пиацола пише музиката за една нощ, а част от нея е пиесата \"Верано портеньо\" (Verano porteño , където \"портеньо\" се ползва като обозначение за свързаност с Буенос Айрес. Вече разполагайки с \"лятото\", следва написването на подобни пиеси за останалите три сезона, а всички те са изпълнени заедно за първи път на претъпкан концерт в Буенос Айрес. В действителност, Пиацола не е планирал произведението като сюита и много често отделните пиеси се представят самостоятелно. Има различни мнения по въпроса дали тези \"Годишни времена\" са написани в знак на почит към Вивалди и неговите едноименни концерти за цигулка и оркестър, но със сигурност не може да се отрече, че в творбата си аржентинският композитор включва деликатни напомняния за италианския си колега. Тази тенденция е особено засилена в аранжимента на Леонид Десятников за цигулка и струнен оркестър, където умишлено са добавени директни цитати от така популярните вивалдиеви композиции.", "date": "2017.08.26", "title": "Астор Пиацола, който събра любовта и бандонеона в огненото танго"}
{"url": "http://www.dnevnik.bg/sport/2017/08/26/3031208_citat_na_denia_konur_makgregur_e_zlatan_ibrahimovich/", "text": "\"Конър Макгрегър има много голямо самочувствие, точно като мен и това му помага. Мога да кажа, че той е Златан Ибрахимович на смесените бойни изкуства, а аз съм Макгрегър на футболния свят. Думите са на Златан Ибрахимович, който направи своята прогноза преди дългоочакваната битка между  Флойд Мейуедър и Конър Макгрегър  в Лас Вегас. Нападателят на \"Манчестър юнайтед\", който през седмицата подписа нов договор с \"червените дяволи\" притежава черен колан по таекуондо. Той подкрепи  Макгрегър , заради невероятната кариера, която изгради в рамките на няколко години. \"Конър ще спечели, защото той вярва много в себе си. Както аз обичам да казвам, когато си силен психически 50% от работата е свършена. Много хора си мислят, че Мейуедър ще спечели лесно, но грешат, Макгрегър притежава чудовищна мощ\", добави нападателят.", "date": "2017.08.26", "title": "Цитат на деня: Конър Макгрегър е Златан Ибрахимович на смесените бойни изкуства"}
{"url": "http://www.dnevnik.bg/bulgaria/2017/08/26/3031209_nai-chestoto_narushenie_po_moreto_luksoznite_stai_sa/", "text": "Комисията за защита на потребителите (КЗП) е установила, че най-честото нарушение по Черноморието е несъответствие между предлаганите \"луксозни\" стаи в онлайн офертите и реалните условия в хотелите. \"Като че ли жалбите и сигналите най-общо казано срещу места за настаняване - семейни хотели, самостоятелни стаи, са повече от тези, които касаят заведения за хранене и развлечение. Има разминаване между очакванията и в действителност при настаняване на определени туристи. Но не са чак толкова много жалбите и сигналите в сравнение с минали години, горе-долу бройката се запазва\", заявява пред БНТ Николай Стойков, регионален директор на КЗП-Бургас. Инспектори от вътрешността на страната и тази година са командировани по морето. Много често те работят като \"тайни клиенти\". Проверяващите не са се сблъскали със случаи подобни на такса \"празен стол\" или \"такса нищо\" - за престой без консумация и определят тези практики като спорадични. Основното оплакване на почиващите е от лоша хигиена в заведенията и некачествена храна. Комисията за защита на потребителите е съставила около 160 акта за нарушения при над 2500 проверки. Междувременно и от Българската агенция за безопасност на храните съобщиха,че са извършили над 2000 проверки в заведения и магазини по Черноморието, като най-честите констатирани нарушения са за неправилно съхранение на храни, както и такива с изтекъл срок на годност, пропуски в етикетирането и извършване на неразрешена според удостоверението за регистрация на обекта", "date": "2017.08.26", "title": "Най-честото нарушение по морето: луксозните стаи са само в онлайн офертите"}
{"url": "http://www.dnevnik.bg/photos/2017/08/26/3031082_fotogaleriia_kak_venecuela_otgovaria_na_natiska_na/", "text": "Президентът на Венецуела Николас Мадуро свика   в отговор на американския държавен глава Доналд Тръмп, който не изключи военен вариант за разрешаване на венецуелската криза.  Вчера Вашингтон наложи тежки финансови санкции на Каракас, включващи забрана за сключване на нови финансови споразумения с венецуелското правителство и държавния петролен гигант \"Петролеос де Венесуела\" (PDVSA). Забранени са и сделките с някои по-рано емитирани облигации и изплащането на дивиденти на правителството в Каракас. Не се прекъсва обаче американския внос на венецуелски петрол.", "date": "2017.08.26", "title": "Фотогалерия: Как Венецуела отговаря на натиска на САЩ"}
{"url": "http://www.dnevnik.bg/bulgaria/2017/08/26/3031212_predi_nachaloto_na_uchebnata_godina_ima_nedostig_na/", "text": "По-малко от месец преди началото на учебната година, три хиляди учители не достигат на образователна система, съобщи за БНР главният експерт по пазара на труда в КНСБ Атанаска Тодорова. По думите й не достигат по математика, информатик, езици, музика и изобразително изкуство. Липсват преподаватели и в големите градове, но и в малките населени места. Ниското заплащане и непривлекателността на професията са основните причини за недостига на педагози, каза Тодорова. След учителите като най-търсени специалисти са медиците, ковачи, леяри, заварчици, шофьори, приложни физици и химици. Общо свободните работни места са около 19 хиляди, като те са обявени за преподаватели, лекари, инженери, както и за неквалифицирани кадри. По последни данни за юли на Агенцията по заетостта безработните са над 220 хиляди души.", "date": "2017.08.26", "title": "Преди началото на учебната година има недостиг на учители"}
{"url": "http://www.dnevnik.bg/sport/2017/08/26/3031213_hamiltun_izravni_rekord_na_shumaher_s_polpozishun_na/", "text": "Люис Хамилтън ще стартира първи в утрешното състезание за Гран при на Белгия. Британецът даде най-добро време в квалификацията и за 68-и път в своята кариера ще потегли първи. Той го прави в юбилейното си участие №200 във Формула 1. Пилотът на \"Мерцедес\" изравни рекордьора  Михаел Шумахер  по най-много полпозишъни. Хамилтън направи това на любимата писта на седемкратния шампион, където той има шест победи. Британецът има два успеха на \"Спа\" (2010 и 2015 г.). Постижението на Хамилтън от 1:42.553 е нов рекорд на белгийската писта, като британецът размаза конкурентите си. До него на първа редица ще стартира големият му конкурент и лидер в световния шампионат Себастиан Фетел. Германецът, който  подписа нов договор с \"Ферари\"  преди квалификацията, изостана с 0.242 секунди. Трети в квалификацията се нареди вторият пилот на \"Мерцедес\" Валтери Ботас. \"Отборът свърши страхотна работа, резултатът е отличен за нас. Невероятно е, че подобрявам този рекорд на Михаел. Моля се за него и за семейството му. Възхищавам му се и той винаги ще бъде един от най-великите. Истинска чест е името ми да стои до неговото\", каза Хамилтън минути след квалификацията. В сесията температурата на пистата се повиши с повече от 10 градуса от показанията в третата свободна тренировка сутринта и това промени сериозно баланса на силите, като двата болида на \"Мерцедес\" бяха много бързи. В първата част на квалификацията фаворитите излязоха рано, за да си гарантират участие по-нататък с добри обиколки. Себастиан Фетел без проблем записа 1:44.275 с гумите суперсофт, а след два бързи опита Люис Хамилтън направи обиколка по-бърза с 0.091 секунди. Съперниците за световната титла бяха далеч пред останалите и макар, че Макс Верстапен използваше най-меките гуми ултрасофт, той беше на 0.351 секунди след Хамилтън, заемайки третото място. Кими Райконен се оплака от силни вибрации и в първите минути остана далеч от останалите фаворити. Изненадващо след първата фаза отпаднаха двете коли на \"Уилямс\", което се случи за втори път от началото на сезона. Фелипе Маса беше 16-и, като една десета го раздели от участие във втората част, а Ланс Строл остана 18-и. Другите отпаднали бяха Даниил Квят с \"Торо Росо\" и двамата пилоти на \"Заубер\" Маркус Ериксон и Паскал Верлайн. Втората част от квалификацията мина изцяло под диктовката на пилотите на \"Мерцедес\". Люис Хамилтън и Ботас отключиха пълната мощност на своите двигатели и станаха недостимижи за своите съперници. Британецът на два пъти подобри рекорда на пистата, поставен по-рано през деня в третата тренировка от Райконен, а последната му обиколка 1:42.927 беше убийствена за всички останали. Хамилтън единствен слезе под 1:43 минути. Себастиан Фетел подходи по-консервативно и изостана на повече от секунда зад Хамилтън в този сегмент, заемайки пето място след Райконен и Верстапен. Добрият уикенд на Фернандо Алонсо не можа да продължи и испанецът записа 11-то време, което го извади от третата част. Освен него бяха елиминирани двамата пилоти на \"Хаас\" Грожан и Магнусен, Карлос Сайнц с \"Торо Росо\" и втората кола на \"Макларън\" с Вандорн. Третият сегмент започна ужасно за Джолиън Палмър от \"Рено\", който се промъкна сред най-добрите. В края на първата му обиколка той спря заради дим, който излизаше от болида му, като стана ясно, че има проблем със скоростната кутия.  При първите опити Хамилтън даде още по-добра обиколка, като отново слезе под 1:43 минути, а близо до него се задържа само Райконен. Ботас и Фетел се наредиха четвърти и пети, а всички останали бяха на много голямо изоставане. Във вторите опити британецът показа още по-добра скорост и подобри отново рекорда на пистата. Ботас сгреши в третия сектор и изостана със седем десети от съотборника си, а Кими Райконен се отказа от нов бърз опит заради вибрации. В последния възможен момент Себастиан Фетел намери нужната скорост и записа обиколка от 1:42.795 минути, с което се нареди на първа редица. Германецът изрази надежда, че е много по-бърз в дълга серия от обиколки. Веднага след квалификацията шефът на Формула 1 Рос Браун поздрави Хамилтън, със специално съобщение от съпругата на Шумахер, Корина.", "date": "2017.08.26", "title": "Хамилтън изравни рекорд на Шумахер с полпозишън на \"Спа\""}
{"url": "http://www.dnevnik.bg/sport/2017/08/26/3031249_shaban_mustafa_i_milka_mihailova_izkachiha_nai-burzo/", "text": "Шабан Мустафа и Милка Михайлова триумфираха в 11-ото издание на планинското бягане  \"Витоша Рън\"  от центъра на София до Черни връх. Състезанието бе организирано от Фондация София – Европейска столица на спорта, Столична община и Сдружение Маратон. Най-бързо на върха се изкачи Шабан Мустафа от ОСКЛА Шампион Сунгурларе, финиширал за 1.37:39 часа, съобщава  www.sofia2018.bg . Това е само с минута по-слабо от неговия рекорд на състезанието, а върховото постижение оцеля поради слаба батерия. Цифрите на ръчния хронометър на  Шабан  изчезнали по средата на трасето, малко преди Голи връх и това попречи на шампиона да контролира темпото си до края. \"Рекордът не бе самоцел. За мен по-важно бе да финиширам без да съм ходил, само с бягане по целия маршрут и успях. За рекорда ще мислим следващото лято,\" каза на финала 38-годишният Мустафа. При жените Милка Михайлова от Дунав Русе взе победата с убедителна преднина. Тя финишира за 2.07:35, близо 10 минути пред Елена Димитрова от 5kmRun, бронзът бе за Снежана Стефанова с 2.20:08 ч. Така рекордът на трасето 1.54:30 ч. на Милка Михайлова от 2011 г. остана непокътнат и при жените", "date": "2017.08.26", "title": "Шабан Мустафа и Милка Михайлова изкачиха най-бързо Черни връх"}
{"url": "http://www.dnevnik.bg/sport/2017/08/26/3031260_siti_prechupi_bornemut_s_gol_v_97-ata_minuta/", "text": "\"Манчестър сити\" записа инфарктна победа над \"Борнемут\" с 2:1 като гост с късен гол на Рахийм Стърлинг в 97-ата минута. Английският национал се разписа дълбоко в добавеното време, шокирайки домаините. Тимът на Пеп Гуардиола продължава да бъде без загуба, като има две победи и едно равенство в първите три кръга на  Висшата лига . \"Сити\" се оказа в ролята на догонващ още в 13-ата минута след страхотен гол на Чарли Даниълс и трябваше да прави забележителен обрат. Габриел Жезус върна \"гражданите\" в мача още в 21-ата минута, но второто полувреме беше много трудно за тях. Двубоят се игра повече от 100 минути, заради много прекъсвания, разправии и инциденти в продължението. \"Гражданите\" завършиха и с човек по-малко, като Стърлинг беше изгонен с втори жълт картон, защото отиде да се радва, хвърляйки се сред агитката на гостите. \"Това е истинска лудост, направо не повярвах какво се случи. Първото нещо, което направих е да отида при Бернардо и  Бенджамин Менди  и да им кажа: \"Добре дошли във Висшата лига\". Бях сигурен, че можем да спечелим, но не очаквах, че ще бъде толкова драматично. Отговорихме отлично след мача с \"Евертън\", борихме се за победата и показахме характер\", каза капитанът на \"гражданите\" след мача Венсан Компани. \"Черешките\" играха силно и затрудниха много многомилионната селекция на Пеп Гуардиола, но за пореден път показаха слабостта си да изпускат точки, когато водят в мачовете. От 2015 г., когато влезе във Висшата лига, \"Борнемут\" е загубил 39 точки, когато е бил във водеща позиция, като единствено \"Уест Хем\" се е справил по-зле (41). Мениджърът на \"гражданите\" Гуардиола направи четири промени в титулярния състав от двубоя с \"Евертън\" в началото на седмицата. Серхио Агуеро, Лерой Сане и Джон Стоунс седнаха на пейката за сметка на Стърлинг, Бернардо Силва и дебютанта Бенджамин Менди, а Данило замени наказания Кайл Уокър. Специалистът започна с четирима бранители за първи път от началото на сезона, изневереявайки на схемата си 3-5-2. Наставникът на домакините Еди Хау заложи на отбрана с трима, с надежда да се противопостави на \"Сити\". Началото на двубоя беше много агресивно, като и двата отбора по никакъв начин не се притесняваха да си влизат грубо от първите минути. Това доведе до остри забележки от рефера Майк Дийн, който не искаше да бърза с картоните. \"Черешките\" удариха първи, като откриха още в 13-ата минута. Левият халф-бек Чарли Даниълс отбеляза истински шедьовър като изстреля топката от много малък ъгъл от воле, а тя стана неспасяема за вратаря Едерсон. Малко по-късно Джърмейн Дефоу имаше отличен шанс да удвои, но стреля встрани от целта. \"Сити\" не можа да се окопити бързо от колебливото си начало, като традиционно продължителното задържане на топката и постепенните атаки отсъстваха. В средата на терена Давид Силва и Кевин Де Бройне имаха проблеми, като футболистите на \"Борнемут\" не им оставяха пространство и време да боравят с топката. Все пак в 21-ата минута \"гражданите\" се върнаха в двубоя, благодарение на визията на Давид Силва. Плеймейкърът намери Габриел Жезус с блестящ пас между четирима и бразилецът нямаше проблем да вкара, останал очи в очи с вратаря Бегович. Това беше 12-ото попадение (осем гола и четири асистенции), в което той е замесен в последните му 11 старта във Висшата лига. Малко след гола на Жезус, \"Сити\" имаше нов отличен шанс, като Нейтън Аке повали Стърлинг след своя грешка, когато нападателят се откъсваше сам срещу вратата. Реферът Майк Дийн обаче показа само жълт картон. След почивката двубоят се изнерви много, като и двата отбора действаха доста по-грубо. Дийн, който не бързаше с официалните предупреждения извади общо 9 жълти и един червен картон през втората част. Домакините от \"Борнемут\" бяха доволни от развоя на мача и се затвориха в собствената си половина, без да предприемат особени рискове. Те се бранеха изцяло зад централната линия, като разчитаха на контраатаки чрез мощния Джошуа Кинг, за когото се отваряха празни пространства. Гуардиола усили нападателната мощ, като вкара на терена Серхио Агуеро, а по-късно в двубоя пусна и Лерой Сане. \"Сити\" заигра пред наказателното поле на противника, но чак в 97-ата минута успя да пречупи домакините. Агуеро запази топката между трима в червено-черно и разви атаката в дясно, Данило центрира остро отдясно, а след шут на Стърлинг и рикошет в гърба на капитана Сърман, топката влетя неспасяемо в мрежата. Попадението беше шесто за Стърлинг срещу \"Борнемут\", като \"черешките\" са любимата му жертва във Висшата лига. Той се хвърли сред феновете на \"Сити\", за да празнува гола си, като полицията едва удържа публиката да не нахлуе на терена. Бурната радост на Стърлинг обаче му донесе втори жълт картон. Нападателят ще бъде наказан за дербито срещу бившия си отбор \"Ливърпул\", което е след паузата за националните отбори. Това е и втори червен картон за \"гражданите\" в пореден мач, след този на  Кайл Уокър  с \"Евертън\". \"Играхме добре, с изключение на първите 15-20 минути, когато съперникът имаше предимство. Мисля, че можеше да не се стига до толкова драматичен развой, но пропуснахме много положения. Имахме тотална доминация през втората част когато \"Борнемут\" се защитаваше с 11 души зад топката. Най-важното в такива мачове е как реагираш в ситуация когато губиш, аз съм доволен от поведението на моите футболисти\", каза Гуардиола. Испанецът се оплака от поведението на рефера Майк Дийн, който изгони спорно Стърлинг, а през първата част е трябвало да изгони Нейтън Аке, според Гуардиола.", "date": "2017.08.26", "title": "\"Сити\" пречупи \"Борнемут\" с гол в 97-ата минута"}
{"url": "http://www.dnevnik.bg/photos/2017/08/26/3031214_fotogaleriia_s_g-n_makron_-_kak_politicite_razkazaha_v/", "text": "Посещението в България на френския президент Еманюел Макрон очаквано предизвика медиен интерес. Агенциите публикуваха десетки снимки от всяка крачка на госта.  Въпреки това политиците \"отразиха\" визитата и сами, публикувайки снимки в профилите си във \"Фейсбук\" и \"Туитър\". Ето как изглежда посещението според тях. На снимката: Премиерът Бойко Борисов посреща Макрон на летището във Варна", "date": "2017.08.26", "title": "Фотогалерия: \"...с г-н Макрон\" - как политиците разказаха в социалните мрежи за срещите си с френския президент"}
{"url": "http://www.dnevnik.bg/sport/2017/08/26/3031266_ivelin_popov_poluchi_kontuziia_no_shte_igrae_za/", "text": "Капитанът на  националния отбор  Ивелин Попов получи контузия в навечерието на мача на клубния си тим \"Спартак\" (Москва) срещу \"СКА\" (Хабаровск). Шампионът на Русия гостува на новака в Премиер лигата, но атакуващият халф не попадна в групата на двубоя. Медиите в Русия информираха, че става въпрос за микротравма на връзките на коляното, която е получена на последната тренировка на  \"Спартак\"  в петък. \"Получих удар в коляното след удар на тренировка. Има леко възпаление, като днес преминах ядрено-магнитен резонанс, който показа, че не става въпрос за нещо сериозно\", коментира за \"Дневник\" по телефона от Москва  Ивелин Попов . Той ще се прибере у нас за мачовете на националния отбор, като почти сигурно ще бъде на линия за двубоите с Швеция (31 август) и Холандия (3 септември). Попов е получил разрешение от \"Спартак\" да пътува, като ще направи консултация и с лекаря на националния отбор д-р Бисер Бочев.", "date": "2017.08.26", "title": "Ивелин Попов получи контузия, но ще играе за националния срещу Швеция"}
{"url": "http://www.dnevnik.bg/sviat/2017/08/26/3031262_uraganut_harvi_otslabna_osnovnata_opasnost_veche_sa/", "text": "Ураганът от четвърта степен \"Харви\", който по-рано днес удари бреговете на щата Тексас,  отслабна с навлизането си над континента и силата му вече е първа степен с тенденция скоро да бъде понижен до тропическа буря, съобщава агенция \"Ройтерс\", като се позовава на данни от американския Национален център за наблюдение на ураганите. Ветровете са с максимална скорост 121 км/ ч, а под тази скорост тези явления се смятат за тропически бури. Засега властите съобщават за 10 ранени в град Рокпорт Те са пострадали при падането на дървета и на изтръгнати от вятъра покриви. Съобщава се и за много повредени от стихията коли, предаде \"Франс прес\". Близо 300 хил. абонати са без електричество по цялото крайбрежие на щата.  Най-сериозната опасност за момента се очертава възможността от наводнения, предизвикани от обилните дъждове. До понеделник според прогнозите на метеорологичната служба може да паднат валежи между 38 и 88 см. Предупрежденията вървят от няколко дни, тъй като \"Харви\" е най-мощният ураган, обхващал територията на САЩ за последните 12 години. През 2005 г. ураганът от максималната пета степен \"Катрина\" връхлетя крайбрежието на Луизиана, практически разрушавайки град Ню Орлиънс.", "date": "2017.08.26", "title": "Ураганът \"Харви\" отслабна, основната опасност вече са наводненията"}
{"url": "http://www.dnevnik.bg/sport/2017/08/26/3031297_baiern_zapisa_14-a_poredna_pobeda_sreshtu_verder/", "text": "Шампионът \"Байерн\" (Мюнхен) записа победа при първото си гостуване за сезона в  Бундеслигата , след като се наложи трудно с 2:0 над \"Вердер\" в Бремен. В герой за баварците се превърна основният реализатор Роберт Левандовски, който отбеляза и двата гола. Полякът вече има 154 гола в Бундеслигата, което му отрежда 14-о място във вечната ранглиста, където се изравни с Марио Гомез. Успехът е втори за \"Байерн\", след като в откриващия мач шампионите победиха с 3:1 \"Байер\" (Леверкузен). \"Вердер\" пък записа втора загуба и се намира в дъното на класирането. Освен това баварците увеличиха серията си срещу \"Бременските музиканти\" на 14 поредни победи. В тези 14 срещи \"Байерн\" е отбелязал 55 гола срещу съперника си. \"Байерн\" контролираше топката в 68% от двубоя и отправи 16 удара. От своя страна домакините не показаха нищо в атака. Футболистите на \"Вердер\"се отчетоха само с един точен удар към завърналия се от контузия Мануел Нойер. Треньорът на баварците Кaрло Анчелоти направи три промени в титулярния състав в сравнение с откриващия мач срещу \"Байер\". Възстановените Нойер, Тиаго Алкантара и Ариен Робен започнаха за сметка на Свен Улрайх, Себастиан Руди и Томас Мюлер. \"Байерн\" наложи високо темпо още в началото на срещата и пресираше дълбоко. Удар на Робен в 5-ата минута беше спасен от стража на домакините Иржи Павленка. Последва корнер, като след разбъркване в наказателното поле най-съобразителен се оказа Корентин Толисо, чийто удар уцели гредата. \"Вердер\" стоеше компактно в защита и затваряше умело всички постъпи към вратата на Павленка. Това накара последователно Артуро Видал, Франк Рибери и Дейвид Алаба да опитат късмета си отдалеч, но неуспешно.  В 38-ата минута шампионите получиха отлична възможност да открият резултата. Атака на \"Байерн\" отляво завърши с центриране на Рибери към Робен, като ударът на холандеца с глава мина близо до страничния стълб. Баварците започнаха второто полувреме с непрестанни атаки, което остави празни пространства в защита. Футболистите на \"Вердер\" няколко пъти хванаха неподготвени бранителите на шампионите, но до удар към Нойер така и не се стигаше. След час игра Кингсли Коман се появи на мястото на Робен. Френското крило раздвижи играта по десния фланг, което доведе до промяна на резултата. Коман подаде успоредно на гол линията към Левандовски, който отбеляза с пета в 72-ата минута. Полският национал вкара и втори гол три минути по-късно. Той направи индивидуален пробив през центъра на защитата на домакините.  До края на срещата \"Байерн\" контролираше играта и не допусна изненада.  В друг интересен мач от днес \"Байер\" и  \"Хофенхайм\"  направиха голово реми – 2:2. Головете за \"аспирините\" вкараха Вендел от дузпа и Карим Балараби, а точни за гостите бяха Андрей Крамарич и Марк Ут. В късния мач от 19:30 един срещу друг излизат \"Борусия\" (Дортмуд) и \"Херта\".", "date": "2017.08.26", "title": "\"Байерн\" записа 14-а поредна победа срещу \"Вердер\""}
{"url": "http://www.dnevnik.bg/sport/2017/08/26/3031306_kris_frum_uvelichi_avansa_si_v_generalnoto_klasirane/", "text": "Крис Фрум нанесе голям психологически удар върху съперниците си за крайната победа в Обиколката на Испания. Лидерът в генералното класиране увеличи със 17 секунди аванса си, но по-сериозно влияние оказа успешната му атака на стръмното изкачване Шорет де Кати, която беше последвана единствено от Алберто Контадор. Осмият етап, който беше с дължина 199.5 км беше спечелен от Жулиан Алафилип. Французинът финишира за 4:37.55 часа, изпреварвайки със спринт Ян Поланц (ОАЕ) и Рафал Майка (\"Бора\"). Алафилип затвърди прекрасното представяне на тима на \"Куикстеп\", който вече има три етапни победи от началото на  \"Вуелта\" . В началото на етапа се откъсна голяма група от 21 състезатели, сред които имаше много силни имена, целещи се в успех. Някои от тимовете с претенденти за генералното класиране изпратиха свои състезатели, които евентуално да помагат на лидерите си на финалното изкачване. Бегълците не можаха да натрупат аванс от повече от 5.30 минути, като съставът на  \"Скай\"  контролираше темпото на основната група. Решителната атака сред челниците беше на Майка и Алафилип, които караха най-здраво и се откъснаха от преследвача си Ян Поланц. След преодоляването на височината обаче двамата решиха да се дебнат и това позволи на словенския състезател да ги догони. Все пак във финалния спринт Алафилип не допусна изненада и пресече пръв крайната линия. В групата на фаворитите беше още по-интересно, след като Крис Фрум имаше затруднения при започването на височината Шорет де Кати. Микел Ниеве и Воут Пулс наложиха здраво темпо, но видяха, че лидерът им е доста назад и се дръпнаха. Това позволи на Саймън Йейтс, Марк Солер и Уудс да атакуват, а към тройката се присъедини Алберто Контадор.  Посредата на изкачването Фрум се възстанови и догони групата заедно с Винченцо Нибали и Естебан Чавес. Британецът реши да контраатакува всички и наново разреди групата, а след няколко ускорения с него остана само Контадор. Ел Пистолеро за кратко изтърва носителя на червената фланелка, но в спускането двамата се събраха и финишираха заедно на 1.27 минути след Алафилип. Нибали водеше следващата група, в която бяха всички останали големи имена, като тя пристигна на 1.44. Ирландецът Николас Роуч загуби още малко време от Фрум, но продължава да държи третата позиция. Най-близкият преследвач на водача е Чавес на 28 секунди. Контадор се придвижи на 17-а позиция и бавно започва да топи изоставането си от третия етап. Изкачване до Върха на слънцето Деветият етап от \"Вуелта\" може да се окаже още по-ключов, след като завършва на изкачване. Отсечката от Ориуела до Кумбре дел Сол е дълга 174 км и изцяло минава покрай крайбрежието на Аликанте и Бенидорм. Етапът може да предложи опасните странични ветрове от морето, а накрая завършва с обиколка и две изкачвания.  На практика колоната ще катери два пъти една и съща височина – Алто де Пуиг, но при второто минаване се стига до по-висока точка - Кумбре дел Сол (от испански Върхът на Слънцето). Първото минаването е от втора категория, а финалното от първа. Височината първо е дълга 3.2 км със среден наклон от 9.2%, а втората е дълга 4 км със среден наклон от 9.1%. След края на осмия етап Крис Фрум обясни, че иска да натрупа възможно най-голям аванс, докато формата му го позволява. Британецът, който идва в Испания след успеха си в Тура вярва, че трябва да използва по-добрата си форма в началото. \"Доволен съм от моето представяне, но винаги можеш да се направят повече секунди. До часовника има много дни и аз още не мисля за него. Искам просто да натрупам аванс, докато се чувствам добре и краката ми вървят\", каза Фрум след финала.", "date": "2017.08.26", "title": "Крис Фрум увеличи аванса си в генералното класиране на \"Вуелта\""}
{"url": "http://www.dnevnik.bg/sviat/2017/08/26/3031300_policiiata_arestuva_muj_sus_sabia_blizo_do/", "text": "Полицията е арестувала мъж, който снощи отишъл пред Бъкингамския дворец с викове \"Аллах е велик\" и опитал да извади сабя с дължина от 1.20 м., съобщиха световните агенции. 26-годишният нападател спрял колата си \"Тойота приус\" преднамерено пред полицейската кола, паркирана близо до кралската резиденция, и посегнал да извади сабята, поставена на пода до предната седалка до шофьора. Той бил неутрализиран със спрейове със сълзотворен газ, се казва в полицейско комюнике, цитирано от БТА. При задържането му трима полицаи са получили леки рани. Двама от тях са били приети за кратко в болницата, уточни полицията. \"С разследването се занимават полицаи от отдела за борба с тероризма и в района на Лутън се извършват обиски\", заяви Дийн Хейдън, шеф на контратерористичния отдел на лондонската полиция. \"На този етап смятаме, че мъжът е действал сам и не издирваме други заподозрени\", добави той, като уточни, че през почивните дни в страната ще бъде засилено полицейското присъствие. Равнището на терористична тревога обаче остава непроменено. Също снощи  мъж нападна двама войници с нож в Брюксел  и беше прострелян. Днес мъж на 35 г., вероятно с психическо разстройство,  , съобщи полицията, цитирана от Франс прес. Човекът бил в състояние на силна възбуда и не е правил никакви ислямистки или терористични изявления, според полицейски източник. Предвид състоянието му се наложило да бъде разпоредено настаняването му в болница.", "date": "2017.08.26", "title": "Полицията арестува мъж със сабя близо до Бъкингамския дворец"}
{"url": "http://www.dnevnik.bg/sviat/2017/08/26/3031353_shtetite_ot_navodneniiata_sled_harvi_sa_mnogo_tejki/", "text": "Ураганът \"Харви\", който днес удари бреговете на щата Тексас  в САЩ, отслабна до тропическа буря, но наводненията са много тежки, съобщи метеорологичната служба, цитирана от агенция \"Франс прес\" и БТА. Възстановяването ще отнеме години след преминаването на урагана в южната част на САЩ, предупреди ръководителят на Федералната агенция за извънредните ситуации Брок Лонг. \"Години ще ни бъдат необходими, за да се възстановим от това бедствие\", посочи той пред телевизия Ем Ес Ен Би Си, определяйки урагана като събитие с безпрецедентна продължителност за Тексас. Засега няма данни за жертви, но близо 300 хил. жители в крайбрежния район са без ток.Най-силният ураган, удрял САЩ от над 30 г., унищожи къщи и магазини и удари крайбрежието на Тексас с толкова интензивен вятър и дъжд, че шофьорите бяха принудени да спрат на пътя, тъй като не виждаха нищо пред себе си, съобщи \"Асошиейтед прес\". Засега няма данни за жертви, но близо 300 хил. жители в крайбрежния район са без ток. От три затвора в Тексас бяха евакуирани 4500 затворници поради продължаващото покачване на нивото на река Брасос. Властите пък предупредиха, че по улиците на някои градове може да се видят алигатори, които са потърсили убежище далеч от бурните води, призоваха към спокойствие и увериха, че животните ще бъдат прибрани максимално.", "date": "2017.08.26", "title": "Щетите от наводненията след \"Харви\" са много тежки, обявиха властите в САЩ"}
{"url": "http://www.dnevnik.bg/sport/2017/08/26/3031380_levski_zatvurdi_perfektniia_start_pri_delio_rosi_s/", "text": "\"Левски\" записа трета поредна победа при новия си треньор  Делио Роси  без да допусне гол. Сините спечелиха дербито със \"Славия\" с 4:0 с голове на Жорди Гомес на два пъти, Жуниор Мапуку и Серджиу Буш и затвърдиха отличното начало на италианския спец в Първа лига. Сините нямат допуснат гол в мрежата си, а реализираха девет срещу \"Дунав\", \"Пирин\" и белите. Славия пък се срина след началото на сезона и вече е без победа в четири поредни мача. До голяма степен най-старото столично дерби се реши до почивката, когато точни бяха Жорди Гомес от дузпа и Жуниор Мапуку. През втората част сините добавиха още два гола, които паднаха в самия край – дело отново на Гомес и резервата Буш. \"Играхме добре, но най-важното е, че печелим и трупаме точки. Създадохме достатъчно положения, които и вкарахме. В защита се представяме много солидно, при новия треньор не сме допуснали гол в нашата мрежа\", каза след двубоя играчът на мача Жорди Гомес. В началото на мача \"Левски\" подходи по-предпазливо и пестеливо, без да се хвърля в атаки от самото начало. Тимът на Делио Роси отдели време, за да напипа слабите места на \"Славия\" и да се възползва от тях. Макар да не създадоха толкова чисти положения сините поведоха в 31-ата минута от дузпа. Стефан Велков повали в наказателното поле Давид Яблонски и реферът Ивайло Стоянов посочи бялата точка. Гомес не сбърка от 11-те метра и изведе сините напред. \"Славия\" се опита да отговори, но не стигна до нищо опасно, освен няколко опита на Галин Иванов по левия фланг, които не се увенчаха с успех. До почивката белите отправиха само един точен удар, който не беше голяма заплаха за Божидар Митрев. В самия край на първото полувреме \"Левски\" стигна до втори гол след много сериозна грешка на белите. Защитниците не изчистиха добре центриране от фаул на Антонио Вутов, топката попадна в  Жуниор Мапуку  и той от около 10 метра нямаше проблем да удвои аванса на сините. През втората част \"Левски\" свали оборотите и започна да играе още по-пестеливо, след като не се нуждаеше да атакува. \"Славия\" се опита да се върне в двубоя, като започна активно след почивката, но трудно стигаше в опасна близост до синята врата. Единствената възможност, която се откри пред белите беше в 47-ата минута при далечен шут на Омар Абуд, топката рикошира в играч в синьо и излъга Митрев, но вратарят се справи отлично и изби с крак. С влизането на резервите \"Левски\" освежи играта си след 70-ата минута и в края на мача стигна до нови два гола. В 86-ата минута Жорди Гомес отбеляза второто си попадение след много красива атака. Той направи двойно подаване с Габриел Обертан и преодоля Геори Петков – 3:0. Повторенията обаче показаха, че Обертан се намира в засада при паса на Гомес. До края на двубоя сините направиха успеха си още по-изразителен, като точен беше Серджиу Буш. Румънецът, който се появи от пейката реализира отблизо.", "date": "2017.08.26", "title": "\"Левски\" затвърди перфектния старт при Делио Роси с разгром над \"Славия\""}
{"url": "http://www.dnevnik.bg/sport/2017/08/26/3031381_voleibolistite_minaha_prez_mnogo_emocii_no_specheliha/", "text": "Волейболните национали спечелиха първата си победа на европейското първенство в Полша. Българският състав стигна до 3:0 (25:15, 28:26, 25:21) срещу Испания във втората си среща. Воденият от Пламен Константинов отбор премина през различни състояния и емоции, но съумя да изпълни основната си задача. В другата среща в група С Русия победи с 3:0 (27:25, 30:28, 25:22) Словения. \"Сборная\" е начело с шест точки и почти сигурно ще спечели първото място и ще се класира директно за четвъртфиналите. В следващия си мач България ще спори със Словения за втората позиция, която би трябвало да осигури по-лек съперник в осминафинала. В момента двата състава са с по три точки. България игра много силно гейм и половина, в които държеше развоя под пълен контрол. Само за първата част капитанът Виктор Йосифов и съотборниците му направиха забележителните осем блокади, като постигнаха 67% успеваемост и 14 точки в нападение. Това отведе състава до 25:15. Доброто настроение се пренесе във втория гейм, в който България поведе с 9:3. За това време блокадите продължиха да спират испанските атаки. Постепенно се получи спад в представянето на българския отбор и съперникът се доближи на точка при 12:11. След 19:16 испанците направиха серия от пет поредни точки и това донесе напрежение в лагера на България, а след бурна реакция Константинов получи жълт картон. Испанците имаха няколко възможности за спечелване на гейма, но грешки в атака не им позволиха. С много усилия България успя да приключи частта при 28:26. Въпреки това колебанията продължиха и Константинов направи няколко смени. Едва след гонене в резултата до средата на третия гейм България намери отново ритъма си и натрупа преднина, за да спечели, без да си усложнява повече мача. Цветан Соколов стана най-резултатен с 18 точки, а Николай Николов добави 16.", "date": "2017.08.26", "title": "Волейболистите минаха през много емоции, но спечелиха чисто срещу Испания"}
