{"url": "https://www.dnevnik.bg/sport/2019/07/25/3943420_ludogorec_se_spasi_ot_zaguba_v_islandiia_s_gol_v/", "text": "\"Лудогорец\" записа изненадващо равенство 1:1 с \"Валур\" в Исландия в първи мач от втория предварителен кръг на Лига Европа. Българският състав беше на секунди от това да запише трета поредна загуба в Европа, независимо че беше считан за пълен фаворит. Грешка на вратаря Пламен Илиев костваше на българския шампион да получи ранен гол. Все пак в края на мача Абел Анисе се разписа след подаване на резервата Вандерсон. \"Лудогорец\" преследва влизане в групите на Лига Европа за трети пореден сезон, след като отпадна още на старта в квалификациите на Шампионската лига след  две загуби от \"Ференцварош\" . Двубоят се проведе на стадион \"Хлидаренди\" в Рейкявик, на игрище с изкуствена настилка. През първата част българският тим действаше вяло и без да стигне до много опасности пред вратата на исландците. След почивката представянето беше по-добро, с повече агресия и натиск.   Треньорът на българския състав Стойчо Стоев избра да започне предпазливо в Исландия, като подбра схема с трима полузащитници в средата на терена, с еднотипни функции - Яцек Горалски, Абел Анисе и новото попълнение Стефан Баджи. В отсъствието на наказания Козмин Моци в центъра на защитата започна Рафаел Форстър. Тимът беше и без плеймейкър, като Дан Битон дори не попадна в групата, а  Марселиньо  не пътува за Исландия. \"Лудогорец\" атакуваше основно по фланговете, където опитваше със скоростта на Жоржиньо и Мавис Чибота да създава проблеми на домакините. Затрудненията за българския шампион обаче бяха в единоборствата, където футболистите на Стойчо Стоев отстъпваха на исландците. В 11-ата минута \"Валур\" поведе след груба грешка на Пламен Илиев. Българският вратар загуби концентрация, очаквайки центриране от Ласе Петри, но вместо това датският халф стреля в близкия ъгъл, за да се разпише в българската врата. Ситуацията се разигра след изпълнение на тъч, а защитата на гостите изби първоначално, след което не се справи с Петри. През първата част \"Лудогорец\" отправи само един точен удар, а повечето изстрели на българите минаваха край целта. Най-доброто положение пропусна Клаудиу Кешеру. След почивката тимът на Стойчо Стоев се активизира, като продължи да задържа топката и да търси гол. Мавис Чибота получи две възможности, като първо негов удар беше избит от исландския вратар още в 47-ата минута, а след това опит за фалцов изстрел премина край вратата. Постепенно след 60-ата минута играта се пренесе изцяло пред вратата на \"Валур\", но домакините ограничиха празните пространства, като \"Лудогорец\" нямаше много шансове. На терена се появи и Вандерсон, в опит това да внесе повече свежест в играта. За последните 20 минути от срещата Стоев извади един от халфовете си, за да пусне Шверчок, с което шампионите заиграха с двама в атака. Това доведе до повече затруднения за домакините и нов шанс имаше Кешеру, но негов удар с глава мина покрай вратата. В 77-ата минута работа имаше и за Пламен Илиев, който спаси опасен диагонален удар и предотврати сигурен втори гол във вратата си. В края на срещата натискът на \"Лудогорец\" се засили, но опити на Кешеру, Шверчок и Вандерсон бяха неуспешно. \"Валур\" направи всичко възможно, за да задържи аванса си и да стигне до успеха. Всичко отиваше към успех за \"Валур\", но Анисе се разписа в добавеното време и увеличи шансовете на тима си за продължаване напред.", "date": "2019.07.25", "title": "\"Лудогорец\" се спаси от загуба в Исландия с гол в добавеното време"}
{"url": "https://www.dnevnik.bg/biznes/imoti/2019/07/25/3943033_trudna_realizaciia_na_sdelkite_pri_jilishtnite_imoti/", "text": "През второто тримесечие на годината цените на жилищните имоти и лихвите по ипотечните кредити остават стабилни, сочи анализ на ARCO REAL ESTATE. В него се казва, че са възможни леки движения нагоре и надолу в цените, но се очаква те да бъдат еднократни случаи, а не трайни тенденции. Отбелязва се, че конкуренцията в предлагането нараства, като се предлага както старо, така и ново строителство на различни етапи на строеж. При жилищните имоти се забелязва трудна реализация на сделките, защото купувачите не бързат да купуват и искат да договорят по-добри според тях цена и условия. Продължава тенденцията клиентите от средния ценови сегмент по-рядко да залагат на жилища на зелено, търсейки завършени имоти. Апартаментите в строеж остават предпочитани при закупуване с цел инвестиция. През втората половина на годината продължава засиленото търсене на тристайни апартаменти, но двустайните жилища остават желани от клиентите. Средните цени на тристайните имоти са около 130 000 евро за монолитно строителство и около 75 000 евро за панелни жилища. В хода на преговорите отстъпката в цената стига до 5-6%. При двустайните апартаменти се наблюдава интерес за покупка в начален етап на строителство, когато цените са подчертано по-ниски – около 48 000 - 50 000 евро. Най-популярните райони в София В София търсените и предпочитани райони през второто тримесечие на 2019 г. са \"Лозенец\", \"Оборище\", \"Витоша\", \"Изток\", \"Изгрев\". От началото на годината досега продължава високият интерес за покупка на жилища в квартал \"Овча купел\". През втората половина на 2019 г. продължава засиленото търсене на къщи в ниския ценови диапазон в близост до София. Траен интерес от началото на годината досега се наблюдава и към закупуването на парцели от инвеститори за строеж на сгради Засилен интерес от българи към имоти по морето При ваканционните имоти през второто тримесечие на годината най-търсени са двустайните апартаменти със среден бюджет 28 000 евро, след които се нареждат студиата със среден бюджет 15 000 евро. Както през първото тримесечие, така и през второто продължава да има засилен интерес от страна на българите към предлагащите се на Черноморието имоти. Най-голям процент от запитванията и от сключените в агенцията сделки са именно с български граждани - 60%.", "date": "2019.07.25", "title": "Трудна реализация на сделките при жилищните имоти, сочи анализ"}
{"url": "https://www.dnevnik.bg/sport/2019/07/25/3943023_livurpul_se_gotvi_da_razshiri_anfiild_otvud_60-te/", "text": "Ливърпул\" се подготвя да разшири стадиона си повече от планираното. Изпълнителният директор на европейския клубен шампион Питър Мур заговори за преминаване на границата от 60 000 места. Първоначално червените подготвяха проект за поредно разширяване, като целта беше да се стигне до капацитет 58 800 места. В Ню Йорк Мур каза, че това е недостатъчно за плановете на клуба. Трибуната, която ще се надстрои, е тази срещу известната \"Коп\". \"Продължаваме да анализираме кое е най-подходящото число\", заяви той, но не разкри подробности. По думите му информация ще има в следващите месеци.", "date": "2019.07.25", "title": "\"Ливърпул\" се готви да разшири \"Анфийлд\" отвъд 60-те хиляди"}
{"url": "https://www.dnevnik.bg/sviat/2019/07/25/3943036_nisan_sukrashtava_9_ot_slujitelite_si_sled_pochti/", "text": "Японският автомобилостроител \"Нисан\" (Nissan) съобщи днес, че ще съкрати 12 500 работни места в света, или около 9 процента от служителите си, до 2022 г. и ще свие производството си в опит да овладее разходите на фона на велите продажби и щетите от скандала около бившия му ръководител Карлос Гон, предаде \"Ройтерс\". Компанията, която е вторият по големина японски автомобилостроител, обяви и срив на оперативната печалба с 98.5 процента през първото тримесечие до 1.6 млрд. йени (14.80 млн. долара). Концернът продължава да изпитва трудности на ключовия пазар в Северна Америка. През тримесечието от април до юни на миналата година оперативната печалба на Нисан бе 109.14 млрд. йени. Очакванията на анализаторите средно сочеха печалба 39.52 млрд. йени. Автомобилостроителят запази прогнозата си за годишна печалба от 230 млрд. йени за цялата финансова година, която ще продължи до март 2020 година. Това ще бъде най-слабият показател от над едно десетилетие и с 28 процента под печалбата за предходната финансова година. /БТА", "date": "2019.07.25", "title": "\"Нисан\" съкращава 9% от служителите си след почти пълен срив на печалбата"}
{"url": "https://www.dnevnik.bg/ot_vas/novini_ot_vas/2019/07/25/3942651_v_ochakvane_na_hokenhaim/", "text": "Горещо. Как ли ще бъде след броени дни? Засега е тихо и пусто по трибуните.", "date": "2019.07.25", "title": "В очакване на Хокенхайм"}
{"url": "https://www.dnevnik.bg/sviat/2019/07/25/3943046_bivsh_premier_i_sujuznik_na_netaniahu_vliza_v_blok_na/", "text": "Лявата израелска партия \"Мерец\" и новата партия на бившия премиер на Израел  Ехуд Барак  обявиха днес, ча са създали съюз за парламентарните избори на 17 септември, предаде \"Франс прес\". На израелската политическа сцена предизборната борба е в разгара си след неуспеха на министър-председателя Бенямин Нетаняху да състави правителствена коалиция след изборите през април. Лявата опозиция се опитва да се обедини, за да попречи на дясната партия \"Ликуд\" на Нетаняху, която е на власт от 2009 г. и се представя добре в допитванията, да получи отново властта през септември. Малките леви партии като партията на Барак \"Демократичен Израел\" се опитват да съставят общи листи. Целта е да се избегне обявяването на подадени гласове за недействителни, в случай че не достигнат прага на допустимост за влизане в парламента, който е 3.25% от всички гласове по израелската пропорционална система. В общо изявление председателят на Мерец Ницан Хоровиц и Ехуд Барак обявиха днес решението си да обединят партиите си в общи изборни листи под името \"Демократичен лагер\". 34-годишната Став Шафир, депутат от Партията на труда и силно ангажирана с борбата срещу социалното неравенство в Израел, също ще се присъедини към общата листа и ще бъде на второ място в нея след Хоровиц. \"Инициаторите на този съюз смятат, че създаването на \"Демократичен лагер\" е първи и решителен етап за връщане на Държавата Израел на прав път\", се казва в изявлението. В събота Нетаняху постигна рекорд като премиер,  задържал се най-дълго на поста  в еврейската държава. Дотогава рекордът се държеше бащата основател на Израел Давид Бен Гурион. /БТА", "date": "2019.07.25", "title": "Бивш премиер и съюзник на Нетаняху влиза в блок на леви партии преди изборите"}
{"url": "https://www.dnevnik.bg/biznes/imoti/2019/07/25/3943082_za_polovin_godina_na_pazara_v_sofiia_se_poiaviha_novi/", "text": "Близо 107 хил. кв.м нови офис площи в София са завършени през първата половина на 2019 г. С въвеждането в експлоатация на Tower B и на втората фаза на проекта Adora Business Center, както и на няколко по-малки сгради, обемът на предлаганите офиси през второто тримесечие се е увеличил с 43 хил. кв.м. Общото предлагане на Клас А и Б офиси достига 1.925 млн. кв.м, показват данните на консултантската компания Cushman & Wakefield Forton, разпространени днес. Най-активни на наемния пазар са компаниите от технологичния и аутсорсинг сектора, които търсят възможности за разширение или консолидация на бизнеса си. За разглеждания период свободните офис площи в столицата са 9.9%. При сградите Клас А нивата са под 9%. Към второто тримесечие на 2019 г. офисите в строеж в София са 404 хил. кв. Близо 90% от тези проекти са концентрирани на ключовите булеварди и в районите с добри транспортни връзки. Зоната около Бизнес парка също е във фокуса на инвеститорите. Извън столицата офис пазарите в Пловдив и Варна осигуряват добри условия за разширяване на наемателите с втори или трети офис в страната. На наемния пазар отдаването на сгради, които са все още в строеж, продължава да е водеща тенденция. Офертите за първокласните офис площи в столицата са стабилни спрямо първите три месеца на годината – 15 евро/кв.м за централната градска част и 13-14 евро/кв.м за висок клас офиси по големите булеварди. Доходността от инвестиционни сделки също поддържа устойчиви нива – 7.75-8% за първокласни активи.", "date": "2019.07.25", "title": "За половин година на пазара в София се появиха нови над 107 хил. квадрата офис площи"}
{"url": "https://www.dnevnik.bg/bulgaria/2019/07/25/3943050_severna_makedoniia_otkazala_na_bulgariia_razsledvan/", "text": "България се е съобразила с отказа на Северна Македония един от най-богатите македонци Йордан (Орце) Камчев да е почетен консул на София в Охрид и е оттеглила предложението си. Това съобщи вицепремиерът и министър на отбраната Красимир Каракачанов в интервю за телевизия Канал 5. Орце Камчев е разследван по случая \"Рекет\" на Специалната прокуратура (CJO), формирана, за да разследва записи от подслушани разговори, правени по времето на бившия премиер Никола Груевски. Този месец ръководителят на CJO Катица Янева  подаде оставка , а неофициална информация на издания в Северна Македония часове по-късно замеси името ѝ в скандал с подкупи, искани, за да се повлияе на разследване срещу бизнесмен (според същата информация - Камчев). Появиха се и непотвърдени сведения, че операцията за залавянето на бизнесмени, участвали в схемата, е станала с помощта на българските служби. Действително миналата година Камчев бе номиниран за почетен консул\" заради авторитета си, факта, че е \"икономически състоятелен\" и влиятелен,  обясни  Каракачанов. \"Но когато македонското правителство не подкрепи тази идея, България не е поставяла под въпрос... Когато (Северна) Македония каза \"не, той не е приемлив\", няма проблем. Съобразяваме се с вашето мнение.\" Съобщението  за номинацията на Камчев , някога считан за близък до Груевски, се появи през април миналата година. Каракачанов също така отхвърли идеята за връзка между София и случая \"Рекет\". \"Къде се намира в момента г-н Камчев аз не знам. Но този скандал определено създава шум в момента.\" Същата позиция  изрази и премиерът на Северна Македония Зоран Заев  в интервю за БГНЕС по-рано тази седмица.", "date": "2019.07.25", "title": "Северна Македония отказала на България разследван милионер да е почетен консул в Охрид"}
{"url": "https://www.dnevnik.bg/bulgaria/2019/07/25/3943065_rukovodstvoto_na_kamarata_na_sledovatelite_podkrepia/", "text": "Управителният съвет на Камарата на следователите изказва одобрението си за номинирането на зам.-главния прокурор Иван Гешев за главен прокурор. В становище, разпратено до медиите, ръководството на съсловната организация пише, че кандидатът спазва висок етичен стандарт, има дългогодишен професионален опит като следовател, прокурор и като ръководител, както и че умее да работи в екип. Според ръководството на камарата сред качествата на Гешев е и умението да мотивира колектива, изявената независимост и воля за налагане на законността, решителността при изпълнение на служебните задължения и психическата устойчивост при работа под напрежение и високо ниво на стрес. Ръководството на камарата изразява надежда, че ако бъде избран, Гешев като техен бивш колега ще помогне за по-доброто използване на капацитета на следствените отдели. В становището, адресирано до пленума на Висшия съдебен съвет, ръководството на Камарата на следователите призовава членовете на съвета да не се поддават на външен натиск, какъвто, според него, вече им се оказва. Призовават се и всички институции и неправителствени организации да не се намесват в работата на съвета, който предстои да избере следващия главен прокурор. По-късно с подобни аргументи подкрепа за Гешев изразиха и прокурори и служители в Специализираната прокуратура и Апелативната специализирана прокуратура. Текстът е публикуван в \"24 часа\". Работещите в двете прокуратури призовават съдебния съвет \"да не се поддават на недопустимия натиск от политически и икономически субекти. \"Внушенията, които се опитват да постигнат тези формирования, представляват намеса в независимостта на съдебната власт\", се казва в писмото, публикувано от \"24 часа\". Днес пред Висшия съдебен съвет се състоя  протест  срещу номинирането на Гешев за поста. Общественото недоволство е породено от изказването на държавния обвинител, че не приема разделението на властите, както и политическите му изказвания.", "date": "2019.07.25", "title": "Следователи, прокурори и служители пращат писма до съдебния съвет в подкрепа на Гешев"}
{"url": "https://www.dnevnik.bg/bulgaria/2019/07/25/3943071_sobstvenikut_na_tad_group_sushto_e_obvinen_ima/", "text": "Специализираната прокуратура е повдигнала обвинение и на собственика на TAD Group Иван Тодоров за  изтичането на лични данни от базите  на Националната агенция за приходите (НАП). За него е издадена и европейска заповед за арест, тъй като не е бил открит от разследващите на известните адреси в страната. Още преди дни адвокати обясниха, че Тодоров е в Канада по работа. Тодоров е третият обвинен по случая заедно с  търговския директор на фирмата Георги Янков  и служителя Кристиян Бойков, който бе първият задържан още миналата седмица. Два дни след ареста 20-годишният Бойков бе освободен срещу най-леката мярка за неотклонение \"подписка\", вчера му е наложена по-тежка - 20 000 лв. парична гаранция. Също вчера прокуратурата е освободила под парична гаранция от 20 000 лв. и Георги Янков. Делото бе прехвърлено в специализираната прокуратура, а според държавното обвинение са събрани достатъчно данни за извършено компютърно престъпление с цел да се създаде смут и страх у населението. Наказанието, което предвижда законът, е от 5 до 15 години затвор, ако бъде доказано обвинението. От специализираната прокуратура посочват, че след като делото е изпратено по компетентност при тях, са започнали допълнителни действия по разследването и са събрани нови доказателства. Според прокуратурата те дават основание обвинените да бъдат трима - собственикът на фирмата Иван Тодоров и търговският директор Георги Янков са действали като подбудители на 20-годишния Бойков, който извършил престъплението. Янков е обвинен, че умишлено склонил Кристиян да извърши престъплението с цел да създаде смут и страх у населението. Същото обвинение като подбудител е повдигнато на собственика на фирмата и работодател на Бойков. От прокуратурата допълват, че до настоящия момент Иван Тодоров не е открит на известните му адреси и заради това е обявен за общодържавно издирване и ще бъде издадена европейска заповед за ареста му. На Кристиян Бойков е повдигнато и ново обвинение за извършител на престъплението в съучастие в Тодоров и Янков и вече му е наложена по-тежка мярка – парична гаранция от 20 000 лв. \"Събраните доказателства сочат, че базата данни на НАП не е единствената, незаконно атакувана от тримата обвинени. До момента са събрани доказателства за нерегламентирано копиране на информация от сървъри на застрахователна компания, фирма, предоставяща интернет услуги, и други. В интерес на разследването на този етап имената на институциите и дружествата няма да бъдат огласявани\", се казва в съобщението на специализираната прокуратура. Оттам допълват, че са уведомили и Комисията за защита на личните данни и антикорупционната комисия. Продължават действията по събиране на доказателства, което може да доведе до още обвинени, съобщават от прокуратурата. Преди дни зам. главният прокурор Иван Гешев обяви в интервю пред БНТ, че разследващите вече работят по версията за организирана атака срещу държавата и че  фирмата се занимава с киберрекет . Според него фирмата прониквала в различни информационни системи и изнудвала собствениците им техни клиенти. TAD Group е американска компания, създадена от Иван Тодоров, по-добре познат в България като собственик и изпълнителен директор на \"Subway България\". Фирмата за киберсигурност е основана през 2014 г. и отдава права за франчайз, като има клонове още във Великобритания, Ирландия и Румъния. Изискванията за откриване на франчайз са минимална инвестиция от 20 хил. долара към компанията майка,  съобщи \"Капитал\" . Според сайта на компанията основната част от клиентите на фирмата са от средния и големия бизнес от разнообразни индустрии – банковия сектор, биотехнологии, здравеопазване и други. От 2016 г. насам фирмата има офис и в София. По-рано днес бе  създадена временна анкетна комисия  в парламента, която ще разследва изтичането на лични данни от НАП. Комисията, която ще работи три месеца, бе създадена днес по предложение на ГЕРБ. За неин председател бе избран депутатът от ГЕРБ Красимир Ципов, а за негов заместник - Румен Гечев от \"БСП за България\". Миналата седмица се разбра, че от НАП са изтекли данни на милиони български граждани. Файловете съдържат ЕГН, имена, адреси и дори доходи. По последна информация от агенцията  само на 189 души са източени толкова много лични данни , че те трябва да си сменят личните карти (още по темата четете  тук ).", "date": "2019.07.25", "title": "Собственикът на TAD Group също е обвинен, има европейска заповед за арест"}
{"url": "https://www.dnevnik.bg/v_pamet/2019/07/25/3943076_prezidentut_na_tunis_pochina_na_92_godini/", "text": "Бившият премиер и досегашен президент на Тунис Беджи Каид Есебси почина на 92-годишна възраст, съобщи \"Ройтерс\", като цитира институцията му. Есебси  заемаше поста от 2014 г.  насам и бе първият демократично избран след революцията. Неговата светска партия \"Нидаа Тунис\" (\"Призив за Тунис\")  спечели и най-много места  в парламента. Той бе приет в болница в края на миналия месец заради \"сериозна криза\", но състоянието му се стабилизира по-късно. Според \"Ройтерс\" вчера отново се е наложило да постъпи във военна болница. Задълженията му временно ще поеме председателят на парламента. Редовните президентски избори са на 17 ноември, почти месец и половина след парламентарните (6 октомври).", "date": "2019.07.25", "title": "Президентът на Тунис почина на 92 години"}
{"url": "https://www.dnevnik.bg/evropa/2019/07/25/3943079_evrokomisiiata_shte_sudi_bulgariia_zaradi_mrusniia/", "text": "Европейската комисия реши да предяви иск срещу България и Испания пред Съда на ЕС заради лошото качество на въздуха, предаде пресслужбата на институцията. В   не се спазват пределно допустимите стойности на серен диоксид (SO2), a в   — на азотен диоксид (NO2). Що се отнася до  , най-скорошните данни за серния диоксид (SO2), които държавата е предоставила, показват трайно неспазване на пределно допустимите почасови и дневни стойности в югоизточната част на страната, където се намират четирите най-големи топлоелектрически централи. От 2005 г. насам са в сила разпоредби на ЕС за пределно допустимите стойности и концентрацията на SO2 в атмосферния въздух. Те започнаха да се прилагат за България от присъединяването ѝ към ЕС на 1 януари 2007 г. С днешното решение за втори път се предявява иск пред Съда на Европейския съюз за неспазване от страна на България на стандартите на ЕС за качество на въздуха. В решението си от 5 април 2017 г. съдът потвърди, че България не е спазила пределно допустимите стойности за прахови частици ПЧ10. Най-новите данни за качеството на въздуха, предоставени от  , потвърждават системното нарушаване на разпоредбите на ЕС относно пределните стойности за азотен диоксид (NO2), които са правно обвързващи от 2010 г. Решението да бъде предявен иск срещу Испания се отнася до градските зони на Мадрид, Барселона и Валес-Байш Льобрегат, в които се наблюдава трайно превишаване на пределно допустимите стойности на азотен диоксид. Според Европейската агенция за околна среда почти 9 хил. случая на преждевременна смърт в Испания всяка година се дължат на високите стойности на NO2. В случай на превишаване на пределно допустимите стойности, определени в законодателството на ЕС за качеството на атмосферния въздух (Директива 2008/50/ЕО) — какъвто е случаят с България и Испания — държавите членки трябва да приемат планове за качеството на въздуха и да гарантират, че в тях се съдържат подходящи мерки, така че периодът на превишаване да бъде възможно най-кратък. По силата на принципа на субсидиарност законодателството предоставя избора на средства за спазване на пределно допустимите стойности на държавите членки.", "date": "2019.07.25", "title": "Еврокомисията ще съди България заради мръсния въздух"}
{"url": "https://www.dnevnik.bg/razvlechenie/2019/07/25/3943009_gotov_e_pilotniiat_epizod_ot_predistoriiata_na_igra_na/", "text": "Пилотният епизод от предисторията на \"Игра на тронове\" е вече заснет в Белфаст, заяви програмният директор на HBO Кейси Бойс. Все още не е сигурно дали от телевизията ще дадат зелена светлина на сериала, защото предстоят обсъждания. Въпреки това Бойс изглеждаше положително настроен от това, което е видял, съобщи \"Ройтерс\". \"Наистина изглежда добре. Актьорският състав е невероятен\", отговори той на въпроси около възможния сериал по време на представяне на бъдещите проекти на HBO. С последния сезон на \"Игра на тронове\", който завърши през месец май, много почитатели са нетърпеливи да се върнат във фикционалния свят на Вестерос, създаден от Джордж Р. Р. Мартин. В същото време въпреки безспорния си успех последният сезон попадна под критиката на феновете, които не одобриха определени сюжетни ходове и развития на главни персонажи. Това доведе до създаването на петиция, която настоява сезонът да бъде заснет отново, а сценарият да бъде създаден от \"компетентни автори\". До момента тя е подписана от 1.7 млн. души. Това не попречи на \"Игра на тронове\"  да получи рекордните 32 номинации на наградите \"Еми\".  Според HBO, които се позовават на данни, с които разполагат, сериалът е счупил и рекордите по гледаемост на телевизията. Той е гледан от 19.3 млн. зрители само в САЩ. Блойс каза, че реакцията на зрителите не е променила по никакъв начин подхода на HBO към проекта за предистория на сериала. В него участва Наоми Уатс, а  историята се развива хилядолетия преди събитията от \"Игра на тронове\" . По описанието на HBO предисторията проследява как светът се изплъзва от златния си период на герои към своите най-мрачни времена. Според Блойс петицията е показала, че феновете живо се интересуват от сериала. За него един от малкото недостатъци на сериалите, които се радват на огромна популярност, са очакванията на зрителите към техния завършек. Както и че всеки има различно мнение за това какъв трябва да бъде краят. На въпроса дали отрицателната реакция ще се отрази на предисторията Блойс беше категоричен: \"Ни най-малко\". ", "date": "2019.07.25", "title": "Готов е пилотният епизод от предисторията на \"Игра на тронове\""}
{"url": "https://www.dnevnik.bg/sport/2019/07/25/3943070_video_intervjuto_v_koeto_kubrat_pulev_si_pozvoli_samo/", "text": "Кубрат Пулев отново има зелена светлина да участва в мачове, след като Спортната комисия в Калифорния  вдигна забраната  след случая с  целувката по устата на репортера Дженифър Равало . Само дни след изслушването българският боксьор в тежка категория се изправи пред първото си изпитание при интервю край ринга с друга американска журналистка - Хелън Йее. Първата му част премина в шеговит тон, като Пулев говори за проблемите си от последните месеци, а след това насочи вниманието към за стремежа си към световната титла. Още в началото на интервюто се появи трети участник, който уточни, че това е интервю без целувки. Пулев отново каза, че е целунал Равало, воден от вълнението си след  победата срещу Богдан Дину . \"Това беше шега, която вероятно другите не разбраха. Затова няма да го правя повече. Ако някой иска да ме целуне, може да го направи, но аз няма да целувам никого. Научих, че първо трябва да питам\". На въпроса как се е почувал, след като е станал по-известен в САЩ, Пулев отговори: \"Нормално\". \"Готов съм да се бия. Всеки ден сме в залата и тренирам - не много здраво, но тренирам добре. Мисля, че сега е моментът, в който мога да се бия, може би направо с Анди Руис, защото съм претендент (на IBF)\", заяви българинът и добави, че е бил изненадан от победата на Руис срещу Антъни Джошуа. \"Готов съм да се бия и искам да се бия за този пояс. Година и половина чакам и се подготвям, а когато съм много добре подготвен, никой не може да ме победи. Ще бъда световен шампион\", добави Пулев.", "date": "2019.07.25", "title": "Видео: Интервюто, в което Кубрат Пулев си позволи само въздушна целувка"}
{"url": "https://www.dnevnik.bg/skorost/2019/07/25/3943107_agenciiata_za_putna_bezopasnost_predlaga_ogranicheno/", "text": "Държавна агенция \"Безопасност на движението по пътищата\" (ДАБДП) предлага въвеждане на регулация за електрическите тротинетки в Закона за движение по пътищата и Закона за пътните превозни средства, се казва в съобщение на новата структура. От агенцията са прегледали европейския опит и са установили, че в страните членки има различен подход както по отношение на местата, където могат да се движат, така и в максимално разрешената скорост за тях. На места имало и изисквания за регистрация, застраховка и задължителна минимална възраст на лицата, които ги управляват. Електрическите тротинетки стават все по-популярни и в България, като съвсем скоро  предстои в София  да бъде пусната и първата услуга със споделени такива превозни средства.      ДАБДП планира серия от експертни обсъждания с представители на местната власт и отговорните институции. Посочва се, че са нужни правила за задължителните предпазни средства, които лицата, управляващи електрически тротинетки, да носят и къде могат да се ползват. От агенцията смятат, че в градски условия максималната допустима скорост за тях трябва да е 20 км/ч, като каращите ги трябва да са на поне 14 години. Има и идея, когато електрическите тротинетки се ползват от лица до 16 година, максималната скорост да е 12 км/ч. Обект на дискусия ще бъде и дали е необходимо въвеждането на задължителна регистрация на тези превозни средства и застраховки за тях, смятат още от агенцията.     ", "date": "2019.07.25", "title": "Агенцията за пътна безопасност предлага ограничение от 20 км/ч за тротинетките"}
{"url": "https://www.dnevnik.bg/bulgaria/2019/07/25/3943097_prokurorskata_kolegiia_vidia_v_protesta_sreshtu_geshev/", "text": "Прокурорската колегия на Висшия съдебен съвет излезе с официална позиция след  днешния протест с искане да бъде оттеглена кандидатурата на зам.-главния прокурор Иван Гешев за ръководител на държавното обвинение.  Недоволството беше организирано във \"Фейсбук\" от \"Демократична България\". Към участниците се присъединиха журналисти от \"Биволъ\" и близки до бившия кмет на \"Младост\" Десислава Иванчева. От  \"Демократична България\" поискаха официално оставката на Гешев  преди два дни \"поради пълна етична и манталитетна непригодност да оглавява държавното обвинение в едно европейско и демократично общество\". Въпреки това от прокурорската колегия посочват, че декларацията е на \"Да, България\", която е част от политическото обединение. Според прокурорите исканата оставка на Гешев, както и сигналът за образуване на дисциплинарно производство срещу него \"представляват опит за целенасочена политическа намеса в процедурата за избор на главен прокурор и така в независимостта на съдебната власт\". \"С тях, както и с организираните протести срещу конкретен кандидат се нарушават точно тези демократични ценности и принципи на правовата държава, които политическата партия прокламира, че убедено защитава\", пише още в позицията. От колегията допълват, че процедурата за избор на главен прокурор ще бъде проведена в пълно съответствие с изискванията на Конституцията, а членовете ѝ \"няма да се поддават на опити за политически натиск и влияние, независимо от това дали те се осъществяват от управляващите или от опозицията в политическия живот на страната\". Гешев беше номиниран от всички 11 членове на прокурорската колегия на съвета, но събра негативни реакции както от политически партии, така и от  неправителствени организации  и юридическите среди.", "date": "2019.07.25", "title": "Прокурорската колегия видя в протеста срещу Гешев опит за политическа намеса"}
{"url": "https://www.dnevnik.bg/politika/2019/07/25/3942624_viziiata_na_bsp_za_obshtinite_bezplatni_detski_gradini/", "text": "Безплатни детски градини и преодоляване на недостига на места в тях, запазване на общинските болници и медицински кабинети в големите села, намаляване на местни данъци и такси на създаващи трайни работни места инвеститори, транспорт до всяко населено място, мерки за подобряване на качеството на атмосферния въздух - това са част от приоритетите, с които кандидатите на БСП за местната власт обмислят да се явят на изборите на 27 октомври т.г., научи \"Дневник\" от социалисти. Предизборната платформа на БСП за местния вот все още е проектен документ, който трябва да бъде обсъден и утвърден от Националния съвет на партията в Габрово в петък - ден преди традиционния събор на социалистите на връх Бузлуджа. В заседанието ще участват и областни и общински председатели, както и настоящи червени кметове. Целта на БСП, която на изборите през 2015 г. изгуби всички областни центрове и сви присъствието си в местната власт, е да увеличи поне с 50% броя на кметовете на общини и избраните общински съветници. \"Задържане\" на младите  Приоритет за БСП в местната власт се планира да бъде увеличаването на парите за общините чрез преотстъпване на повече от постъпващите в централния бюджет приходи, реализирани от икономическите субекти в съответния регион. Социалистите отдавна критикуват начина, по който правителството на Бойко Борисов дава пари на местната власт - чрез постановления на Министерския съвет и без санкция на парламента се отпускат допълнителни средства само за някои общини, което според тях става без ясни критерии. На \"Позитано\" 20 смятат още, че трябва да има повече пари и за професионалните гимназии в общините, като обучението в конкретни специалности да е съобразено със спецификата на икономиката в съответния регион. Социалистите възнамеряват да предложат и редица мерки срещу демографската криза, която според анализите им в следващите години ще се задълбочава. Една от тях е еднократна помощ на осигурени родители за раждане на второ и трето дете, която да се отпуска от общинските бюджети. Друга - поемане от държавата на таксите в детските заведения на всички деца. Трета - поддържане и изграждане на общински жилища, които да се ползват и от млади семейства. Гражданска активност  Социалистите искат да стимулират прякото участие на гражданите в местното самоуправление чрез консултативни съвети. Те предлагат да има допитвания до гражданите например при определяне на такса \"смет\" спрямо принципа \"замърсителят плаща\", който предстои да се прилага. Приоритет на БСП в местната власт се предвижда да бъдат и широките обществени обсъждания за предстоящи решения и проекти. В общините социалистите обещават да работят за подобряване на условията за живот чрез обновяване на улици, тротоари и паркове, строеж на детски площадки и модерни спортни съоръжения, достъп до аптеки и др. Предизборни цели  След \"сериозно отстъпление\" през 2015 г. БСП планира да увеличи представителството си в местната власт. В момента партията има 910 общински съветници, 31 кметове на общини и е подкрепила близо още толкова, а целите на \"Позитано\" 20 са за увеличение на техния брой с поне 50 на сто. На тези избори БСП ще се опита да спечели кметски места в поне няколко областни града. Анализите на резултатите на европейския вот през май т.г. показват, че партията бележи ръст в градове като Ямбол и Монтана, където е първа политическа сила, както и увеличава подкрепата в областите Плевен и Добрич. Също така БСП е първа политическа сила в повече от 60 общини. Кандидатите на БСП трябва да са определени в началото на септември. В София червените искат да повторят модела \"Румен Радев\" и  най-голямата интрига засега е дали омбудсманът Мая Манолова ще обяви кандидатурата си с тяхна подкрепа .", "date": "2019.07.25", "title": "Визията на БСП за общините: Безплатни детски градини, стимули за инвеститори и по-чист въздух"}
{"url": "https://www.dnevnik.bg/analizi/2019/07/25/3942551_razpadut_na_pravovata_durjava_v_bulgariia_e_vuv/", "text": "                         Този, дето преди още да е станал главен прокурор, обяви враговете на \"народната власт\" , за шеф на революционен трибунал ли се гласи или за прокурор на демократична държава? Или това второто вече сме го зачеркнали? Вишински ли е учил или закони? Адвокатите вземали пари и техният интерес бил слаба прокуратура, според бъдещия Главен прокурор Иван Гешев. Само това е напълно достатъчно да се оттегли сам. Ако не го направи, всички от прокурорската колегия във ВСС, подписали се под номинацията, ще трябва да си я оттеглят. Ако не го направят пък, значи приемат соченото становище за валидно, следователно ще трябва да подадат оставки самите те. Защото изложената теза за несъстоятелност на адвокатската дейност е противна на конституционното начало на правото на защита на всеки гражданин, което пък пряко руши основите на правовота държава. Сторителингът за Гешев: момче от крайните квартали, което успяло да се издигне до кандидат за главен прокурор. И бие по богатите. По някои богати. Дай ми фактите и ще ти дам правото (Da mihi factum, dabo tibi ius). В това азбучно правило бива възпитаван всеки, който учи в юридически факултет с прилично ниво на обучение по право. Политиканстване и говорене от типа \"казвали са ми\" показва ясно КОЙ говори и за какво мисли да използва огромната и безконтролна власт, която му дава постът на главен прокурор. Цацаров излъчва себеподобен следващ главен прокурор. В това няма нищо изненадващо. Не само ще имаме поредните изгубени за обществото години, но това е изключително опасно за правото и за правовата и демократична държава. В издигнатата единствена кандидатура за нов главен прокурор има много смутителни неща. Самият факт, че по подобен начин се стига до подобна кандидатура, недвусмислено говори, че процесът на разпад на правовата държава в България е във финална фаза. И очевидно оттук нататък произволното упражняване на наказателна репресия, по цели на политическа, икономическа и друга скрита противоправна целесъобразност, ще е смисъл и същност на съществуването на прокуратурата. Конкретно, отправянето от кандидат за главен прокурор на политически твърдения и произволни квалификации за политически лица е абсолютно несъвместимо с мястото, което има днес прокуратурата като част от съдебната власт. Що се отнася до твърдението, че необходимостта от разделяне на законодателната, изпълнителната и съдебната власт е \"виждане на десни екстремисти\", това твърдение, което открито поставя под въпрос съществуванто на демократичен модел на управление в България, което влиза в разрез с установения в страната конституционен порядък, направено от кандидат за главен прокурор в държава членка на ЕС, в хода на процедурата за назначаването му, е извън всяка възможност за разумно осмисляне и разбиране какво точно прави подобна държава в Европейския съюз и демократичния свят.", "date": "2019.07.25", "title": "Разпадът на правовата държава в България е във финална фаза"}
{"url": "https://www.dnevnik.bg/analizi/2019/07/25/3942791_ljubopitni_sme_kak_gdbop_uspia_da_dekriptira/", "text": "                         Разбира се, че говоря за случая с атаката към НАП, последващите арести и конфискации на компютри. От фирмата обявиха, че няма да си декриптират компютрите, понеже в тях имало информация на техни контрагенти и те са длъжни да я опазят. Не мога да коментирам юридическата част на този въпрос, явно по закон може. Това, което искам да коментирам, е информацията на ГДБОП, че са успели да декриптират тези машини. Уау, честно. Това е впечатляващо. Казвам го без никакъв сарказъм. Да успееш да декриптираш криптирана файлова система за няколко дни е нещо изключително. Доста хора, които се занимаваме със сигурност/криптография, сме доста любопитни КАК са успели! И тук ще опиша няколко хипотези, които може да са спомогнали този процес. Искам да кажа, че това е мое мнение, спекулация и хипотетични разсъждения, нямам никаква \"вътрешна\" информация. Използвам този конкретен случай, за да обясня какви са принципните техники за подобен тип атаки. Това е най-честата грешка, която се допуска дори и от професионалисти. За щастие повечето софтуери, най-вече комерсиалните, се опитват да намалят възможните грешки при настройка до минимум, но няма такава, която да гарантира 100%, че всичко е наред. Но какво значи лошо настроена криптография? Най-често това е използването на грешния алгоритъм за криптиране. Не всички са еднакво силни, а някои от алгоритмите, които са били валидни преди 10 години, вече са \"разбити\". Другата възможна грешка е криптиране само на един дял от диска, а не на целия диск. По този начин остава фалшивото усещане, че дискът е защитен, а реално немалка част от файловете са некриптирани. Преди време съм засичал криптирания, използвайки CBC режим. Няма да влизам в обяснение, но да кажем, че CBC е толкова сигурно, колкото да си напишете паролата като публичен статус в някоя социална мрежа. В конкретния случай не смятам, че това е възможно, понеже това са технически грамотни хора, които всекидневно се занимават с подобни ситуации и част от работата им е да правят такива криптирания и да следят \"новините\" за евентуални хакове по някои от алгоритмите и/или програмите. Всички ни мързи да помним и пишем сложни пароли, а сигурността на криптиращия алгоритъм е пропорционална на силата на паролата. Слабите пароли се атакуват с така наречения brute force, или \"груба сила\". Реално това става, като се направят няколко абсолютно идентични копия на диска, сложат се на няколко машини и те започват да генерират милиарди произволни пароли в секунда. Идеята е, че ако паролата е слаба, от статистическа гледна точка е много вероятно да се познае. Това е нещо като тото. При 6/49 имате шанс около 1 на 14 милиона. При тото 9/19 шансът е 1 към 27 хиляди. Казано иначе, ако паролата ви е от 6 символа и използва само букви, се разбива за под една секунда, да, точно така, една секунда. Ако е 12 символа, но използва цифри, специални символи и малки и големи букви, ще отнеме около 400 000 години. Ако е 16 символа, отиваме на трилиони години. Това е много възможен вариант - нашите служби са помолили чужди такива да отделят малко компютърни ресурси и да са завъртели един brute force. Но все пак това са хора, занимаващи се със сигурност, няма как да не са наясно с тези рискове и се съмнявам да не спазват добрите практики. Тук малко влизаме в теорията на конспирацията, но за съжаление това е действителността. В много програми за криптиране има така наречените задни вратички. В някои държави те даже са задължителни. Задната вратичка е нещо като \"универсален ключ\", с който може да се отключи всяка криптография, която е криптирана с този конкретен софтуер. И този универсален ключ обикновено се държи от някоя държавна служба, чиято абревиатура всички сме чували. Ако са използвали подобен софтуер, нашите служби може да са помолили чуждите да им съдействат. Случвало се е и ще се случва. Тъй като нямам информация за начина на криптиране на дисковете, това е само спекулация. Но ако \"хакерът\" е използвал нещо като LUKS (софтуер за криптиране на файлови системи за Линукс), нямат шанс. Този софтуер е гледан от много очи и с доста голяма увереност всички смятаме, че ако паролата е разумно сложна, няма как да се разбие. Тук нещата стават малко като по филмите. Тази атака изисква компютърът да е включен или да е в хибернация. Атакуващият рестартира компютъра и зарежда специална операционна система от флашка или друг носител. Тази операционна система има само една проста задача - да прочете всичко от RAM паметта и да го запише някъде, често на самата флашка. Причината това да се прави е, че всички програми, които криптират дисковете, трябва да държат ключа в RAM паметта, за да може да криптират и декриптират. Тоест ако някой успее да запише всички данни от паметта, е въпрос на малко търсене да намери ключа. Сега някои от вас ще си кажат – ама чакай малко, нали рестартира компютъра, всичко от RAM паметта е изтрито! Да, ама не, клетките в RAM паметта не губят веднага данните след спиране на тока, има период от няколко минути, в които те са си там и постепенно деградират и, разбира се, могат да се прочетат и запишат на друго място. Накратко, за да се осъществи такава атака, атакуващият трябва да има физически достъп до машината, машината да е пусната с отключени дискове (ключът е в RAM паметта) и да може да направи бърз рестарт на системата. Системи, които използват хардуерни криптографски модули и/или криптират самия RAM, са защитени от тази атака. В конкретния случай не мисля, че това е възможно, понеже не са имали необходимото време, предполагам са взели компютрите, запечатали са ги и докато ги транспортират, паметта е деградирала. Тази атака е подобна на предишната с тази разлика, че компютърът не се рестартира, а RAM паметта се прочита, като към нея се закачат външни устройства, докато компютърът работи. Представете си го, че някой запоява жици към RAM-а, докато компютърът работи, и после прочита цялото съдържание и намира ключа. Тази атака изисква доста време и специализирана техника и умения, но пък гарантира, че ключът ще се намери. Ако системата криптира RAM-а или има вграден HSM (хардуерен модул за сигурност), атаката няма да успее. Компютрите на оперативно интересните хора често биват заразявани със специализирани вируси, които не се засичат от антивирусните програми, но те събират информация и я записват на самия компютър по много интересен начин. Най-просто казано, данните се записват на свободното място на диска, като се използват множество копия и множество parity/error corection bits. Няма пращане на данни по мрежата, няма никаква нетипична активност. Но ако има физически достъп до диска, тези данни може да се извлекат, дори и дискът да е криптиран, а нерядко и дори и да е бил форматиран. Социалното инженерство е цяла наука, но най-просто казано това е форма на манипулация и/или използване на конкретна ситуация, за да се постигне конкретна цел. Тук се атакува човекът, а не криптографията. Примерно вие си мислите, че си въвеждате паролата в google, но реално се намирате в сайт, който само прилича на google, и хоп, някой ви има паролата и най-мощната защита на света не може да ви предпази. Друг много интересен начин е използването на охранителни камери. Примерно сядате в някое хипстърско кафене с лаптопа си, отваряте го, въвеждате са паролата и охранителната камера е записала кои клавиши натискате. Кой има достъп до камерите на това заведение е много, ама много неопределено. Този тип атаки имат безброй вариации и са изключително успешни. Няма да се изненадам, ако нашите служби са се докопали до някой видеозапис от някое заведение, парк, офис Това е един изключително кратък, опростен списък на основните принципни атаки. Всяка една от тях има множество технически усложнения и зависимости от конкретния хардуер и ситуация, но истината е, че службите или хора и организации с достатъчно мотивация и възможности може да атакуват успешно повечето потребителски инсталации. В това число включвам компютри, лаптопи, таблети, телевизори и телефони. - Използвайте софтуер с отворен код, който е минал проверка от общността. Отделете малко време и потърсете информация за конкретния софтуер. Ако не може да намерите нищо, приемате, че е компрометиран. - Използвайте сложни пароли, минимум 12 символа, но не само букви. Сложете цифри и специални символи. Не използвайте интервал. - Не оставяйте компютъра си включен или в хибернация на места, на които някой може да получи достъп до него. Необходими са няколко минути, колкото да отидете до тоалетната. - Когато си въвеждате паролата за отключване на диска, гледайте кой гледа/записва. - Сензорите за отпечатъци на пръсти на лаптопите не струват нищо, не разчитайте на тях. Повечето се хакват с парче прозрачно тиксо. При телефоните е една идея по-сложно, понеже някои сензори гледат и кръвоносните съдове, но те ще ви предпазят от някой пишман хакер, не и от човек/организация с умения и възможности. - Не вярвайте на маркетинга. Някои компании доста се хвалят, че техните системи са неразбиваеми и че много се грижат за сигурността на потребителите си. Практиката сочи друго. Там, където са правени тези системи, най-вероятно има закон или неформално съгласие да има някаква задна вратичка или пробив. - Ако наистина има какво да пазите, потърсете решения, базирани на HSM (hardware secure module). При лаптопите е сложно, но все пак има варианти. Подгответе се за високи цени, тези устройства НЕ са предвидени за обикновения потребител, но пък са най-високото ниво на сигурност, което може да си купите с пари.", "date": "2019.07.25", "title": "Любопитни сме как ГДБОП успя да декриптира компютрите на \"хакерите\""}
{"url": "https://www.dnevnik.bg/bulgaria/2019/07/25/3942756_protest_sreshtu_nominaciiata_na_geshev_za_glaven/", "text": "Днес е третото поред заседание на Висшия съдебен съвет (ВСС), на което има възможност да бъдат издигани кандидатури за нов главен прокурор. В понеделник  всички 11 членове на прокурорската колегия  издигнаха кандидатурата на зам. главния прокурор Иван Гешев, но номинацията му събра негативни реакции както от политически партии, така и от  неправителствени организации . Много от тях  изпратиха отворени писма до ВСС  с искане номинацията на Гешев да бъде оттеглена и  той да подаде оставка . Същевременно кандидатурата му бе подкрепена и  зад нея застана и главният прокурор Сотир Цацаров . Днес пред сградата на ВСС на ул. \"Екзарх Йосиф\" 12 в София \"Демократична България\" и \"Да, България\" организират протест с начален час 9:00 ч. Във Фейсбук обявяват и причините за недоволството. Само за няколко часа вчера  на страницата на събитието  над 1300 души бяха заявили участие в протеста, който ще съвпадне по време със заседанието на ВСС. \"Безалтернативно, безочливо, безпардонно за нов глaвен прокурор, за нови 7 години бе номиниран Иван Гешев. Този, който: затри делото КТБ, подлага хора на брутални унижения, изпра Пеевски и обслужва Борисов. Трябва да спрем това! \", пишат организаторите. \"Как? Като поискаме оттегляне на неговата кандидатура поради тотална непригодност. Да излезем, за да покажем, че номинирането на Гешев е в разрез с обществения интерес, очакването за реформи в прокуратурата и за справедливост\", призовават организаторите.", "date": "2019.07.25", "title": "Протест срещу номинацията на Гешев за главен прокурор ще се проведе днес"}
{"url": "https://www.dnevnik.bg/sport/2019/07/25/3942729_bulgarskiiat_futbol_i_negovata_istoricheska_vecher_v/", "text": "Българският футбол се готви за историческа вечер. Днес четири отбора от Първа лига ще играят в Лига Европа. \"Лудогорец\", ЦСКА, \"Левски\" и \"Локомотив\" (Пловдив) излизат за първите си срещи от втория квалификационен кръг. Българското участие ще открие \"Левски\", който в 18.30 ч. гостува на АЕК (Ларнака) в Кипър. Сините ще се опитат да измъкнат добър резултат срещу труден съперник, като треньорът  Петър Хубчев  е уверен, че отборът му ще се представи силно. \"С когото и да играем фаворит са нашите футболисти. Уважаваме всички съперници, но фаворити са тези момчета, които са тук. Познаваме достатъчно добре целия отбор на АЕК\", каза Хубчев в навечерието на мача. \"Левски\" показа добро лице в първия кръг срещу \"Ружомберок\", като сините записаха две победи с по 2:0. Притеснителното за българския отбор е, че УЕФА отново разследва тима заради флаг със забранен символ, като от клуба призоваха  феновете да подкрепят отбора без хулигански прояви  в Ларнака. В последните дни \"Левски\" продължи селекцията си с привличането на двама чужденци, като Хубчев ще може да използва новото попълнение Насиру Мохамед в мача срещу АЕК. ЦСКА и \"Локомотив\" ще продължат българското участие за деня в 20.30 ч. Тимът от Пловдив се завръща на европейската сцена след 13-годишно прекъсване с домакинство на \"Спартак\" (Търнава). ЦСКА приема хърватския \"Осиек\" в  разгара на бурно разразилата се криза . Ръководството на клуба видя вината в себе си след слабото начало на сезона в първенството и побърза да предприеме действия. Първата рокада беше  назначаването на Люпко Петрович за треньор , който досега изпълняваше функции на помощник и съветник. Той заяви, че има богат опит с преодоляването на тежки моменти в клубовете, в които е работил, и  постави за цел пред отбора да влезе в групите на Лига Европа . В опит да заздрави защитата си ЦСКА  привлече испанския бранител Раул Албентоса, който има 93 мача в Ла Лига . \"Имам опит с това как да се справям с кризата. Собственикът на клуба Гриша Ганчев мисли 24 часа за футбол, дори загърби бизнеса си. Ако треньорите и футболистите мислим по 24 часа за футбол, ще излезем от кризата. Най-краткият път към това са победите\", каза Петрович. Той познава добре отбора на \"Осиек\", защото в него прекара голяма част от футболната си кариера. Пътят му в треньорството също започна от хърватския клуб, като първите му стъпки бяха с юношите на тима през 1984 г., а по-късно пое мъжкия състав. Българското участие за деня ще приключи с мач на шампиона \"Лудогорец\". Тимът гостува в Исландия на \"Валур\" от 22 ч. В началото на сезона \"Лудогорец\" обяви високи цели, но сега тимът ще се опита да вземе поправителен в Лига Европа, след като  мечтата за участие в Шампионската лига се изпари  още в първия кръг. Отпадането от унгарския шампион \"Ференцварош\" беше последвано от проблем между Марселиньо и треньора Стойчо Стоев. Бразилецът беше изваден от последния мач на състава срещу \"Берое\" и не пътува за Исландия заради поведението си, което беше определено от Стоев като  рецидив . \"Веднъж вече имах възможността да говоря за Марселиньо. Той е извън отбора. В момента ни предстои мач с \"Валур\", който е по-важен от ситуацията с бразилеца. Аз съм треньор, който дава възможност на всеки играч да покаже, че не е попаднал случайно в \"Лудогорец\", каза Стоев преди мача в Исландия.", "date": "2019.07.25", "title": "Българският футбол и нeговата историческа вечер в Европа"}
{"url": "https://www.dnevnik.bg/analizi/2019/07/25/3942736_za_kogo_e_papka_qneqnev_i_zashto_oshte_niama/", "text": "                         Заблуждават обществото с някакъв 20-годишен хакер, уж изтеглил данни от НАП. А в масива данни, изтеглен и пуснат в мрежата, има неща, които издават престъпления. Скандалът е в самия НАП – там са създадени необясними архиви с противозаконно използване на информация за гражданите. И прокуратурата още не е влязла там и никого не е разпитала. Странно как никой още не е повдигнал въпрос Например в масива има трудно обяснима папка с име \"Яне Янев\" – по-точно името е \"PAVKOV/QNEQNEV.csv\". В папката има ЕГН-та на 1 048 575 души! Групирани там по неясен признак. Павков е името на данъчен служител. А на кого е името Яне Янев? Има един политик, който размахваше папки пред телевизиите и после се скри от прожекторите – Яне Янев, лидер на залязлата партия РЗС (Ред, законност и справедливост), бивш шеф на комисията за противодействие на корупцията в предишния парламент. От противник на премиера Борисов в първия му мандат, той стана негов върл защитник. Сега Яне Янев е фермер, занимава се със земеделие и животновъдство в няколко района на България, има инвестиции за милиони. Но не остана съвсем извън политиката – няколко години наред беше съветник на Бойко Борисов по въпросите за противодействие на корупцията. И в момента е неофициален съветник на Борисов и често пътува до София да се среща с него. Дали тази папка носи неговото име и дали е създадена като отделен масив в масива на НАП, за да я ползва лично той в съветническата си дейност, не се знае. Тепърва ще се проучва по какъв критерий са подбирани. Засега най-повърхностен поглед показва, че става дума за хора с доходи над средните. Папката съдържа колони с данни за ЕГН, месечни доходи, нетни заплати, данъци, данни за пенсионно и здравно осигуряване и др. Трябва специален софтуер, за да се търси в нея, да свържеш ЕГН с име, адрес, мейл, електронен подпис и др. Ако НАП прави масив за хора, които иска да проверява за укриване на доходи, това трябва да става съвсем официално и по специален закон и изисквания, а не като нещо тайно. И всеки присъстващ в техните масиви и папки трябва да има достъп до данните за себе си, както има достъп до данните си за пенсионно и здравно осигуряване. Неотдавна стана известно, че данъчните са направили рисков профил на хора и фирми и ги проверяват с методи на ЦРУ. Проследяват регистрации на един и същи адрес, на едни и същи счетоводители и т. н. връзки. Но тази папка \"Яне Янев\" с повече от милион българи в нея не отговаря на така описаните претенции за досиета с рисков профил. Това са почти половината от хората у нас, деклариращи доходи и плащащи данъци. Въпросът е – кой има право на достъп до тази папка? За какво се използва тази информация? Колко дълго може да я притежава някой? Бегъл преглед показва, че в папката има даннини и от 2005-а, и от 2007-а година. Давността на данъчните срокове и документи е 10 години. И като се правят проверки, това е маскималният срок назад. Защо в тази папка има по-стари данни? Според въведените у нас изисквания в съответствие с Общият регламент относно защитата на данните (GDPR), във всяка фирма трябва да има конкретен човек, който отговаря за компютрите, съдържащи лични данни. Кой е този човек в НАП, отговарящ за данните в папка \"Яне Янев\"? Кой я е създал и по какви критерии? Защо прокуратурата още не се е самосезирала? Вместо да ни будалкат с някакъв 20-годишен хакер, трябва да дадат обяснение за масивите на НАП. Прокурорът Гешев, специалистът по интернет престъпност Явор Колев от ГДБОП иначе са много приказливи. В друга държава можеше да има оковани пред НАП служители, като Иванчева. Нищо такова не се случва, няма дори въпроси от прокуратурата. Има основания да се каже, че някаква По същото време с изтичането на данни от НАП, пуснаха в интернет и данните на съдия Мирослава Тодорова и семейството й, с добавено към името й NE SE CHISTIIII. Да се удари, да се опраска и т. н. – жаргонни изрази от разговори на съдийки и от тефтерчето на Златанов – калинка, турена за шеф на комисия, като много други от \"отбора\" на ГЕРБ. Колкото да е клише да се каже, но премиер, излязъл от мутренско-рекетьорските среди, създаде тия условия в държавата и последствията не закъсняват. На дневен ред излиза въпросът, че трябва да има закон (а не подзаконов акт) каква информация може да събира НАП и колко да я пази. И защо обикновените фирми и журналисти могат да бъдат преследвани с жестоки глоби от Комисията за защита на личните данни, а НАП - не?", "date": "2019.07.25", "title": "Защо още няма арестувани в НАП?"}
{"url": "https://www.dnevnik.bg/bulgaria/2019/07/25/3942844_samo_geshev_li_shte_se_vkljuchi_v_kalnoto_sustezanie/", "text": "Днес е третото от общо четири поредни заседания на пленума на Висшия съдебен съвет (ВСС), на които по закон могат да бъдат издигани кандидатури за нов главен прокурор. Остава още една –  четвърта и последна дата  – 29 юли, на която това може да се случи. До момента единственият предложен кандидат е заместник главният прокурор Иван Гешев, който бе  издигнат в понеделник  от всички 11 членове на прокурорската колегия на ВСС. Към момента изглежда, че сегашният заместник на Сотир Цацаров може да се окаже единствена номинация и да наследи поста след изтичане на мандата му на 10 януари 2020 г. Предложения за кандидати могат да правят единствено поне трима членове на прокурорската колегия на ВСС и министърът на правосъдието Данаил Кирилов. До момента нито един правосъден министър не е номинирал кандидат за главен прокурор, а Данаил Кирилов вече каза, че няма да го прави. Но с уговорката, че може да се възползва от правомощието си,  ако процедурата \"започне да се изкривява\"  или ако не бъде предложен нито един кандидат. След като Гешев бе номиниран, в интервю пред Би Ти Ви Кирилов пак каза, че няма да предлага кандидат, но добави, че може да го направи само ако има кандидат с широка гражданска подкрепа или ако президентът възрази срещу Гешев и посочи кандидат.      Държавният глава обаче няма правомощия да посочва, издига или номинира кандидати за главен прокурор, а единственото друго конкретно предложение е на гражданско сдружение БОЕЦ, което поиска издигане на кандидатурата на следователя от Столичната следствена служба Бойко Атанасов. Без да бъде издигнат официално, той няма как да се включи в надпреварата. Номинацията на Гешев  вече предизвика коментари  и недоволство както сред юристите, така и сред неправителствените организации и  политически партии . Доскоро Гешев бе убеден \"на 99%\", че  \"в тази кална битка\" няма да участва . Въпреки това номинацията е факт и е подкрепена и от главния прокурор Сотир Цацаров. Недоволството бе породено заради това, че цялата прокурорска колегия е застанала зад един единствен кандидат, което на практика означава, че ако има друг, той може да бъде предложен от министър Кирилов. Това е и причината и магистрати, и граждански организации да смятат, че изборът е предопределен. А освен това  остра реакция  имаше и срещу негови изявления в  телевизионно интервю пред БНТ . Състезание няма да има, ако кандидатът е един Пред \"Дневник\" говорителят на прокурорската колегия на ВСС Даниела Машева обясни, че принципно има възможност представители на колегията да издигнат и друг кандидат, но по думите й би било странно да подкрепиш една номинация, след това да издигнеш друга. Възниква и въпросът за кого ще гласуват предложилите двама кандидати за поста. Освен това според Машева фактът, че 11 прокурори са подкрепили кандидатурата на Гешев, не означава задължително, че ще го подкрепят и с гласа си на избора, който е  насрочен за 24 октомври . Предстои до 17 септември да бъде изготвена оценка за Гешев както от комисията по атестиране и конкурси към ВСС, така и от комисията по професионална етика. Има възможност за задаване на въпроси и от членовете на ВСС, и от граждански и професионални организации, уточни Машева, като срокът за това е до 16 октомври. След това процедурата предвижда Гешев да представи концепцията и виждането си за това как ще се развива прокуратурата в следващите 7 години, а после да бъде изслушан пред ВСС. Едва след това според Машева всеки от членовете на кадровия орган може да реши дали да го подкрепи или не. На въпрос дали ако недоволството срещу кандидатурата на Гешев се засили, има възможност прокурорската колегия да оттегли номинацията, Машева обясни, че процедурата позволява това да се случи. Но според нея би изглеждало нелогично и непоследователно да се предлага кандидат с голямо мнозинство, а след това номинацията му да се оттегля. \"На този етап това няма да се случи и няма да оттегляме номинацията на Гешев\", заяви говорителят на прокурорската колегия на ВСС. Държавният глава може да откаже да го назначи Ако Иван Гешев остане единствен кандидат за поста, той трябва да бъде изслушан пред пленума на ВСС на 24 октомври. Веднага след това е гласуването. За да бъде избран, той трябва да получи подкрепата на не по-малко от 2/3 от членовете на ВСС. На практика поне 17 от общо 25 членове на съвета трябва да го подкрепят. Ако за него гласуват по-малко от 17 членове на ВСС, избор няма да има и процедурата трябва да започне отначало. Ако бъде избран, ВСС ще изпрати предложение до президента, а той от своя страна може да подпише или да откаже да подпише указ за назначаването му. Ако Румен Радев се възползва от правомощията си, това може да е еднократно и трябва да обяви подробни мотиви за отказа. В такъв случай процедурата се връща отново във ВСС и започва отначало. Ако съдебният съвет избере повторно Иван Гешев, президентът е длъжен да го назначи с указ, който се обнародва в Държавен вестник. Кой издигна Гешев за кандидат за главен прокурор Висшият съдебен съвет се състои от 25 души в две колегии – прокурорска (и на следователите) и съдийска. Председателстващ ВСС е министърът на правосъдието. В състава на ВСС по право влизат \"тримата големи\" в съдебната власт – главният прокурор и председателите на Върховния касационен и Върховния административен съд. Всички останали се избират по квоти – професионална и парламентарна. Прокурорската колегия на ВСС се състои от 11 души, които са предложили номинацията на Иван Гешев за главен прокурор, сред които и Сотир Цацаров. Той е бил подкрепен от квотата на прокурорите – Георги Кузманов, Даниела Машева, Огнян Дамянов, Пламен Найденов, и Евгени Диков от квотата на следователите. Всички те са издигнати и избрани за членове на ВСС от прокурори. Освен това зад кандидатурата му са застанали и петимата представители на прокурорската колегия от парламентарната квота: Гергана Мутафова - беше в ръководството на Асоциацията на прокурорите в България. Тя беше и кандидат за ВСС от прокурорската квота, но не получи доверието на колегите си. Член е на ВСС по предложение на ГЕРБ.      Йордан Стоев е бивш зам. апелативен прокурор на София, издигнат от \"Обединени патриоти\". Той е прокурорът, който потвърди на втора инстанция отказа на прокурор Боряна Бецова да образува досъдебно производство по сигнала на \"Протестна мрежа\" срещу Делян Пеевски за организирана престъпна група съвместно с Цветан Василев и Николай Бареков, за разминаване между декларираното и фактическото имотно състояние на депутата от ДПС Делян Пеевски, за големия брой кредити към свързани лица, отпускани от вече фалиралата КТБ. Калина Чапкънова беше окръжен прокурор на Бургас. За нея Цветан Цветанов заявил, че е била \"подадена\" от депутатите на ГЕРБ от Бургас, \"защото и те като част от живеещите на територията на Бургаска област имаха добри коментари по нейните качества и по това, което е като оценка от обществото\",  написа \"Капитал\" . Пламена Цветанова бе ръководител на следствения отдел към Софийската градска прокуратура, предложена за член на ВСС от ДПС. Според прокурори Пламена Цветанова е от близкото обкръжение на бившия директор на Националната следствена служба Ангел Александров, който не крие приятелството си с Ахмед Доган. Преди да стане член на ВСС, Светлана Бошнакова работи като прокурор във Върховната касационна прокуратура. Тя заема поста, след като бе подкрепена от БСП.", "date": "2019.07.25", "title": "Само Гешев ли ще се включи в \"калното състезание\" за нов главен прокурор"}
{"url": "https://www.dnevnik.bg/video/2019/07/25/3942738_boris_ili_al_-_koi_e_britanskiiat_premier_video/", "text": "Борис Джонсън постигна мечтата си да стане премиер на Великобритания. Макар да го определят като \"британския Тръмп\", зад раздърпаните му дрехи, нелепата прическа и комичното поведение стои нещо повече. Какво - вижте във видеото на \"Дневник\".  Всичко от рубриката \"С две думи\" гледайте  тук .", "date": "2019.07.25", "title": "Борис или Ал - кой е британският премиер? (видео)"}
{"url": "https://www.dnevnik.bg/evropa/2019/07/25/3942511_pari_za_vsekigo_v_polsha_nikoi_ne_se_oplakva_ot/", "text": "                         \"Пари за всекиго\" - под това заглавие \"Зюддойче цайтунг\" публикува статия, в която се твърди, че доходите в Полша са се увеличили значително, но заедно с тях и неравенството. В началото авторът Флориан Хасел ни отвежда в живописно полско селце на около 130 км от Варшава, където любителите на природата има на какво да се порадват, включително на щъркели и други редки видове птици. В селото живеят 2500 души, на които сякаш не им остава друго, освен да се радват на природата. Защото приходите им са доста ниски: средно 360 евро месечно. Същевременно в столицата Варшава средният месечен доход възлиза на 1100 евро. За цяла Полша средният месечен доход възлиза на 813 евро нето, т.е. след данъци и отчисления. Това са три пъти повече пари, отколкото в съседна Украйна, сравнява авторът. Доходите на най-богатите са нараснали с 458% В статията се цитира статистика, според която след разпадането на комунистическата система в периода 1989-2015 доходите и жизненият стандарт на поляците са се повишили със 73 процента. При това тези данни не се отнасят само до богати градове като Варшава, Гданск, Познан или Вроцлав. \"И в провинцията, където живеят две пети от поляците, бяха построени много нови училища, детски градини и пътища, животът стана значително по-удобен, а интернетът често пъти е не по-лош от този в градовете\", посочва авторът. Той пояснява, че това се дължи главно на европейските субсидии за полското селско стопанство, които само за периода 2004-2017 година възлизат на гигантската сума от 28 милиарда евро. Флориан Хасел уточнява, че полските фермери са собственици на земята и на постройките, а и в градовете повечето поляци притежават жилищата, които обитават. Това уточнение е важно за германските читатели, защото повечето германци живеят под наем, който е сериозно перо в месечните им разходи. Авторът цитира полските икономисти Павел Буковски и Филип Новокмет, според които неравенството в Полша се увеличава. В интернет бързо може да се открие тяхно изследване от 2017 година, озаглавено \"Неравенството в Полша\", в което те установяват, че между 1989 и 2015 година най-добре печелещата една десета от поляците е увеличила доходите си със 190%, а горният един процент по приходи - с 458%. Доходите на най-ниско платената половина от поляците пък са нараснали само с 31 на сто, става още ясно от тяхното изследване. Същевременно от данни на Евростат разбираме, че коефициентът \"Джини\", който измерва именно неравенствата в едно общество, за Полша има относително добра стойност: за 2018 година той е 27.8. А година по-рано е бил 29.2. За уточнение: колкото по-нисък е коефициентът \"Джини\", толкова по-близо е съответната страна до равенството. За България коефициентът \"Джини\" възлиза на 39.6 за 2018 година и 40.2 за 2017. Така Полша се оказва една от държавите в ЕС, в които има относително най-голямо равенство. Впрочем в статията на \"Зюддойче цайтунг\" четем, че в Полша почти никой не се оплаква от неравенство. Въпреки че \"полското население застарява и се топи\", въпреки че \"милиони поляци отидоха да печелят пари в Англия, Германия, Холандия или в скандинавските страни\". Въпреки че \"10% от жителите на селата са безработни\". Сметката ще плащат бъдещите поколения Авторът припомня, че правителството на национал-популистите е преразпределило много пари именно в полза на хората с по-ниски доходи. \"Ето защо  много поляци гласуват в полза на консерваторите  не заради мирогледа им, а просто защото под тяхно управление получават повече пари. Детските надбавки от по 100 евро месечно от второто дете нататък за много семейства са сериозен приход\", пише Флориан Хасел. Той припомня, че в Полша наесен предстоят избори и затова държавата отпуска извънредни пенсии, надбавки за студентите, както и детски надбавки и за първото дете. Икономистите са единодушни, че това преразпределение дава положителни резултати, но в същото време се опасяват, че то е изградено на глинени крака, а сметката ще плащат бъдещите поколения, заключава авторът на \"Зюддойче цайтунг\".", "date": "2019.07.25", "title": "\"Пари за всекиго\": В Полша никой не се оплаква от неравенство"}
{"url": "https://www.dnevnik.bg/sviat/2019/07/25/3942855_vtora_saharska_vulna_minava_prez_evropa_v_rusiia/", "text": "Втората в рамките на месец гореща вълна, идваща от Африка, предизвика температурни рекорди в Европа, докато в Русия прогнозират за края на седмицата рязко захлаждане и валежи от мокър сняг в европейската част. Докато за Русия спускането на полярен въздух през юли и август не е непознато явление, за Западна Европа толкова чести и горещи вълни са необичайни и според специалисти по климата ще се превръщат в нещо нормално. В Белгия и Холандия в сряда бяха поставени абсолютни температурни рекорди, много топло е във Франция, Германия и Великобритания, а прогнозата за днес е за още по-големи горещини. В североизточните части на Испания вчера беше 41 градуса, но на над хиляда километра на север в Белгия регистрираха 39.9 градуса - най-високата температура от 1833 г. насам (предишният рекорд бе 36.6 градуса от 1947 г.), и отправиха предупреждения към страната за \"червен код\" за четвъртък. На същата най-висока степен на тревога са поставени 13 града в Италия, като в Сардиния очакват над 40 градуса днес. Комбинацията с влагата от Средиземно море прави ситуацията още по-опасна за хората.      В Париж днес също ще бъде над рекордните 40.4 градуса и главният архитект по възстановяването на изгорялата катедрала \"Нотр Дам\" заяви, че се опасява от жегата да не се разместат камъните на силно повредения свод и да последва ново рухване. В Холандия регистрираха в сряда своя нов абсолютен рекорд от 38.8 градуса, предишната най-висока температура бе от 1944 г. Германският абсолютен рекорд от 40.5 градуса в сряда вероятно ще бъде подобрен още днес. В Югоизточна Англия са се подготвили днес да запишат рекордните за юли 38 градуса.      По същото време в европейската част на Русия се подговят за рязко захлаждане от петък, като в централните части и горното поречие на Волга температурите ще паднат с до 10 градуса под нормата за юли. В северния край на европейска Русия не е изключено и да завали мокър сняг. Има регистрирани юлски снеговалежи в Коми и това е вероятно да се повтори в края на този и началото на следващия месец. Същото важи за Мурманск, където не е валял сняг по това време на годината от средата на миналия век. Доста хладно ще е и далеч на юг в Москва - минимални температури от 10-12 градуса. Рекордът тук е от 1916 г., когато на 29 юли са измерили 5.6 градуса.", "date": "2019.07.25", "title": "Втора сахарска вълна минава през Европа, в Русия очакват сняг"}
{"url": "https://www.dnevnik.bg/sport/2019/07/25/3942622_sluchaite_na_rasizum_v_angliiskiia_futbol_sa_se/", "text": "За седма поредна година случаите на дискриминация в английския футбол са се увеличили, показва докладът на организацията Kick It Out. Инцидентите за сезон 2018-19 са 422, като ръстът спрямо година по-рано е 32%. Най-чести са случаите на расизъм. Те са 274, като увеличението им е с цели 43%. В проучването са включени случаи на обиди не само на стадиона, но и в социалните мрежи. Драстично скача и дискриминацията на расова основа, която включва ислямофобия и антисемитизъм. Тези случаи са 63, като увеличението спрямо предишния отчетен период е 75%. Проявите на сексизъм също бележат ръст от 61 на 68, а дискриминацията по отношение на физически недъзи намалява от 15 на девет.  \"Футболът отразява обществото, което го играе и гледа, като за жалост данните не изненадват. Фактът, че случаите на расизъм се увеличават с 43% ясно показва голямата работа, които всички във футбола трябва да свършат. През 2019 г. трябва да се запитаме какво можем да направим по-добре и какво не работи\", обобщи Ройсин Ууд, директорът на Kick It Out. През миналия сезон зачестиха случаите на расизъм от страна на феновете към футболистите. Играчите на \"Манчестър сити\" и \"Арсенал\"  Рахим Стърлинг  и Пиер-Емерик Обамеянг се озоваха с центъра на обиди, като  срещу габонеца беше хвърлена бананова кора в мача с \"Челси\" . Голяма част от привържениците подкрепиха мерки за справяне с расизма. В проучване на Kick It Out, в което участваха 27 000 запалянковци от 38 държави, 60% от анкетираните подкрепят  наказание с отнемане на точки  на отборите. Повече от половината заявяват, че са били свидетели на расистки прояви.", "date": "2019.07.25", "title": "Случаите на расизъм в английския футбол са се увеличили рязко"}
{"url": "https://www.dnevnik.bg/video/2019/07/25/3942861_video_trump_govori_pred_prezidentski_gerb_s_ruski_orel/", "text": "Изглежда, сред организаторите на митинг на консервативна младежка организация в САЩ, пред която говори президентът Доналд Тръмп, има някой, който не просто не му симпатизира, но и се възползва от шанса да се пошегува. Репортер на \"Вашингтон пост\" забеляза, че на екрана на сцената на срещата на Turning Point USA във Вашингтон единият от президентските гербове изглежда необичайно. Вместо американския белоглав орел от герба на САЩ стои двуглав орел, какъвто има на герба на Русия. Освен това в президентския герб орелът стиска маслинови клонки и мълнии, но в този вариант мълниите се оказаха заменени със стикове за голф. Още не е ясно кой стои зад случилото се и как президентът е говорил 80 минути пред изображение, което е обида и за институцията. Изданието напомня, че това се случи в момент, когато специалният прокурор Робърт Мюлър потвърди в две изслушвания в комисии в Конгреса, че в президентската кампания от 2016 г. е имало мащабна намеса от страна на Русия и няколко от високопоставените членове на кампанията на Тръмп са лъгали разследващите и конгресмените за незаконните си действия. Мюлър каза също, че почти сигурно руснаците ще опитат да повлияят и на изборите през 2020 г.", "date": "2019.07.25", "title": "Видео: Тръмп говори пред президентски герб с... руски орел"}
{"url": "https://www.dnevnik.bg/evropa/2019/07/25/3942863_premierut_na_italiia_izrazi_doverie_v_partiiata_na/", "text": "Италианският премиер Джузепе Конте заяви, че продължава да вярва на участващата в правителствената коалиция партия \"Лига\" въпреки  твърденията за незаконно финансиране от Русия,  предаде \"Ройтерс\". \"На този етап няма никакви елементи, които биха намалили доверието, което изпитвам във всички членове на правителството\",  заяви Конте пред горната камара  на италианския парламент. Италиански магистрати заявиха този месец, че са започнали разследване за евентуална международна корупция след информации в медиите, че партията \"Лига\" се е опитала да получи милиони долари чрез тайна сделка за руски петрол. Прокуратурата в Милано разследва по-специално среща през октомври в Москва, на която приближен на вицепремиера Матео Салвини - Джанлука Савоини, и двама други италианци са заподозрени, че са говорили с трима неидентифицирани руснаци за начина, по който да отклонят към \"Лига\" на Салвини десетки милиони долари, идващи от руския петрол. Салвини на няколко пъти каза, че неговата партия не е получила и \"една рубла\" от Москва и че хвали руския президент Владимир Путин \"гратис\", но аферата, появила се в италиански медии още през февруари, започна да трови управляващата коалиция на Конте, откакто в началото на юли американският разследващ сайт \"Бъзфийд\" обяви, че разполага и с аудиозапис по случая, припомня \"Франс прес\". Конте на няколко пъти поиска от Салвини да говори по случая пред парламента, но тези усилия бяха напразни и вчера премиерът отиде сам в Сената, където обстановката беше напрегната. Конте дори не можа да разчита на коалиционните съюзници на \"Лига\" от Движение \"Пет звезди\", които излязоха от залата, като преди това казаха, че Салвини е трябвало да дойде и да дава обяснения. Салвини пък беше свикал по същото време съвет за националната сигурност, като темата беше защитата на границите. \"Докато някои в Сената ще търсят несъществуващи рубли, ние ще бъдем в министерството и ще работим за защитата на нашите граници\", каза Салвини. Конте вчера де факто не отговори на въпроси на сенаторите, например за руските контакти на Салвини или за вечеря на Салвини със Савоини в навечерието на срещата през октомври. Той само каза, че не е получил информации от компетентния министър. И докато опозицията критикуваше отсъствието на Салвини в Сената, сенаторът от \"Лига\" Масимилиано Ромео поиска създаване на разследваща комисия за финансирането на всички партии, уверявайки, че други имат много повече за криене от неговата партия.  Същевременно вчера италианското правителство спечели вот на доверие в долната парламентарна камара във връзка с постановление за сигурността и имиграцията. Постановлението беше изготвено от Салвини и затяга санкциите над кораби на благотворителни организации, които се опитват да докарат в Италия спасени мигранти в Средиземно море. При вота на доверие заради постановлението 325 депутати срещу 248 подкрепиха правителството. Сега въпросът отива за обсъждане в Сената, предаде \"Ройтерс\". /БТА", "date": "2019.07.25", "title": "Премиерът на Италия изрази доверие в партията на Салвини въпреки скандала с руските пари"}
{"url": "https://www.dnevnik.bg/hrana_i_napitki/2019/07/25/3936410_koi_e_andre_tokev/", "text": "                         Започваме с Андре Токев. Той почти не се нуждае от представяне, но кратката му визитка е собственик на ресторант ANDRé, президент на \"Бокюз д’Ор България\", почетен президент на Българската асоциация на готвачитее, член на журито на MasterChef - България.  \"Кухнята е история и историята е кухня\" Детството си българско-германският майстор-готвач Андре Токев прекарва в кухните на своите баби с домашно приготвена традиционна храна от България и от Германия. Започва професионалния си живот като готвач в семейния ресторант в Германия. Израснал в различни страни като Алжир, Германия и България, вдъхновението си черпи най-вече от съчетаването на храната на различните култури. Най-голямата му мотивация е да събира хората и да им подарява преживявания, които сближават различни култури и в които всяко ястие разказва история. В кухнята на своя ресторант ANDRé той свързва културата и храната за уникални моменти на кулинарна наслада. Шеф Токев е иноватор и основоположник на гурме културата в България. Понастоящем предава трупания с години в България, Германия, Франция и Австрия професионален опит на млади български готвачи. Той e основател на Българската асоциация на професионалните готвачи и на Националния кулинарен отбор на България. Организира конкурси за готвачи и млади таланти, като в годините променя образа на професията тук и мотивира българските готвачи да се състезават на световни кулинарни форуми и фестивали. Андре Токев споделя, че \"удоволствието води до перфекционизъм в нашата работа и трябва да създадем атрактивен кулинарен свят за следващите поколения\".", "date": "2019.07.25", "title": "Кой е Андре Токев"}
{"url": "https://www.dnevnik.bg/sport/2019/07/25/3942868_stefan_stefanov_osushtestvi_vtoroto_bulgarsko/", "text": "Стефан Стефанов е стъпил на К2 (8611 м). Това е второто българско изкачване на втория по височина връх на планетата. Първото  беше на Боян Петров на 31 юли 2014 г . Стефанов е бил част от голяма група, организирана от Seven Summit Treks. В 19-членната експедиция имало десетима чужденци, трима пакистанци и шестима шерпи. Те стъпили на върха рано сутринта местно време. Първото за сезона  изкачване на К2 беше на Нирмал Пурджа преди ден . Бившият гурка (непалски воин) и четирима шерпи са опънали парапет към върха и са отворили пътя. Пурджа опитва да изкачи 14-те осемхилядника за рекордните седем месеца, като за малко повече от три месеца вече стъпи на десет от тях и се насочва към Броуд Пик. Преди два месеца  Стефанов изкачи Канчендзьонга (8586 м) .  За себе си той казва, че не е алпинист и няма амбиции да се представя като такъв, а изкачва върховете с помощта на шерпи и допълнителен кислород. Миналата година той е изкачил Еверест.", "date": "2019.07.25", "title": "Стефан Стефанов осъществи второто българско изкачване на К2"}
{"url": "https://www.dnevnik.bg/hrana_i_napitki/2019/07/25/3936698_techna_shopska_salata_sus_sladoled_ot_dinia/", "text": "                         За да приготвите сладоледа, изчистете семките на динята. Миксирайте всички съставки в блендер и минете през фина цедка. Сложете в машината за сладолед и след като е готова сместа, съхранявайте на -13 ̊C. За панакотата затоплете сметаната, добавете хидратирания желатин и сиренето, миксирайте в термомикс. Поставете сместа в силиконова форма за 6 часа. Блендирайте всички продукти за течната шопска салата. Аранжиране: Панакотата се подрежда в супена чиния. Върху нея се слагат бадемите и копър, след което – малки топки сладолед и се залива с шопската. 400 г белени домати 100 г белени краставици 100 г обелени червени чушки 60 г червен лук 5 г люта чушка 5 г магданоз 30 мл студено пресован зехтин 300 г диня 30 г захар (в зависимост от сладостта на динята) 10 мл мастика или узо 15 мл лимонов сок 100 г саламурено сирене 200 г сметана 3 г желатин накълцани печени бадеми копър Приятен апетит!", "date": "2019.07.25", "title": "Течна шопска салата със сладолед от диня"}
{"url": "https://www.dnevnik.bg/evropa/2019/07/25/3942869_evroparlamentut_predupredi_boris_djonsun_za_riskovete/", "text": "В деня, в който  встъпи в длъжност като нов британски премиер , Борис Джонсън получи предупреждение от Европейския парламент за много вредните икономически последици при напускане на Обединеното кралство без сделка, предаде \"Франс прес\". Европарламентът потвърди и възможността за промяна в общата политическа декларация за излизане от ЕС, приета от Лондон и съюза, но не и самото споразумение. Джонсън многократно изтъкна намерението си  да осъществи Брекзит на 31 октомври , краен срок, определен след две отлагания, дори и без сделка. Неотдавнашните изявления, особено тези, направени в кампанията за лидерството на Консервативната партия, значително засилиха риска от хаотично излизане на Обединеното кралство, предупредиха представителите на политическите групи в европарламента в декларация, разпространена след среща с главния преговарящ от ЕС Мишел Барние. \"Излизане без сделка би било много вредно икономически, въпреки че щетите, нанесени на двете страни, няма да са едни и същи\", предупредиха евродепутатите. Брекзит без споразумение \"няма да бъде компенсиран от никаква форма на споразумение или от миниспоразумение между ЕС и Обединеното кралство\", заявиха те. ЕС няма да предоговаря споразумението за напускане на Великобритания, сключено между ЕС и британското правителство, напомниха парламентаристите. Джонсън желае промени в споразумението, особено премахване на т.нар. ирландски предпазен механизъм, който би обвързал Обединеното кралство с някои от търговските правила на ЕС след Брекзит за избягване на задълбочени проверки на границата с Ирландия, предаде \"Ройтерс\". Привържениците на Брекзит се опасяват, че това ще създаде пречки пред Великобритания при сключването на независими търговски сделки по света. \"Организирано напускане е възможно само ако са гарантирани правата на гражданите, финансовото уреждане и предпазният механизъм, който при всички обстоятелства гарантира, че няма да има по-твърда граница на остров Ирландия\", заяви групата в европарламента, която се занимава с Брекзит. Тереза Мей сключи споразумението с ЕС през ноември, но британският парламент на три пъти го отхвърли, припомня \"Ройтерс\". Общността се подготвя за напускане на Великобритания без сделка или за ново отлагане на Брекзит. Междувременно ирландският премиер Лио Варадкар заяви, че твърдението на Борис Джонсън, че Обединеното кралство може напълно да предоговори споразумението си за Брекзит с ЕС, няма връзка с реалността. \"Слушайки го какво каза днес, останах с впечатлението, че той не говореше просто за заличаване на предпазната мярка (за северноирландската граница), ами за цяло ново споразумение\", каза Варадкар след първата реч на Джонсън като премиер. \"Това няма да стане\", добави ирландският правителствен ръководител. /БТА", "date": "2019.07.25", "title": "Европарламентът предупреди Борис Джонсън за рисковете от Брекзит без сделка"}
{"url": "https://www.dnevnik.bg/biznes/2019/07/25/3942862_evrokomisar_predupredi_che_bulgariia_moje_da_izgubi/", "text": "България не е направила много, за да избегне разпространението на африканска чума по свинете, коментира в интервю за БНР еврокомисарят по здравеопазването и безопасността на храните Витянис Андрюкайтис след като в три области - Русе, Плевен и Разград, е обявено бедствено положение заради разпространението на болестта, а индустриални комплекси се оказаха засегнати. Парламентарната група на \"БСП за България\" поиска за ситуацията да бъдат изслушани в Народното събрание вицепремиерът Томислав Дончев и земеделският министър Десислава Танева. \"Точно такъв пик е брилянтен пример за това, че в България не е направено много, за да се избегне тази ситуация. Тъжно ми е да чуя тази новина. И докато очакваме официалните резултати от разследването, мога само да отбележа, че това се случи, защото някой е бил небрежен, не си е свършил работата както трябва и не е внимавал\", каза Андрюкайтис. Той предупреди, че властите трябва да влизат във всяка къща, за да разясняват необходимите мерки и евентуалните последици от неспазването им.  \"Почти няма време и ако това не се направи, България е изправена пред огромната опасност да загуби цялото си свиневъдство\", каза той. Екип на Европейската комисия е в момента в България, за да оцени щетите от болестта, като се очаква работата му да приключи днес, информира БНР. Танева каза, че правилата на Европейската комисия не позволяват държавата да обезщетява хората, които гледат прасета за лични нужди в дворовете си, но допълни, че има случаи, в които става дума за 100 животни, а не за 1-2. \"Ние търсим вариант да ги подкрепим, защото се гледат заради традицията ни\", добави тя. Делът на сектор \"Свиневъдство\" в брутния вътрешен продукт се изчислява на около 250 млн. лв., а приходите от продажби с ДДС - на 600 млн. лв., каза Танева.", "date": "2019.07.25", "title": "Еврокомисар предупреди, че България може да изгуби свиневъдството си"}
{"url": "https://www.dnevnik.bg/na_put/2019/07/25/3940523_jdreloto_na_erma_-_miasto_za_barbekju_leka_razhodka_i/", "text": "В горещите летни дни останалите в София обичайно се чудят къде да отидат в събота и неделя, за да напуснат пределите на напечения град. Парковете, районът около Камбаните и най-популярните места в планините близо до столицата са пренаселени, а на по-малко от 100 километра на Запад открихме приятно и изненадващо слабо популярно местенце. Става въпрос за Ждрелото на Ерма край Трън и екопътеката покрай реката. За съжаление, екопътеката е амортизирана, на места унищожена и дори опасна, като табели предупреждават да не се минава. Все пак част от нея може да се ползва, ако сте с удобни обувки и поотраснали деца, но пък има и алтернатива - черен път, който е почти без никакъв наклон. Е, докато сте на него няма да видите най-красивите места на ждрелото, но приятни гледки не липсват.      Как да стигнем От центъра на София до отправната точка на разходката са около 90 километра, като пътуването отнема час и половина. Ползват се магистрала \"Люлин\" или изходът за Перник през Владая, минава се през Перник, Брезник и се стига до Трън. От центъра на града се следват кафявите табели с надпис \"Ждрелото на река Ерма\". Пътят завършва на голям паркинг, където може да се остави колата. За най-мързеливите още тук има изградени маси с пейки и барбекюта, детски кътове с люлки и шезлонги за слънчеви бани. За моя изненада в неделя в 11 часа мястото беше абсолютно празно, като чак към 14 часа стана оживено, но не и неприятно претъпкано.      Нашият план обаче беше да се разходим, така че тръгнахме по екопътеката. Още след първите 100-200 метра ни посрещна табела, че минаването е опасно и става на собствена отговорност. Поехме риска и не съжалихме, защото гледките си заслужават. Живописните тунели Ерма се преминава по дървено мостче в сравнително добро състояние, като се излиза на черен път точно преди впечатляващ скален тунел. Той е с дължина около 200 метра и заедно с по-малкия, който е напред по трасето, са прокопани малко преди Балканската война.      Имало е дори идея през тях да преминава теснолинейка, която да свързва Трън с Цариброд (днешен Димитровград), който тогава е бил български. Тунелите предлагат възможности за заснемане на атрактивни снимки и селфита, а сред големия има стръмна пътека, която се спуска до най-тясната част на ждрелото. Този път предупредителните табели ни спряха и не посмяхме да се пуснем по нея обаче. За съжаление недостъпна без специална екипировка е и частта на екопътеката, която е минавала по скалите, за да стигне до панорамна площадка, от която сигурно има страхотна гледка.      Към водопада или към рибарника При положение че бяхме с две деца, куче и маратонки, избрахме да следваме черният път и след около половин час бавно ходене, основно по сянка, стигнахме до разклон, където можеше да поемем към село Врабча. Знаехме, че има красив водопад или към село Богоина и рибарник. Тръгнахме към Врабча, но черният път започна да става кален, а наред с огромните коловози, оставени от камионите с дърва, обещаваше доста неприятен преход, така че се върнахме, за да поемем към Богоина. Не съжалихме, тъй като видяхме интересни стари и реновирани къщи, а до реката край селото попаднахме на китен рибарник.      Голямата изненада в него беше хладилник, пълен с чешки и германски бири, включително и безалкохолни, които определено не очаквах да намеря насред нищото. Рибата на скара и картофите на фурна бяха божествени, като в краткото меню не липсваха също салати и скара. След двучасов лежерен обяд поехме обратно към паркинга, а в късния следобед вече бяхме в София, заредени за новата седмица.     ", "date": "2019.07.25", "title": "Ждрелото на Ерма - място за барбекю, лека разходка и още нещо"}
{"url": "https://www.dnevnik.bg/evropa/2019/07/25/3942871_bulgariia_i_malta_doprinesoha_da_ima_poveche_jeni/", "text": "Благодарение на Малта и България квотата на жените, предложени за европейски комисари, се увеличи, отбелязва ДПА. България предложи Мария Габриел , досегашен еврокомисар по цифровизацията, без да уточнява какъв ресор би искала да заема тя, посочва агенцията и представя кратка справка за кариерата на Габриел.  Малта също предложи вчера жена за еврокомисар и това е 57-годишната Хелена Дали, която е министър по европейските въпроси и равните възможности. Тя е била пет пъти депутат в малтийския парламент, има докторат по политическа социология, възприемана е като либерал и отговаряше за навлизането на гей браковете в страната. Хелена Дали е смятана за един от най-опитните министри в правителството на Джоузеф Мускат. Преди да влезе в политиката, тя е представлявала Малта в конкурса \"Мис Свят\" през 1979 г. Урсула фон дер Лайен, която е новият председател на Европейската комисия, каза, че иска нейният екип от комисари да бъде балансиран  по отношение на половете . Но досега повечето страни членки предложиха мъже за еврокомисари. 12 държави официално номинираха досега кандидати. /БТА", "date": "2019.07.25", "title": "България и Малта допринесоха да има повече жени кандидати за еврокомисари, пише ДПА"}
{"url": "https://www.dnevnik.bg/evropa/2019/07/25/3942894_cheshki_senatori_obviniha_prezidenta_v_narushavane_na/", "text": "Чешкият Сенат гласува за внасяне на жалба в Конституционния съд срещу президента Милош Земан, предадоха ДПА и БТА. Горната камара на чешкия парламент обвинява 74-годишния Земан в осем нарушения на конституцията. Общо 48 от 75 участвали в заседанието сенатори гласуваха в подкрепа на инициативата снощи, посочи Чешката осведомителна агенция (ЧТК). Слабо вероятно е мярката да бъде приета в долната камара. Инициаторите й обвиняват Земан в редица нарушения, включително правене на изявления, противоречащи на официалната външна политика. Те обвиняват и служители на канцеларията му в оказване на влияние върху съдебната власт. Едно от нарушенията по думите на сенатор Вацлав Ласка е нежеланието на президента да приеме оставката на министъра на културата Антонин Станек и  да назначи на негово място  Михал Шмарда, въпреки че е длъжен да направи това по искане на министър-председателя, предаде ТАСС. Казусът се корени в спорното решение на министъра на културата Станек да уволни директора на Националната галерия в Прага. В средата на май Станек предложи да се оттегли от поста, но президентът заяви, че той не трябва да подава оставка, тъй като е разкрил корупция.", "date": "2019.07.25", "title": "Чешки сенатори обвиниха президента в нарушаване на конституцията"}
{"url": "https://www.dnevnik.bg/photos/2019/07/25/3942881_fotogaleriia_iordaniia_predlaga_tankove_i_helikopteri/", "text": "Заливът на Акаба е едно от любимите места за гмуркане заради пищните корали, но Йордания предлага допълнителна атракция за водолазите. В сряда на дъното на Червено море бяха спуснати дарени от армията танкове, бронирани машини и хеликоптер. Според властите това е първият йордански подводен военен музей с \"нов тип забавление\".", "date": "2019.07.25", "title": "Фотогалерия: Йордания предлага танкове и хеликоптери за водолази"}
{"url": "https://www.dnevnik.bg/sviat/2019/07/24/3942614_erdogan_sam_suzdade_problema_s_s-400_no_posledicite/", "text": "                         Преводът на текста, публикуван от онлайн изданието  Ahval , заглавието и акцентите са на \"Дневник\".  Помните ли онази драма с участието на Русия, Турция и ракети \"земя-въздух\"? Не, нямам предвид компонентите за С-400, които тази седмица са водеща новина. Имам предвид събитията от 1997-1998 г., когато турските военни и правителството бяха готови да хванат оръжията заради прехвърлянето на С-300 - предишното поколение руски ракети за противовъздушна отбрана - на кипърските гърци. От страх, че нейните интереси в областта на сигурността ще бъдат застрашени, Турция заплаши да прехване руските кораби, пренасящи ракетите С-300 към разделения остров. Турският флот и бреговата охрана рутинно се качваха на кораби, дори на плаващите под знамето на Руската федерация, за да претърсват товара им. След като САЩ се намесиха, кипърският президент Главкос Клеридес се съгласи, че оръжията, произведени в Русия, ще бъдат разположени на гръцкия остров Крит, извън обхвата на Турция. Каква разлика за малко над 20 години. Сега не Гърция и кипърските гърци, а Турция e на една страна с Москва. Докато турският президент Реджеп Тайип Ердоган и неговите поддръжници приветстват пристигането в Турция на доставките с батареи С-400, представители на отбранителния сектор в Атина продължават със сделката, която бившият министър-председател Алексис Ципрас сключи със Съединените щати за модернизиране на изтребители F-16. Новоназначеният гръцки министър на отбраната Никос Панайотопулос се срещна тази седмица първо, отгатнахте, с посланик Джефри Р. Пайът. Американският дипломат приветства Гърция като \"стълб на стабилността в Източното Средиземноморие\". Струва си да се припомни, че предшественикът на Панайотопулос Евангелос Апостолакис спомена идеята за закупуване от Гърция на Г-35, след като Турция може да е извън международния консорциум, изграждащ самолети от следващо поколение. Истината е, че балансът на силите в региона се промени. В края на 90-те години на миналия век Русия бе основно неприятност. След като бе намалила своето военноморско присъствие в Средиземноморието още в средата на 70-те години, всичко, за което можеше да се надява, бе и вероятно да печели така необходимата твърда валута, като продава оръжие. Това едва ли бе предизвикателство за западното превъзходство в региона. Турските структури за сигурност внимателно наблюдаваха жестовете на Москва към Гърция, Кипър, Сирия и Армения, но почти никой в Белия дом или Пентагона не се напрягаше много заради това. Днес, напротив, Русия се очерта като посредник в Сирия, а и като партньор, избран от Ердоган, поради причини, които са били обсъждани подробно от експерти и учени. Продажбите на оръжие вероятно са най-добрият геополитически актив на Русия. Те укрепват връзките с лидерите и техните въоръжени сили. Те увеличават приходите на военно-промишления комплекс, един от малкото високотехнологични сектори в руската икономика. Износът на оръжие придава на Русия желания статут на почти равни на САЩ. Най-важното е, че свързаните с това рискове не са непреодолими. С продажбите на С-400 на Турция, Китай и други, Русия не е изправена пред опасността да бъде въвлечена в дрязги, от каквито по-скоро би странила. Такъв е случаят с Нагорни Карабах, където Москва въоръжава двете страни, чрез така наречената организация на Договора за колективна сигурност (ОДКС) (подписан през 1992 г. от Армения, Казахстан, Киргизстан, Русия, Таджикистан и Узбекистан, по-късно се присъединяват няколко държави, а Азербайджан, Грузия и Узбекистан напускат - бел. ред). Ракетите \"земя-въздух\" С-400 със сигурност заслужават специално внимание. След като влезе в експлоатация през 2007 г. и стана достъпна за износ в началото на следващото десетилетие, системата бе закупена от Беларус (с право на отстъпка от цената по споразумение на ОДКС), Алжир и Китай. През 2015-2017 г. Египет внесе С-300ВМ \"Антей-2500\", за които военните експерти смятат, че в някои отношения са по-добри от поръчаната от Турция. Руската ракетна технология се използва дори в Южна Корея. Без съмнение турската сделка се следи отблизо от саудитците, които преговарят с Русия Евентуална продажба би отворила повече врати в силно доходоносния отбранителен пазар на Персийския залив. Новините не биха били непременно добри за Иран, горд притежател на С-300, но бизнесът си е бизнес. Саудитският принц Мохамед бин Салман, чийто броманс с руския президент (Владимир) Путин е в разцвет, със сигурност може да потвърди това. Но какво печели Турция? В идеалния случай Анкара също би искала да бъде в оръжейната търговия и да жъне ползите. Историята, предложена от турския президентски дворец, е, че споразумението с Русия ще включва някаква форма на трансфер на технологии. Това е много малко вероятно, ако се съди по изявления на руски официални лица. В крайна сметка Турция остава част от НАТО и колкото приятел, толкова и конкурент в регионалната политика, а и на пазарите на отбранителната индустрия. Същевременно рискът Търция да се откъсне от военно-промишления комплекс на САЩ е твърде реален. Предстои да видим колко тежки ще са санкциите на САЩ и кога ще започнат, като се има предвид, че С-400 няма да бъдат сглобени и разположени до следващата година. И все пак, ако бях турчин, силно бих се надявал, че Ердоган има план как да се справи с проблема. До голяма степен си го създаде сам, но последиците ще са за цялата страна.", "date": "2019.07.25", "title": "Ердоган сам създаде проблема с С-400, но последиците ще са за цяла Турция"}
{"url": "https://www.dnevnik.bg/evropa/2019/07/25/3942896_rim_izprobva_shema_za_kupuvane_na_bileti_za_gradski/", "text": "Пътуващите с обществения транспорт на Рим вече могат да спечелят пари за билети, като предават за рециклиране пластмасови бутилки, предаде \"Асошиейтед прес\".  Римските власти представиха вчера три машини, които пробно са инсталирани край метростанции. Пътниците хвърлят в тях пластмасови бутилки за вода, за всяка от които получават 5 цента по сметка в мобилните приложения \"МайСисеро\" (MyCicero) и \"Табнет\" (Tabnet). След това натрупаните пари могат да се използват за купуване на билети за обществения транспорт.  Във време, когато всички говорят за криптовалути, ние имаме пластмасова валута. В крайна сметка това е система, в която се рециклира, изграждаме клиентска лоялност, а доброто поведение на гражданите се възнаграждава, каза президентът на римската служба по транспорта Паоло Симиони.  Пробният период за проекта е една година. /БТА", "date": "2019.07.25", "title": "Рим изпробва схема за купуване на билети за градски транспорт срещу рециклиране"}
{"url": "https://www.dnevnik.bg/evropa/2019/07/25/3942900_polsko_izdanie_razprostrani_stikeri_za_zona_bez_lgbt/", "text": "Полското издание \"Газета Полска\", което е близко до правителството, разпространи вчера стикери с анти-ЛГБТ послание, което предизвика негативна реакция на опозицията и на американския посланик, предаде \"Франс прес\". Правата на ЛГБТ общността се превърнаха в тема на сериозен дебат в католическата страна преди парламентарните избори тази есен. Лидерът на управляващата партия \"Право и справедливост\" Ярослав Качински, който заяви по време на изборите за Европейски парламент през май, че ЛГБТ общността е заплаха за Полша, превърна този въпрос в един от приоритетите за кампанията на партията си. На стикерите има голям черен кръст, зачертаващ дъгата, която е символ на ЛГБТ общността. На тях има и надпис: \"Това е зона без ЛГБТ\". Надписът е във връзка с движението, зародило се след изказванията на Качински, което на нивото на местни организации, често свързани с \"Право и справедливост\", обявява определени зони за \"свободни от ЛГБТ идеологията\". Разпространението на стикерите бе извършено след един уикенд, белязан от нападение на футболни запалянковци с ултранационалистически възгледи срещу участниците в гей парад, организиран в град Бялисток, Източна Полша. Премиерът Матеуш Моравецки осъди насилието, но не и анти-ЛГБТ кампанията.  Политици от левия политически спектър обявиха, че в неделя в Бялисток ще организират демонстрация под наслов \"Зона, свободна от насилие\". Полското правителство разкритикува вчера посланика на САЩ в Полша Джорджет Мосбакър за изразената от нея подкрепа за сексуалните малцинства, след като тя се изказа критично за \"Газета Полска\". Най-скорошните социологически проучвания сочат, че \"Право и справедливост\" има шансове да спечели изборите през октомври, отбелязва \"Франс прес\". /БТА", "date": "2019.07.25", "title": "Полско издание разпространи стикери за \"зона без ЛГБТ\""}
{"url": "https://www.dnevnik.bg/gradska_sreda/2019/07/25/3942741_obedinena_sofiia_protestira_sreshtu_prezastroiavaneto/", "text": "Гражданските сдружения от квартали си на София, които протестират срещу презастрояването на града, тази сутрин са пред Столичната община. Стотина души със знамена и мегафони от инициативните комитети на \"Овча купел\", \"Обеля\" и \"Младост\" дойдоха пред сградата, където от 10 ч. започва последната сесия на Столичния общински съвет преди да се разпусне за лятна ваканция през август. Поредната инициатива на гражданските сдружения от \"Обединена София\" е под наслов \"Да изпратим общинарите на почивка! Съсипахте София - вървете си!\"      Протестиращите учредиха и подписка за референдум за спиране на презастрояването и влизане на граждански съвети в комисиите за възлагане на обществени поръчки към Столичната община и към районните кметства. Към протестиращите се присъедини омбудсманът Мая Манолова, която призова гражданите да защитават правата си. Протестиращите отправят конкретни питания към общинските съветници, които днес трябва да приемат или отхвърлят общо 126 точки от дневния ред на сесията. Според активистите от \"Обединена София\" за дебат и гласуване на всеки отделен казус се падат едва по три минути. \"Готви ли се Столичният общински съвет да одобри застрояване на Източния парк, който е между Горубляне и \"Младост\", питат гражданите по повод точка 37 в дневния ред на сесията. С нея главният архитект на София Здравко Здравков предлага да се одобри задание и изработване на подробен устройствен план - план за регулация и застрояване на част от територията на ж.к. Горубляне-2 и \"НПЗ Изток-подзона Горубляне\". Предложения за нови строежи в \"Дружба-1\" и \"Дружба-2\", в местността \"Цариградско шосе – Караулката\", в кв. \"Надежда\", в кв. \"Хладилника\", в \"Младост-3\", В район \"Панчарево\" и др. чрез одобряване на проекти за изменение на подробни устройствени планове са открили протестиращите в дневния ред.      Ако всички тези точки се приемат, те ще са в ущърб на градската среда, смятат гражданите от \"Обединена София\".", "date": "2019.07.25", "title": "\"Обединена София\" протестира срещу презастрояването преди сесията на общинския съвет"}
{"url": "https://www.dnevnik.bg/biznes/2019/07/25/3942919_nad_80_ot_biznesa_e_izpulnil_iziskvaniiata_na/", "text": "                         Наредбата има две страни. Едната е свързана с промяна във функционалностите на самите касови апарати и фискални устройства, а другата страна на наредбата се отнася до въвеждане на регламент и на стандарти как трябва да изглежда софтуера за управление на продажбите. Това са две различни неща. По отношение на изискванията към касовите апарати и промените, които налага наредбата, бизнесът е напълно готов. Произведени са и са продадени достатъчно на брой касови апарати по новите изисквания. По данни на НАП около 270 000 устройства вече са приведени към изискванията на Наредбата, от около 300 000 – 320 000 действащи до момента устройства на пазара. Така че може да се каже, че този етап от промяната на фискалните устройства почти изцяло е приключил. Това показва, че всички негативни изявления и всички страхове, че бизнесът не може да се пригоди и не може да отговори на изискванията на Наредбата, и че е адски скъпо и тежко, до момента са опровергани. При положение, че над 80% от търговците са си привели устройствата към новите изисквания показва, че не е било толкова тежко и сложно. Определени лица, които се явяваха \"говорители\" на бизнеса се опитваха да попречат на органите на НАП да въведат една по-справедлива система за събиране на данъци. Всъщност това са медийни, изкуствени препятствия, които на практика ги няма. Големият страх, че бизнесът ще изпита огромни финансови затруднения, за да си приведе устройствата към Наредбата всъщност са абсолютно празни приказки. България е най-големия производител на фискални устройства в Европа, не само на касови апарати. Конкуренция между производителите е толкова голяма, че цените на фискалните устройства са символични. Един касов апарат на българския пазар към краен клиент се продава между 120 и 200 лв. А в Полша например няма по-евтино устройство от 400 евро. Касовите апарати са наистина достатъчно защитени. И това е смисълът да има фискално устройство. То е разработено със специализиран хардуер, не ползва стандартен софтуер, който хакерите познават. В нашите устройства имаме собствена операционна система, която не е отворена за външни потребители. Имаме също и собствена файлова система. При новия начин на предаване на данни, при положение, че всяка бележка се предава почти онлайн с разлика от няколко минути на сървърите на НАП, това обезсмисля старанието да се фалшифицира фискалното устройство. Защото дори някой да успее да фалшифицира фискалното устройство, то данните вече са предадени на НАП. От друга страна системата като цяло става още по-защитени, защото дори някой да успее да хакне сървъра на НАП и да изтрие всички данни, тези данни съществуват във фискалните устройства. Т.е. данните са разпределени и трябва да се унищожат на всички места едновременно, за да се загуби цялата информация. Така, че действително това става една много защитена система. На българския пазар има 4 големи производителя и още 4-5 по-малки, което ще се повторя пак прави България най-големия производител на фискални устройства. \"Елтрейд\" е един от лидерите на пазара, компанията продава фискални устройства в над 25 страни по света като Румъния, Армения, Молдова, Етиопия, Кения, Руанда, Зимбабве, Бенин, Сиера Леоне. Във всички страни, в които се въвеждат фискални устройства се конкурираме основно Българки фирми. В момента, в който се появят български фирми, производители на фискални устройства на съответните пазари веднага италианци, японци и всички останали си събират куфарчетата и си заминават. България има дългогодишни традиции. У нас фискални устройства се проектират и произвеждат от повече от 25 години, което съвпада с периода на разпада на соцлагера. България беше определена за производител на електроника в СИВ и в момента, в който организацията изчезна остана много инфраструктура, много подготвени кадри. В същото време у нас се въведоха фискални устройства и много от тези специалисти, които така или иначе са си загубили работата, решиха че това е една ниша, в която може да се работи и така се появиха много фирми, които произвеждат фискални устройства. Квалификацията на специалистите беше много добра. Цените на труда в България не са високи, така че ние можем да произвеждаме конкурентни и висококачествени устройства. Очевидно качеството не е било само към онзи момент, защото и сега компанията предлага иновативни решения. Освен че предлагаме надеждни, почти безотказни устройства, стремежът на фирмата е да предложи услуги, които освен да бъдат полезни за фиска и да служат по предназначение на наредбата, ние се стремим да добавим функционалности в устройствата, които да ги направят полезни и за търговците. Имаме възможност, чрез дистанционна връзка с касовите апарати, да следим състоянието на самия касов апарат – можем да следим нивото на батерията, можем да следим броя отпечатани редове, с което да преценим дали печатащото устройство е изчерпило ресурса, можем да сверямаме часовника дистанционно и редица параметри на касовия апарат могат да се следят и преди да настъпи повреда ние да предупредим сервиза, който обслужва устройствата, че той трябва да вземе мерки. Можем да видим дали се препълва фискалната памет и да се изпрати техник, преди да се е препълнила, така че бизнесът да не пострада. Постоянно е стремим да предлагаме нови и полезни решения, които надграждат традиционните ни продукти. Последната ни иновативна услуга, например е \"ЕлтрейдКлауд\". Това е \"облачна\" услуга, която с няколко думи се изразява в следното. Счетоводителите на всички малки и средни фирми в края на месеца трябва да вземат данните за продажбите от фискалното устройство, за да могат да си направят месечните отчети. До момента тези данни се събират като собственикът снима с телефона или сканира отчетите от касовия апарат и ги изпраща на счетоводителя. По някакъв физически начин тези данни трябва да стигнат до счетоводителя. Това отнема време, ресурси, възможност за грешки при преписването на един хартиен носител на друг, досадно е. (За да не се налага физически пренос на данни, което отнема време, ресурси, освен това тези данни, когато се преписват от един хартиен носител в някаква друга система има възможност за допускане на грешки, губи се време, досадно е.) С новия софтуерен продукт имаме възможност да вземем месечните отчети от фискалното устройство и да ги предадем на счетоводството на фирмата в електронен вид, като те след това могат да бъдат и експортирани към счетоводната програма. По този начин се спестява време, избягват се грешки. Това е една услуга, която до момента няма аналог на българския пазар и би била от полза за ползвателите на фискални устройства. Продуктът има няколко нива. Първото ниво е вземане на месечни отчети и предаване на счетоводството, второто ниво на системата позволява да се управляват параметрите на касовия апарат. Като с второто ниво на услугата могат да се променят имена и цени на артикули, да се променят имена на оператори, тоест всички параметри, които биха могли да бъдат въведени през клавиатурата на устройството, могат да се променят дистанционно. Което на практика означава, че ако един търговец има няколко магазина със сходни стоки, то едновременно без да обикаля всички места за продажби, може да смени цените на артикулите, може да добави нов артикул, като си стои вкъщи. И третото ниво на системата – то е доста интересно, защото превръща едно фискално устройство с цена 200 лева в една система за управление на продажби. Първото и второто ниво са в експлоатация и има вече доста добри отзиви от търговци. Третото ниво ще бъде завършено в близките няколко месеца. С третото ниво могат да се въвеждат складови наличности, могат да се въвеждат документи, ревизия, доставка, брак, при което собственикът може да следи състоянието на склада, а при всяка продажба от склада, съответно се отчисляват съответните количества. Тоест собственикът има пълна представа какво се случва с бизнеса му, което му дава възможност за контрол и ефективно управление. По принцип софтуерна фискализация е нещо като аналог на \"дървено желязо\" и аз мисля, че последните събития сложиха края на безумната идея за софтуерна фискализация, защото се вижда колко несигурно и колко уязвимо може да бъде едно софтуерно решение. Смисълът на фискалните устройства, е че те дават допълнителна защита с хардуер. Няма софтуер, който на 100% да може да бъде защитен. Ако някой иска да всички продажби и обороти на всички търговци от сивия сектор, да преминат към \"софтуерна фискализация\", може да пробва. Няма начин софтуеара да бъде проверен дали укрива данъци, това ще нанесе непоправими щети на фиска и всички, които са в сивия сектор ще се възползват от една такава вратичка ако се допусне \"дървено желязо\".", "date": "2019.07.25", "title": "Над 80% от бизнеса е изпълнил изискванията на наредбата за новите фискални устойства"}
{"url": "https://www.dnevnik.bg/evropa/2019/07/25/3942918_turciia_prekusva_sporazumenieto_za_readmisiia_s_es/", "text": "Турското правителство обяви, че прекъсва споразумението за реадмисия, сключено с Европейския съюз през 2016 г., предаде EurActiv, позовавайки се на Euroefe. Решението идва в отговор на санкциите на ЕС заради турските сондажи за газ в кипърски води. В интервю за TGRT турският външен министър Мевлют Чавушоглу обяви новината. По думите му решението е взето не само заради скорошните санкции на ЕС, а и защото съюзът все още не е въвел безвизов режим за турските граждани. Според споразумението в сила от април 2016 г. Турция се задължава да приема сирийски бежанци, пристигащи на гръцките острови, в замяна на 6 милиарда евро и ускоряване на преговорите за премахване на визите за турски граждани през юни 2016 г. \"Споразумението за реадмисия и отмяната на визите трябваше да влязат в сила едновременно. Затова ние прекратихме прилагането на споразумението за реадмисия\", заяви министърът. По думите на Чавушоглу отговорът на ЕС на дейностите на турските плавателни съдове в кипърски води е \"безполезен\". ЕС обяви замразяване на няколко дейности и орязване на 146 млн. евро от предприсъединителните фондове за Турция, с които страната да постигне стандартите на ЕС (повече за санкциите четете  тук ). Министърът призова съюзът да \"действа като медиатор\", а не да застава на страната на Кипър. Реадмисия в замяна на визи По силата на споразумението за реадмисия мигрантите, пристигащи на гръцките острови, биват връщани в Турция. ЕС трябва да приема по един сирийски бежанец от Турция в замяна на всеки един нелегален имигрант, влязъл в общността от Турция. Анкара се задължи да връща тези имигранти в страните, от които са дошли. След подписването на споразумението броят мигранти, пристигащи на гръцките острови, намаля драстично – от 150 хил. души на месец през лятото на 2015 г. и 50 хил. в началото на 2016 г. до средно 3 хил. на месец. Броят на реадмисиите обаче е нисък. През последните три години само 1884 души са били върнати в Турция според споразумението, включително 357 сирийци, показват данни на турското вътрешно министерство. В събота турският вътрешен министър Сюлейман Сойлу намекна, че Анкара може да използва контрола на миграцията като инструмент за оказване на натиск върху Брюксел. \"Ясно е, че Европа ни остави сами в това споразумение. Няма никакъв смисъл да се потупваме приятелски по гърбовете. Ако Турция не взема конкретни мерки, никое европейско правителство не би изкарало шест месеца. Ако искат това, ще опитаме\", заяви той. Миналата седмица турското правителство обяви, че ще продължи със сондажите в кипърски води и  ще изпрати още един кораб  \"възможно най-скоро\". ЕС поиска Турция да спре \"незаконните\" дейности, които нарушават суверенитета на Република Кипър.", "date": "2019.07.25", "title": "Турция спира да приема обратно бежанци от ЕС"}
{"url": "https://www.dnevnik.bg/skorost/avtomobilna_industriia/2019/07/25/3942936_direktno_v_proizvodstvoto_na_avtomobili_sa_angajirani/", "text": "Директно в производството на автомобили в страните от ЕС са ангажирани 2.6 млн. души, съобщи днес Европейската асоциация на производителите на автомобили (ACEA). Това е 8.5% от работната сила в съюза. Най-много хора са ангажирани в производството на автомобили, двигатели и компоненти за автоиндустрията в Германия (870 хил.), Франция (223 хил.) и Полша (203 хил.). За България фигурира числото 24 380. Наскоро от автомобилен клъстер България съобщиха, че в страната има над 230 компании, произвеждащи компоненти за автомобилната индустрия, като в тях са заети над 60 хил. души. Разминаването вероятно идва от тълкуването на термина \"директно ангажирани в производството на автомобили\". Интересни са данните, показващи в кои страни производството на автомобили формира най-голям процент от общата заетост. По този показател на първо място е Словакия с 15.4%. Там заводи имат \"Киа\", \"Хюндай\", \"Фолксваген\" и \"Ягуар Ленд Роувър\". Вече  дори се чуват предупреждения , че твърде сериозната зависимост на страната от автомобилното производство може да създаде проблеми. В Румъния 15.3% от всички заети са в автомобилната индустрия основно заради завода на \"Дачия\" край Питещи. Третата позиция е за Чехия (13.4%), като основният работодател в страната е \"Шкода\". Интерактивна карта с данните можете да видите  тук . Друга статистика на АСЕА сочи, че в страните от ЕС има 309 завода за производство на леки, лекотоварни, товарни автомобили, автобуси и двигатели. 137 от тях правят леки коли. На интерактивната карта, която може да се види  тук , България присъства със завода край Баховица за сглобяване на автомобили \"Грейт Уол\". Общо в 21 от 28 страни от ЕС има заводи за превозни средства или двигатели за тях.", "date": "2019.07.25", "title": "Директно в производството на автомобили са ангажирани 2.6 млн. европейци"}
{"url": "https://www.dnevnik.bg/bulgaria/2019/07/25/3942928_sasho_donchev_osudi_peevski_za_kleveta/", "text": "Издателят на вестник \"Сега\" и основател и изпълнителен директор на \"Овергаз\" Сашо Дончев осъди депутата от ДПС Делян Пеевски за \"обидни и клеветнически твърдения\". Решението е от 19 юли и е на съдия Гергана Христова – Коюмджиева от Софийския градски съд. Пеевски ще трябва да заплати на Дончев 10 хил. лева. Повод за делото стана  излизането на \"Бяла книга за свободата на медиите в България\"  - проект на журналисти и редактори от членуващите в Съюза на издателите в България. Част от книгата съдържа обобщение на  начините, по които Пеевски увеличава влиянието си през непрекъснато нарастващия брой на медиите , които притежава. Само няколко часа след представянето на книгата депутатът разпространи  обръщение чрез близките до него агенции ПИК и \"Блиц\".  В него той отправи обвинения към издателя на \"Дневник\" и \"Капитал\" Иво Прокопиев, Сашо Дончев и Огнян Донев, който пък издава \"Клуб З\". В обръщението си Пеевски ги нарича олигарси, които \"приватизирали икономиката на страната, узурпирали националните телевизии и съдебната система, създатели на политически проекти и на мрежи от зависими НПО-та за уличен натиск\". В молбата си до съда Дончев посочва, че е обвинен от Пеевски, че крие данъци и \"води съдебни искове срещу своята Родина\" и \"я клевети в Брюксел или зад океана\". Издателят също така се е оплакал от оприличаването му на мафиот. Пеевски е оспорил предявения иск. Според него \"обидни и клеветнически твърдения не са посочени ясно и конкретно от ищеца, което препятства правото му на защита. Твърди, че посочените в исковата молба думи и изрази представляват единствено оценка, изложена в лично мнение, което не подлежи на ограничения съгласно чл. 39, ал.1 на Конституцията\". Депутатът допълва, че в обръщението си говори и за тримата издатели, а не за някого конкретно. Според съдия Коюмджиева обаче твърденията са клеветнически. Тя посочва, че думите \"мафиот\" и \"олигарх\" са обидни и има злоупотреба с правото на свобода на словото. Искът на Дончев за 70 хил. лв. е отхвърлен от съда и са му присъдени 10 хил. Решението не е окончателно и вече е обжалвано.", "date": "2019.07.25", "title": "Сашо Дончев осъди Пеевски за клевета"}
{"url": "https://www.dnevnik.bg/sviat/2019/07/25/3942931_teska_iznervi_investitorite_obiaviavaiki_neochakvano/", "text": "Американският производител на електромобили \"Тесла\" (Tesla) изнерви инвеститорите, обявявайки неочаквано голяма загуба за второто тримесечие на 2019 година, предадоха световните агенции.  \"Тесла\"  отчете нетна загуба от 408 млн. долара, включително 117 млн. долара разходи за преструктуриране и други дейности. Акциите на компанията поевтиняха с над 10 на сто в електронната сесия след закриването на официалната търговия.  Макар инвеститорите да очакваха загуби,  технологичната компания  е много по-дълбоко в червената зона от прогнозираното, посочват анализатори, цитирани от ДПА.  Автомобилостроителят обаче посочи, че е доставил рекордните 95 356 автомобила при също рекордното производство на 87 048 коли през второто тримесечие.  Приходите на \" Тесла\"  за отчетния период са 5.2 млрд. долара.  Компанията отбелязва, че продължава да работи по целта да пусне в Китай своя Модел 3 (Model 3) местно производство до края на годината.  Модел 3 е първият автомобил на Тесла, насочен към масовия пазар, и има ключово значение за опитите на компанията да генерира приходи и да се разплати с инвеститорите, както и да ускори разработването на нови серии електромобили.  Компанията допълни, че е на път да постигне целта си да достави 360 000 до 400 000 коли тази година. / БТА", "date": "2019.07.25", "title": "\"Тесла\" изнерви инвеститорите, обявявайки неочаквано големи загуби"}
{"url": "https://www.dnevnik.bg/bulgaria/2019/07/25/3942929_grajdani_protestiraha_pred_sudebniia_suvet_sreshtu/", "text": "Няколкостотин души се събраха днес пред сградата на Висшия съдебен съвет с искане да бъде оттеглена кандидатурата на зам.-главния прокурор Иван Гешев за ръководител на държавното обвинение. Протестът бе организиран във \"Фейсбук\" от \"Демократична България\", Инициатива \"Правосъдие за всеки\" и други граждански сдружения. Към участниците се присъединиха журналисти от \"Биволъ\" и близки до бившия кмет на \"Младост\" Десислава Иванчева.  Гешев беше номиниран от всички 11 членове на прокурорската колегия на съвета, но веднага събра негативни реакции не само от политически партии, но и от  неправителствени организации  и юридическите среди. На днешното заседание на съвета очаквано не беше издигната алтернативна кандидатура. Правосъдният министър Данаил Кирилов, в чиито правомощия е това, не присъства на заседанието.      Докато то течеше, протестиращите скандираха: \"Вие сте позор!\", \"Оставка\", \"Гешев - вън\". Лидерът на \"Да, България\" и бивш правосъден министър Христо Иванов внесе иск до ВСС от свое име за завеждане на дисциплинарно производство срещу Иван Гешев за действия, уронващи престижа на съдебната власт. Иванов изброява, че Гешев си служи с  недопустими политически квалификации , забранени от Етичния кодекс на магистратите, прави недопустими политически изказвания и така подронва авторитета на съдебната власт, което пък е конституционно основание за освобождаване от системата. Междувременно малобройна група дойде да подкрепи номинацията на Гешев, а сред участниците беше разпознат управителят на ПИК Недялко Недялков. Контрапротестът поиска оставката на председателя на Върховния касационен съд Лозан Панов. Движението по ул. \"Екзарх Йосиф\" е блокирано, а плътен кордон от полицаи охраняват сградата на ВСС. Очаква се протестът да приключи в 11 ч. ", "date": "2019.07.25", "title": "Граждани протестираха пред съдебния съвет срещу номинирането на Иван Гешев за главен прокурор"}
{"url": "https://www.dnevnik.bg/ot_vas/novini_ot_vas/2019/07/25/3942467_superiahta_v_taorminski_zaliv/", "text": "Това е един от заливите на Таормина в Сицилия. На хоризонта се вижда вулканът Етна с неговите 3350 метра височина. Островчето в морето в действителност е суперяхтата \"Flying Fox\", пусната в експлоатация тази година.", "date": "2019.07.25", "title": "Суперяхта в Таорминския залив"}
{"url": "https://www.dnevnik.bg/razvlechenie/2019/07/25/3942675_film_s_meril_striip_e_edin_ot_vodeshtite_v_programata/", "text": "Филми, в чиито главни роли са Том Ханкс, Мерил Стрийп и Дженифър Лопес, са сред водещите в тазгодишната селекция на кинофестивала в Торонто, който поставя началото на наддаването за следващите награди \"Оскар\" на 5 септември. Освен американски заглавия в програмата са включени и някои от най-добрите британски филми за 2019 г., съобщава \"Гардиън\". Драмата  на американския режисьор и продуцент Стивън Содърбърг е сред избраните продукции на \"Нетфликс\", която се смята за един от големите претенденти за \"Оскар\" тази година. В главните роли са Мерил Стрийп, Гари Олдман и Антонио Бандерас. Филмът  , базиран на действителната история за приятелството между американския телевизионен водещ Фред Роджърс, в чиято роля влиза Том Ханкс, и журналиста Том Джунод, изигран от Матю Райс, е заглавие, което предизвиква Ханкс да излезе от обичайтия си познат образ. Това казва режисьорът на филма Мариел Хелър за нюйоркското издание \"Ентъртейнмънт уийкли\". Премиерата на  на Лорен Скафария ще бъде на 13 септември, а драмата представя историята на няколко стриптизьорки, които крадат пари от своите белокожи клиенти. В главната роля е Дженифър Лопес, а приятелките ѝ играят азиатката Констанс Ву и американските рап изпълнителки Карди Би и Лизо. Останалите заглавия в програмата, които са вдъхновени от истински истории, са  с Рене Зелуегър, която влиза в ролята на актрисата Джуди Гарланд;  с Мат Деймън и Крисчън Бейл;  - историята за избягалата от робство чернокожа жена Хариет Тъбман и мисиите за освобождаване на десетки роби по време на Гражданската война в САЩ, в чиято роля влиза Синтия Ериво; драмата   - за любовния живот и откритията на Мария и Пиер Кюри, които изпълняват Розамунд Пайк и Сам Райли; драмата  с актьора Майкъл Б. Джордан; комедийната драма  с Хю Джакмън и  , който представя взаимоотношенията и неразбирателствата между двама от най-влиятелните лидери на Католическата църква, в чиито роли влизат Антъни Хопкинс и Джонатан Прайс. Американската компания \"Ди Си Комикс\" ще представи премиерно филма  , който е един по-различен прочит на историята на героя от поредицата \"Батман\" Жокера. Ролята ще изиграе актьорът Хоакин Финикс. Някои от британските заглавия, включени в програмата, са романтичната драма с Лиам Нийсън и Лесли Манвил , разказваща историята на двойка, изправена пред възможността за смърт, и   с Шарън Хорган и Кристин Скот-Томас.", "date": "2019.07.25", "title": "Филм с Мерил Стрийп е един от водещите в програмата на кинофестивала в Торонто"}
{"url": "https://www.dnevnik.bg/sviat/2019/07/25/3942937_bulgariia_e_na_40-to_miasto_v_sveta_po_inovativnost_na/", "text": "Швейцария запазва и тази година лидерската си позиция в класацията на най-иновативните икономики в света, следвана от Швеция, САЩ, Холандия и Великобритания, информира агенция \"Асошиейтед прес\". България е на 40-а позиция в класацията на Световната организация за интелектуална собственост (СОИС) сред 129 държави, се посочва в доклада на организацията. Преди страната се нареждат Словакия, Литва и Полша, а след нея - Гърция, Виетнам, Тайланд и Хърватия.  Иновациите процъфтяват по света въпреки икономическото забавяне, продължаващите търговски битки и силната икономическа несигурност, отбелязват авторите на доклада.  Швейцария държи лидерската позиция от 2011 година. САЩ излязоха от първата петица миналата година, когато се класираха шести. Израел влиза в челната десятка за първи път, заемайки 10-а позиция. Той е първата страна от региона на Северна Африка и Западна Азия, която се присъединява към водещата група, отбелязва АП.  Тази година Китай се е изкачил от 17-о до 14-о място. Продължаващото му изкачване утвърждава страната сред групата на водещите иновативни нации, се посочва в доклада.  Класацията се изготвя на основата на 80 показателя, вариращи от традиционни мерки като инвестиции в изследователска и развойна дейност и международни патенти и заявления за търговски марки до по-нови показатели като създаване на приложения за мобилни телефони и високотехнологичен износ.  При съпоставяне на нивата на иновации с икономическото развитие Индия, Виетнам, Кения и Молдова изпъкват, отбелязват авторите.  Индия, която е 52-ра в общата класация, продължава да бъде най-иновативната икономика в Централна и Южна Азия. Други регионални лидери в иновациите са Република Южна Африка, Чили и Сингапур.  Световните разходи за изследователска и развойна дейност са нараствали по-бързо от световната икономика, отчитат експертите. В дъното на класацията са Никарагуа, Мадагаскар, Зимбабве, Бенин, Замбия, Гвинея, Того, Нигер, Бурунди и Йемен.  В перспектива докладът очертава две основни опасения, които биха могли да забавят иновациите. От една страна, държавните разходи за изследователска и развойна дейност особено в страните с високи доходи, които тласкат напред технологичното развитие, нарастват бавно или изобщо не отчитат растеж. На второ място, засиленият протекционизъм представлява риск за световните иновационни мрежи и разпространението на иновациите според доклада. /БТА", "date": "2019.07.25", "title": "България е на 40-о място в света по иновативност на икономиката"}
{"url": "https://www.dnevnik.bg/evropa/obrazovanie/2019/07/25/3942945_obrazovatelnoto_ministerstvo_predlaga_po-goliama/", "text": "Министерството на образованието и науката (МОН) предлага промяна на нормативни изисквания, с която да се делегира по-голяма самостоятелност на учителите при методическото планиране и преподаването според възможностите на учениците в класа. Става въпрос за изменения в наредбите за общообразователната и профилираната подготовка, с които, от една страна, се дава самостоятелност на учителите да планират дидактическата си работа в клас, а от друга - се отменя част от административната тежест, като отпадат някои изисквания за преструктурирането на годишното тематично разпределение. Промените са направени след срещи с учители и са публикувани за обществено обсъждане.  В момента в началото на годината учителите трябва да подготвят разпределение за преподаване на темите в учебната програма, което стриктно да следват, и задължително при преструктуриране на учебното съдържание да искат и получат заверка от директора. Това подлежеше и на проверки от експертите в регионалните управления. Целта е да се постигне по-голяма гъвкавост, оперативност и ефективност в процеса на обучение, а също и да се преодолее съществуващият формализъм, съобщиха от министерството. От там уточниха, че фокусът се измества от документите към резултатите. \"На учителя се дава свободата да адаптира своята работа към темповете във всеки конкретен клас, за да постигне очакваните резултати, като в същото време от него се изисква ритмичност на учебните дейности и изпълнение на учебната програма в нейната цялост\", посочват от министерството.", "date": "2019.07.25", "title": "Образователното министерство намалява административната тежест на учителите"}
{"url": "https://www.dnevnik.bg/politika/2019/07/25/3942716_parlamentut_shte_razsledva_iztichaneto_na_lichni_danni/", "text": "Временна анкетна комисия в парламента ще разследва изтичането на лични данни от Националната агенция за приходите (НАП). Комисията, която ще работи три месеца, бе създадена днес по предложение на ГЕРБ. За неин председател бе избран депутатът от ГЕРБ Красимир Ципов, а за негов заместник - Румен Гечев от \"БСП за България\". Миналата седмица се разбра, че от НАП са изтекли данни на милиони български граждани. Файловете съдържат ЕГН, имена, адреси и дори доходи. По последна информация от агенцията  само на 189 души са източени толкова много лични данни , че те трябва да си сменят личните карти (още по темата четете  тук ). В анкетната комисия ще влязат Маноил Манев и Александър Иванов от ГЕРБ, Явор Божанков и Иван Иванов от \"БСП за България\", Емил Димитров, Валентин Касабов и Маргарита Николова от \"Обединени патриоти\", Ахмед Ахмедов, Сергей Кючуков и Халил Летифов от ДПС и Кръстина Таскова, Дора Христова и Боряна Георгиева от \"Воля\".  Първоначално прокуратурата работеше по версията атака от хакер единак и ден по-късно беше задържан 20-годишният Кристиян Бойков. Преди два дни заместник главният прокурор  Иван Гешев обяви , че и фирмата, за която той работи, е замесена, а следобед полиция нахлу в нейните офиси. Стигна се до  арест на търговския директор на TAD Gorup Георги Янков . После той бе освободен срещу парична гаранция, но според Би Ти Ви преди това му е  повдигнато обвинение в тероризъм  и киберпрестъпления. тук", "date": "2019.07.25", "title": "Парламентът ще разследва изтичането на лични данни от НАП"}
{"url": "https://www.dnevnik.bg/ot_vas/novini_ot_vas/2019/07/25/3942973_othodni_vodi_se_izlivat_krai_kamennata_arka_na/", "text": "В писмо до редица държавни институции и медии румънският гражданин Виорел Станчу сигнализира, че по време на почивката си в България през изминалия уикенд се е натъкнал на тръба, от която се изливат отходни води край Каменната арка на Тюленово.", "date": "2019.07.25", "title": "Отходни води се изливат край Каменната арка на Тюленово"}
{"url": "https://www.dnevnik.bg/evropa/2019/07/25/3942966_liderut_na_shotlandiia_kum_boris_djonsun_iskame/", "text": "Първият министър на Шотландия Никола Стърджън предупреди британския министър-председател Борис Джонсън, че ще продължи подготовката за референдум за независимост, защото неговите планове за Брекзит ще навредят на шотландската икономика, предаде \"Ройтерс\", цитирана от БТА. \"Сега повече от всякога е важно в Шотландия да имаме алтернативна възможност\", заяви Стърджън в писмо до Джонсън. По думите й \"шотландското правителство ще продължи да прави приготовления, за да даде на хората в Шотландия избора да станат независима страна\". Според нея шотландският парламент ще обмисли законодателство за референдум след лятната ваканция. През 2014 г. идеята да се отделят от Обединеното кралство бе отхвърлена от шотландците с разлика от близо 10 процентни пункта. Но бъркотията около Брекзит върна на дневен ред темата, особено след като на референдума от лятото на 2016 г. Шотландия категорично гласува за оставане в ЕС. Джонсън многократно изтъкна намерението си  да осъществи Брекзит на 31 октомври , краен срок, определен след две отлагания, дори и без сделка.", "date": "2019.07.25", "title": "Лидерът на Шотландия към Борис Джонсън: Искаме референдум за независимост"}
{"url": "https://www.dnevnik.bg/analizi/2019/07/25/3942981_vajno_e_kogo_ne_e_obvinil_glavniiat_prokuror/", "text": "                         Появяват се тук-там странни защитници на Гешев (и Цацаров), според които прокуратурата си работи чу-дес-но, щото, видите ли, били арестували разни съмнителни бизнесмени (наречени малко пресилено \"олигарси\"). Това, че прокуратурата от време на време обвинява някой престъпник и даже накрая той влиза в затвора, е супер. Все пак - това ѝ е работата.  - когато знаеш, че всяка схема ще ти се размине, защото \"имаш човек в прокуратурата\", корупцията си тече най-добре  в обвинението, за да падне в съда - за да може после някой да каже \"ние ги хващаме, те ги пускат\", прехвърляйки топката на съда , само за да го държат в страх. Например министрите на Реформаторския блок получиха обвинения, които после се разпаднаха \", които чакат да бъдат отворени - когато си министър и ти покажат папката в прокуратурата, ще правиш точно това, което ти кажат, ако не искаш тя да бъде превърната в обвинение Та, оставете Минюстайковци, Баневи и подобни. Не за тях става дума тук.", "date": "2019.07.25", "title": "Важно е кого НЕ е обвинил главният прокурор"}
{"url": "https://www.dnevnik.bg/sport/2019/07/25/3942976_boksoyrut_diliun_uait_e_dal_polojitelna_doping_proba/", "text": "Боксьорът в тежка категория Дилиън Уайт е дал положителна проба за забранени вещества, съобщава boxingscene.com. Сайтът се позовава на достоверен източник, според който резултатът е бил известен преди мача му с Оскар Ривас на 20 юли. Уайт спечели двубоя и стана официален претендент за титлата на Световния боксов съвет (WBC). Според твърденията положителната пробва е от 17 юли, като замесените страни били информирани преди мача с Ривас. Въпреки това ръководството на бокса във Великобритания е дало зелена светлина двубоят да се проведе.  Промотърът Еди Хърн, който представлява и бившия световен шампион Антъни Джошуа, заяви, че и Уайт, и Ривас са били обект на допинг проверки преди мача им, но са получили разрешение да се качат на ринга. Това е нов случай,  свързан с допинг разследване в тежката категория в бокса . В началото на май  Джошуа каза, че проблемът с допинга в бокса излиза извън контрол .", "date": "2019.07.25", "title": "Боксьорът Дилиън Уайт е дал положителна допинг проба преди мача си с Ривас"}
{"url": "https://www.dnevnik.bg/bulgaria/2019/07/25/3942997_kratki_novini_na_29_juli_se_ochakvat_trudnosti_s/", "text": ". 14-годишно момиче е в болница, след като беше нападнато от питбул Това е станало в квартал \"Горна баня\", съобщи БНР. На мястото на инцидента са пристигнали екипи на полицията. Сигналът за нападението е подаден минути след 19 ч. тази вечер. Кучето е нападнало детето близо до банята. На място е изпратена линейка. Екипите на \"Спешна помощ\" са обработили раните на момичето, след което то е откарано в болница \"Пирогов\". По случая тече разследване. Министерството ще провери случай с починало дете в плевенска болница Министърът на здравеопазването е наредил да се извърши подробна проверка на случай със смърт на дете в болница в Плевен. Според родителите след почивка на море едногодишното дете е получило стомашно-чревна инфекция, а след като е прието в болницата в продължение на над 12 ч. за него не са полагани медицински грижи. От 17.00 до 23.00 часа на 29 юли 2019 г. са планирани дейности по внедряване на актуализации на електронната система за събиране на пътни такси на база време и на база изминато разстояние, съобщи агенция \"Пътна инфраструктура\". Възможно е да възникнат частични забавяния и прекъсвания, които биха могли да затруднят продажбите на електронни винетки.  Депутатите разшириха обхвата на мерките срещу прането на пари Депутатите разшириха обхвата на мерките срещу изпирането на пари с приети на първо четене промени в законодателството. В обхвата на закона вече попадат и лица, които съхраняват, търгуват или действат като посредници в търговията с произведения на изкуството. Това става в случаите, когато стойността на сделката възлиза или надвишава 10 000 евро. Включени са и лицата, които по занятие предоставят услуги за обмяна на виртуални и признати валути без златно покритие, както и доставчиците на портфейли, които предлагат попечителски услуги. Въвежда се забрана за разкриване или поддържане на анонимни банкови сметки, сейфове или банкови сейфове на фиктивно име. Промените са част от подготовката на България за чакалнята на еврозоната. Камионите за събиране на смет в Свиленград са подпалени Трите машини, които извозват боклука в Свиленград, са били подпалени и са негодни за работа, съобщи БНР. Води се разследване за умишлен палеж на имущество на значителна стойност, съобщи прокуратурата в Хасково. Извършени са огледи на местопроизшествие, разпитани са свидетели и са назначени оценителна и пожаро-техническа експертизи. Изискани са и записите от камерите за наблюдение в района.", "date": "2019.07.25", "title": "Кратки новини: 14-годишно момиче е в болница, след като беше нападнато от питбул"}
{"url": "https://www.dnevnik.bg/biznes/2019/07/25/3943003_komisiiata_za_finansov_nadzor_e_sezirala_prokuraturata/", "text": "Комисията за финансов надзор е направила проверка на \"Исторически парк\" АД и е изпратила констатациите си от нея на прокуратурата, съобщиха от институцията днес. Дотук се стига след серия от публикации в  \"Капитал\"  и  \"Дневник\"  за странности в начина на финансиране на проекта. Историческият парк се намира край варненското село Неофит Рилски и предвижда на площ 500 дка да се показват сгради и начинът на живот през седем различни исторически епохи - новокаменната, каменно-медната, римската, Средновековие, Първото и Второто българско царство. Стойността на проекта е около 250 млн. лв. Официалното откриване на парка беше на 22 юни,  но гостите се оказаха насред строителна площадка . Според комисията прехвърлянето на наличните акции на \"Исторически парк\" АД се осъществява между частноправни субекти и правоотношенията между тях са от частноправен характер. От КФН посочват, че при това положение нямат правомощия по отношение на тях. В съобщението се уточнява, че има вероятност на лицата, придобили от акциите на дружеството, да се предоставя заблуждаваща информация, че заплатената от тях стойност за акциите постъпва в дружеството за реализация на самия проект \"Исторически парк\", а не по сметка на акционерите прехвърлители. \"За установяване или отхвърляне на това предположение с мое решение резултатите от проверката на всички факти и обстоятелства, свързани с правоотношенията, възникващи между дружеството и неговите акционери, са изпратени за запознаване и преценка за последващи действия от страна на прокуратурата, посочва председателят на КФН Бойко Атанасов.", "date": "2019.07.25", "title": "Комисията за финансов надзор е сезирала прокуратурата за \"Исторически парк\""}
{"url": "https://www.dnevnik.bg/photos/2019/07/25/3943031_fotogaleriia_protest_i_antiprotest_sreshtu/", "text": "Ул. \"Екзарх Йосиф\" и в двете посоки от сградата на Висшия съдебен съвет, се изпълни тази сутрин към 9 ч. с огромно множество хора с плакати \"Протест срещу новия прокурор на мафията\" и \"Да спрем Гешев - новата бухалка\". Поводът е номинирането на зам.-главния прокурор Иван Гешев за следващ главен прокурор. През това време в сградата започваше редовно заседание на ВСС, но членовете на съвета бяха дошли по-рано или бяха влезли от друг вход, така никой от тях не се озова лице в лице с протестиращите.", "date": "2019.07.25", "title": "Фотогалерия: Протест и антипротест срещу назначаването на Иван Гешев"}
{"url": "https://www.dnevnik.bg/sviat/2019/07/25/3943099_ukraina_zadurja_ruski_tanker_zaradi_incidenta_v/", "text": "Службата за сигурност на Украйна (СБУ) обяви, че е задържан руски танкер заради инцидента в Керченския проток от ноември миналата година, предаде агенция \"Униан\". На страницата си във \"Фейсбук\" СБУ  обясни , че танкерът NEYMA, навлязъл в Керченския проток, е именно блокиралият го през ноември, когато руските гранични служители задържаха 24-ма моряци. В момента обаче се ползва ново име - NIKA SPIRIT. Наблюдаващият плавателните съдове сайт fleetmon.com  потвърждава  това - на снимка на 122-метровия танкер NIKA SPIRIT се вижда и старият надпис на кирилица - \"НЕЙМА\". Танкерът е задържан при влизане под руски флаг в пристанището на град Измаил, Одеска област. В съобщението се говори за инцидента с въоръжена агресия срещу украинските бойни кораби \"Никопол\" и \"Бердянск\" и буксира \"Яни Капу\" \"по пряка заповед на висшето ръководство\" на руската Федерална служба за сигурност (ФСБ). При инцидента бяха задържани 24-ма украински моряци.", "date": "2019.07.25", "title": "Украйна задържа руски танкер заради инцидента в Керченския проток"}
{"url": "https://www.dnevnik.bg/evropa/2019/07/25/3943115_brjuksel_zaplashi_bulgariia_sus_sud_zaradi_sankcii_za/", "text": "Комисията реши днес да изпрати мотивирано становище на България заради това, че не е въвела ефективни, пропорционални и възпиращи санкции за недекларирането на пренасянето на пари в брой в размер на 10 хил. или повече, предаде пресслужбата на институцията. Според правилата на ЕС за контрол на движението на пари в брой ( Регламент (ЕО) No 1889/2005 ) всяко лице, което влиза или излиза от Европейския съюз и носи в себе си 10 хил. евро или повече в брой, трябва да ги декларира. Задължението за деклариране на пари в брой цели да се гарантира ефективният контрол на движенията на пари в брой и да се предотвратят изпирането на пари и финансирането на тероризма. Когато задължението за деклариране не е спазено в България, митническите органи конфискуват сумите, които не са декларирани, и налагат допълнителни имуществени санкции или наказание лишаване от свобода. Съдът на ЕС вече е издал две определения, с които обявява българския режим на санкции за несъвместим с принципа на пропорционалност на правото на ЕС (дело  C-707/17  и съединени дела  C-335/18  и  C-336/18 ). Ако България не предприеме действия през следващите два месеца, комисията може да реши да сезира Съда на ЕС. Още наказателни процедури Комисията освен това съобщи, че ще изпрати мотивирано становище на България поради това, че не е уведомила за пълното транспониране на правото на ЕС за   ( Директива (ЕС) 2016/2102 ). България ще получи две официални уведомителни писма за налаганите от страната ограничения за предоставянето на услуги. Първото се отнася до ограничения за временното трансгранично предоставяне на  . Чуждестранните доставчици на охранителни услуги са изправени пред прекомерни административни разходи, които не се прилагат за местните доставчици. Например всички документи трябва да бъдат придружени от официален превод и е налице изискване временните трансгранични доставчици да имат адрес за кореспонденция в България. Освен това в българското законодателство не се вземат предвид изискванията, които чуждестранните доставчици на услуги вече са изпълнили в своята държава членка по произход. Комисията смята, че тези практики противоречат на правилата на ЕС за свободното движение на услуги (член 56 от  ДФЕС ). Второто официално уведомително писмо се отнася до правна разпоредба, с която се определя  . Според законодателството на ЕС разграничението между установяване и временно предоставяне на услуги се прави за всеки отделен случай, като се отчита не само продължителността, но и редовността, периодичността и непрекъснатостта на предоставянето на услуги. Комисията смята, че чрез определянето на период от време, през който предоставянето на дадена услуга ще се смята за временно, българското законодателство нарушава принципа на свободно движение на услуги, залегнал в Директивата за услугите ( Директива 2006/123/ЕО ) и в Договора (член 56 от ДФЕС). България разполага с два месеца, за да отговори на доводите, изложени от комисията. В противен случай комисията може да реши да изпрати мотивирано становище. Брюксел реши днес да изпрати мотивирани становища на България във връзка с липсата на транспониране на  , с които се налагат наказания лишаване от свобода ( Рамково решение 2008/909/ПВР на Съвета ). С тези правила се гарантира взаимното признаване на съдебни решения по наказателни дела, с които се налагат присъди за лишаване от свобода. Законодателството на ЕС има също за цел да улесни социалната рехабилитация на осъдените лица. България не е са съобщила за приемането на национално законодателство, транспониращо разпоредбите на рамковото решение, нито е предоставила задоволителни отговори за приключването на текущите законодателни процедури. Българските органи разполагат с два месеца, за да предприемат необходимите мерки. Ако не направят това, комисията може да реши да предяви иск пред Съда на ЕС срещу тях. Комисията ще изпрати официални уведомително писмо на България, тъй като нейните национални правила не са в съответствие с правилата на ЕС за   ( Директива 2014/57/ЕС ). Заедно с Регламента за пазарната злоупотреба правилата на ЕС гарантират ефективността, прозрачността и надеждността на европейските финансови пазари и допринасят за завършването на съюза на капиталовите пазари. Директивата предоставя на органите по-големи правомощия да предприемат действия срещу онези, които манипулират и злоупотребяват с финансова информация. Съгласно правилата на ЕС, приети от държавите членки през април 2014 г., от тях се изисква да гарантират, че такова деяние, включително манипулирането на референтни показатели, е престъпление и се наказва с ефективни и последователни санкции навсякъде в Европа. Приложното поле и санкциите, предвидени в законите на България, са недостатъчни за престъпления в областта на пазарните злоупотреби. Ако тя не предприеме действия до два месеца, комисията може да изпрати мотивирано становище. Освен това комисията реши да изпрати мотивирано становище на България заради непълното транспониране на преработената Директива за  ( Директива 2013/32/ЕС ), която има за цел да осигури общи процедурни гаранции за разглеждането на молбите за международна закрила в целия ЕС. Комисията ще изпрати официално уведомително писмо и заради неприлагане на правилата на ЕС за борбата със сексуалното насилие и със  , както и с детската порнография ( Директива 2011/93/ЕС ). Ако до два месеца не отговори на комисията, България може да получи мотивирано становище. Заради надвишаване на пределно допустимите стойности на серен диоксид Европейската комисия реши  да предяви иск  срещу България пред Съда на ЕС. Как протичат наказателните процедури на еврокомисията Процедурата протича на няколко етапа. - Комисията изпраща  с искане за допълнителна информация до съответната държава, която трябва да отговори подробно в рамките на определен срок, обикновено два месеца. - Ако комисията заключи, че държавата не изпълнява задълженията си според правото на ЕС, тя може да изпрати  - официално искане за спазване на правото на ЕС. В него се обяснява защо комисията смята, че държавата нарушава законодателството на ЕС. В него също така се отправя искане държавата от ЕС да информира комисията за предприетите мерки в рамките на определен срок, обикновено два месеца. - Ако държавата не изпълни изискванията, комисията може да отнесе въпроса до  . Повечето случаи се решават, преди да бъдат отнесени до Съда. - Ако държава не съобщи навреме за мерките, с които се прилагат разпоредбите на дадена директива, комисията може да поиска от Съда да наложи  . - Ако Съдът на Европейския съюз установи, че дадена държава е нарушила правото на ЕС, националните органи трябва да предприемат  , за да се съобразят с решението на съда. - Ако въпреки решението на съда държавата от ЕС не коригира ситуацията, комисията може  . - Когато въпросът бъде отнесен за втори път до съда, комисията предлага на съда да наложи  , които могат да бъдат под формата на еднократна сума и/или дневни плащания.", "date": "2019.07.25", "title": "Брюксел заплаши България със съд заради санкции за недеклариране на пари в брой"}
{"url": "https://www.dnevnik.bg/analizi/edno_na_um/2019/07/25/3943112_edno_naum_svinskata_chuma_e_i_politicheski_problem/", "text": "                         През март 2018 г., когато се появява африканска чума в северна Румъния, е проведена среща между български и румънски експерти, представители на отговорните държавни органи и гранични полицаи. Тогава главният ветеринарен лекар на свинекомплекса в Бръшлен Христо Стойков, който отговаря за 38 хил. животни, обяснява пред всички какво трябва да се направи. Думите му не са чути, държавата не изпълнява ангажиментите си, а сега гаси пожар, коментира днес Ася Пенчева, кореспондент на  БНР  в Русе. Ето какво казва д-р Стойков преди година: \" . Няма решения или взети мерки, които да ни удовлетворяват. Нашият отрасъл е много важен за икономиката, защото в него има доста работна ръка. Държавата трябва първо да изгради стратегия и програма за защита и контрол на внасяне на заболяването. Това означава да се вземат първо мерки по популацията на дивите прасета. Да се направи план за работа, да се информират хората и да се започне много бързо да се работи по този план. Трябва да се засили контролът по границата - на движението на хранителни продукти, на живи животни. Това трябва да се върши и от двете държави едновременно и е единственото, което може да ни предпази от нахлуване на заболяването. Ако то влезе в дивата популация, какво правим, защото по закона за ветеринарната медицина, ако има констатирано диво прасе, болно от чума, в 4-километровата зона на свинекомплекса в Бръшлен, всички свине трябва да се изколят. Българското законодателство в момента не е направено за тази болест. Защото дори да има чума в дивата популация, ако фермата е взела мерки с ограда и контрол, рискът не е чак толкова голям. А по българското законодателство този комплекс трябва да се унищожи. Трябва да има план, ако влезе болестта, тези животни от зоната Защото проблемът е икономически, но също и политически. Един свинекомплекс от 38 000 прасета е огромна бройка. Така че трябва да се седне и всички органи в държавата, включително полиция, армия, ловци, трябва да направят стратегия, съвместно с ветеринарите, и да започне да се работи мигновено.\"", "date": "2019.07.25", "title": "Едно наум: Свинската чума е и политически проблем"}
{"url": "https://www.dnevnik.bg/politika/2019/07/25/3943075_sled_poredniia_trus_obedinenite_patrioti_ne_burzat_s/", "text": "Разговори по кулоарите, избягване на репортерски въпроси и липса на яснота за предстоящите решения - така прекараха голяма част парламентарния ден днес депутати от \"Обединените патриоти\", след като като в сряда  коалиционният съвет на обединението се провали и лидерите му обявиха, че такава коалиция вече няма . Въпреки снощното неразбирателство между съпредседатели и заявка за разпад на коалицията днес депутати от обединението обясниха неофициално пред \"Дневник\", че не знаят какво предстои, дали и кога ще има нова среща или някакво решение. Лидерът на НФСБ Валери Симеонов обяви, че не може да отговори кога ще има ново заседание на коалиционния съвет, тъй като зависи и от другите съпредседатели на \"Обединени патриоти\". По-рано днес в кулоарите на парламента той разговаря с лидера на \"Атака\" Волен Сидеров в продължение на десетина минути, но двамата не коментираха нищо пред журналисти. Снощи лидерите на \"Обединените патриоти\" трябваше да обсъдят проблемите в коалицията. Преди две седмици Волен Сидеров бе отстранен от председателското място в парламентарната група, след което заговори за напускане на парламента. Малко след началото на срещата обаче ВМРО и НФСБ напуснаха, тъй като представителите на \"Атака\" първо закъснели, а после искали разговорът да е пред камерите. По думите на депутати нито Волен Сидеров искал да напуска парламентарната група или Народното събрание, нито колегите му искали да го изключват. По-късно днес пред журналисти вицепремиерът и лидер на ВМРО Красимир Каракачанов каза, че е възможно всяка от партиите в \"Обединените патриоти\" да подпише коалиционно споразумение с ГЕРБ. Кога обаче ще стане това - не е известно.", "date": "2019.07.25", "title": "След поредния трус \"Обединените патриоти\" не бързат с решенията"}
{"url": "https://www.dnevnik.bg/sviat/2019/07/25/3943165_turciia_iznenada_pazarite_s_nai-riazkoto_svaliane_na/", "text": "Турската централна банка обяви сваляне на основния лихвен процент с над 425 базисни точки (4.25 пункта) до 19.75 процента в опит да подхрани ударената от рецесия икономика, предаде \"Ройтерс\". Това е рекорд от 2002 г. насам. Миналата година хлабавата парична политика (с ниски лихви, насърчаващи потреблението и растежа) бе сред факторите, довели Турция до първата ѝ модерна валутна криза. Завоят в паричната политика става, след като управителят на централната банка Мурат Четинкая  бе уволнен от президента Реджеп Тайип Ердоган , а наследникът му даде сигнал, че е готов да действа по друг курс. Той се аргументира със спадащата инфлация (от 25%, 15-годишен рекорд, преди месеци) до 16 на сто на годишна база и стабилизирания курс на лирата, загубила почти една трета от стойността си от миналата година насам. Оценки на \"Ройтерс\" и \"Блумбърг\", анкетирали инвеститори, предполагаха, че промяната няма да е повече от 250 базисни точки. Преди уволнението на Четинкая очакванията бяха още по-малки, за корекция от 100 базисни точки. Това става година след като дълго поддържаните ниски лихви, подкрепяни от Ердоган, доведоха до прегряване на икономиката и задлъжнялост на компаниите, разчитали основно на достъп до евтини кредити за растежа си. Въпреки надвисналите над Турция американски санкции заради покупката на руските ракети С-400 решението на новия централен банкер Мурат Уйсал, изглежда, се посреща добре от пазарите засега на фона на финансовата стабилизация и на глобалния завой в последните месеци към понижаване на основните лихви. Миналата година напрежението между Анкара и Вашингтон също се отрази на курса на лирата и той за кратко превиши 7 към 1 за долар (при 5.78 към 15 ч. българско време). \"Място за маневри\" В средата на септември миналата година турската централна банка  реши рязко да увеличи едноседмичната репо лихва , от 17.75 до 24 процента, като тогава отново надхвърли очакванията на анализатори на фона на съпротивата на Ердоган срещу високите лихвени проценти. Лихвите по репо сделките засягат продажби с ангажимент за обратно изкупуване на ценни книжа в много кратки срокове, в случая една седмица. Агенция \"Ройтерс\", като цитира свои източници, пише, че уволненият Четинкая е бил против искания за сваляне с около 300 точки. Уйсал обаче  даде сигнал в първите си публични коментари , че \"има място за маневри\" в паричната политика. Това притесни някои анализатори заради възможността за намеса на управляващите в работата на централната банка. \"Повишената конкурентоспособност\" и възходящата тенденция в износа на стоки и услуги въпреки отслабването на световната икономика също са сред факторите, позволяващи промяна, казва банката, цитирана от \"Хюриет дейли нюз\".", "date": "2019.07.25", "title": "Турция изненада пазарите с най-рязкото сваляне на лихви от години"}
{"url": "https://www.dnevnik.bg/sport/2019/07/25/3943038_virtualniiat_miliard_na_fcbarcelona/", "text": "\"Барселона\" е единственият футболен клуб в света, който отчита над 1 милиард взаимодействия в социалните мрежи за сезон 2018-19, пише fcbusiness.co.uk, като се позовава на данните на Crowdtangle and Hootsuite Analytics. В това число влизат харесвания, споделяния и коментари в \"Инстаграм\", \"Фейсбук\" и \"Туитър\". Испанският шампион е на върха в класацията с 1.09 млрд. взаимодействия. В тройката попадат два английски клуба - \"Манчестър юнайтед\" (916 милиона) и \"Ливърпул\" (754 милиона). Основният дял от взаимодействията при \"Барселона\" идва от \"Инстаграм\" с 963.4 милиона.  Само през април, когато отборът стана шампион в Ла Лига, взаимодействията в официалните профили на каталунците в посочените сайтове са били 125 милиона. Това е един от шестте месеца, в които клубът е бил начело в класацията. \"Манчестър юнайтед\" е на върха по взаимодействия във \"Фейсбук\" със 102 милиона взаимодействия, а \"Барселона\" е втори с 82 милиона. Специалистите отчитат, че видео съдържанието е най-добрият начин да се взаимодейства с привържениците по света. Въпреки ограниченията за това какво може да се излъчва в дните на мачовете, \"Барселона\" постига забележителни резултати с 2.144 млрд. гледания в \"Инстаграм\", \"Фейсбук\", \"Туитър\" и \"Ютюб\", пише сайтът. Със 7.2 милиона последователи каталунците са на върха сред футболните клубове в \"Ютюб\". Това им носи 320 милиона гледания, което е с 45% ръст спрямо предната година. Ключът към успеха на \"Барселона\" е основният профил - @FCBarcelona, но клубът има присъствие в 14 социални мрежи с общо 65 официални профила (на женския отбор, на фондацията си, на баскетболния отбор, на движението на привържениците си и т.н.). Впечатление прави, че в челната десетка попада турският \"Галатасарай\". Клубът от Истанбул, който традиционно има силна връзка с почитателите си чрез социалните мрежи, е седми.", "date": "2019.07.25", "title": "Виртуалният милиард на @FCBarcelona"}
{"url": "https://www.dnevnik.bg/bulgaria/2019/07/25/3943187_ognishte_na_afrikanska_chuma_po_svinete_beshe/", "text": "Българската агенция по безопасност на храните (БАБХ) констатира две нови огнища на африканска чума по свинете в лични стопанства в плевенския град Искър и в село Климентово, община Полски Тръмбеш, област Велико Търново. И в двете са отглеждани по близо 30 прасета, уточняват от агенцията. Така общо до този момент огнищата при домашни свине са 21.  В три области вече е обявено бедствено положение  заради разпространението на заразата. Това са Плевен, Разград и Русе. По-рано през деня министърът на земеделието Десислава Танева заяви, че небрежност вероятно е проявена по време на превенцията на заболяването и това е довело до масовото му разпространение. Тя посочи, че по искане на България в страната са двама експерти на Европейската комисия по здравеопазването, които са на терен. Част от препоръките им са да бъдат изчистени всички трупове на диви прасета, заразени с африканска чума. За целта утре в земеделското министерство ще се състои среща с всички председатели на ловните и горските сдружения, които да съдействат за организиране мероприятието. Днес в парламента от ДПС обявиха, че мерките на държавата са неадекватни и трябва да се вземат такива като за военно положение. По думите на депутата Бюрхан Абазов трябва да се направи като в Чехия - да се избият прасетата и да се обезщетят собствениците. В БСП пък смятат, че проблемът е тръгнал от това, че не е бил разрешен отстрела на диви прасета. Социалистите смятат, че трябва да се дадат точни указания на хората какво да правят.", "date": "2019.07.25", "title": "Огнище на африканска чума по свинете беше установено и край Велико Търново"}
{"url": "https://www.dnevnik.bg/kultura/2019/07/25/3943113_sal_po_reka_marica_v_plovdiv_shte_napomni_za_problema/", "text": "Сал от рециклирани материали ще бъде пуснат по река Марица в Пловдив тази неделя от 18 ч. като призив за обръщане на внимание на проблема с голямото количество боклук, изхвърлян ежедневно. Това е първото събитие от поредицата такива, които творческа резиденция ADATA AiR е подготвила в рамките на програмата на \"Пловдив – Европейска столица на културата 2019\". Зад проекта стоят артистите Серж Екер и Александра Димитрова, чието желание е информацията за правилното изхвърляне на отпадъци и тяхното рециклиране да стигне до повече хора. Салът ще бъде пуснат по реката в близост до Водната палата в града и ще се движи по течението ѝ малко преди моста на остров Адата, където ще спре. Там авторите ще разкажат повече за проекта си и ще проведат дискусия по темата. В творческата резиденция ADATA AiR с предложения за проекти са се включили над 60 творци - архитекти, дизайнери и визуални артисти. От юли до ноември тази година ще бъдат представени общо 18 проекта, които ще бъдат реализирани в градската среда на Пловдив.", "date": "2019.07.25", "title": "Сал по река Марица в Пловдив ще напомни за проблема с голямото количество боклук"}
{"url": "https://www.dnevnik.bg/gradska_sreda/2019/07/25/3943177_samo_vunshen_investitor_mojel_da_spasi/", "text": "Столичният общински съвет днес възложи на \"Топлофикация\"-София да търси международен консултант, който да извърши оценка на сегашното положение на дружеството, правен анализ, както и икономически и технологичен одит. До март 2020 г. дружеството трябва да представи този анализ, с който да се определи посока за стабилизиране и най-вече за технологична модернизация. Спасението е в чуждестранен инвеститор, който да вложи 257.4 милиона евро в закъсалото дружество за технологичното му обновление, препоръчва докладът на работна група от експерти, който бе приет от общинския съвет. Дълговете на \"Топлофикация-София\" в момента са около 800 млн. лв. и ако не се модернизира технологично, дружеството ще продължава да затъва. Държавата сега нарочно изкупува на по-висока цена на електроенергията, произвеждана от когенерациите му, за да го подпомага. Но продажбата става през фирма, свързана с Христо Ковачки, както писа  \"Капитал\"  наскоро. Приходите от продажбата на ток за 2018 г. са 115 млн. лв., а от продажба на топлинна енергия - 317 млн. лв., което не е достатъчно за модернизиране на мощностите. Ако сегашните парни инсталации, които са технология от 60-те години на миналия век, се сменят със съвременни паро-газови, сметките за парно на битовите потребители ще паднат с 20-30%, смята инж. Валентин Терзийски, член на надзорния съвет на \"Топлофикация-София\", който е ръководител на екипа, изработил доклада за оздравяване на дружеството. На въпрос на \"Дневник\" къде ще се търси инвеститор за толкова значителна сума, Терзийски отговори: \"Средствата ще се набират по няколко възможни начина – единият е чрез т.нар. експортно или проектно финансиране. Всяка компания-производител (на модерни паро-газови инсталации) – Дженеръл електрик, Сименс, Митцубиши, Кавазаки или друг, предоставя финансиране чрез експортната агенция на страната, от която е компанията. Така може да се осигури 85% от финансирането. Това съм го правил, а и се практикува в цял свят. Отделно са възможностите за допълнително финансиране – през финансовите институции на тези компании. Разбира се, трябва да има и самоучастие, което се свежда до 15% от страна на изграждащия такава инсталация, в случая \"Топлофикация\". Идеята е чуждият инвеститор да бъде привлечен от по-високата изкупна цена на тока и да финансира изграждането на още когенерации в ТЕЦ \"София\", където ще се изгарят и т.нар RDF-отпадъци в новия завод, в ТЕЦ \"София-изток\" и в отоплителните централи \"Земляне\" и \"Люлин\".", "date": "2019.07.25", "title": "Само външен инвеститор можел да спаси \"Топлофикация-София\""}
{"url": "https://www.dnevnik.bg/bulgaria/2019/07/25/3943223_eksperti_koncepciiata_na_karakachanov_za_romite_e/", "text": "Концепцията за интеграция на  \"циганския (ромския) етнос\" на вицепремиера Красимир Каракачанов  ще раздели и противопостави обществото. Документът създава етническо напрежение, конфронтация. Няма дългосрочна стратегическа визия с ясни и конкретни решения, не почива на реални факти и данни за актуалната ситуация, не е ясно как ще се синхронизира с останалите приети и действащи държавни документи. И е политически, популистки документ. Това бяха основните мнения и критики, които се чуха по време на днешното заседание на Националния съвет за сътрудничество по етническите и интеграционните въпроси, на което беше обсъдена концепцията. Дискусиите бяха насрочени, тъй като документът е внесен за обсъждане от вицепремиера в Министерския съвет и преди министрите да обсъдят и гласуват текстовете, те трябва да минат и през съвета. В края на заседанието обаче гласуване нямаше, а ръководителят на съвета - вицепремиерът Томислав Дончев, уточни, че няма административно изискване да има някакво гласуване. Никой и не пожела да бъде гласувана концепцията в съвета. Не бяха подложени на гласуване и няколкото предложения да се направи работна група, която да обсъди всички проблеми и предложения в областта на интеграцията на ромите и така да се стигне до някакви по-консенсусни решения. Това предложение беше определено от Каракачанов като опит за протакане и тупкане на топката. Той декларира, че е готов да съобрази всички постъпили писмени предложения, но ще иска към септември правителството да стигне до концепцията. Някои от присъстващите на заседанието експерти, като например представителят на организацията на евреите \"Шалом\" и Антоанета Христова от БАН, поздравиха Каракачанов за инициативата. Но и те поискаха доизчистване на множеството въпроси и неясноти, които повдига документът. Христова отбеляза, че от много време различни държавни институции и експерти работят за промени в действащата стратегия и политики за интеграция на ромите и призова тези усилия да бъдат обединени със свършеното от Каракачанов и екипа на ВМРО. Повечето неправителствени организации, някои ромски, а други в областта на политиките по образование, здравеопазване и др., разкритикуваха остро визията на Каракачанов. Те заявиха, че концепцията не почива на реални факти, а данни на международно признати организации и национални институции не доказват тезите за нарастване на ранните бракове например, за отпадането на децата от образователната система и др. По конституция всички сме български граждани, вие създавате изкуствено разделение, етническо напрежение, заяви Методи Филчев от ромска неправителствена организация. \"Няма колективна вина. Очаквах от вас да бъдете по-умерен от тази концепция, вие продължавате да говорите за циганска престъпност\", допълни и колегата му Асен Колев от център \"Инфорома\". \"Никой не може да ми каже, че не съм патриот, патриотизмът няма етнически измерения. Всичките ми деца съм ги отгледал в дух на обич към държавата\", допълни той. Подобни думи прозвучаха и от други представители на ромски неправителствени организации. Множество неправителствени експерти, работещи от години в областта на интеграцията на ромите, отбелязаха, че концепцията отрича всичко, постигнато досега. Нарекоха документът популистки, без конкретика, без нужните анализи, информация и конкретика. Попитаха какво би последвало от евентуалното му приемане от Министерския съвет и как това би се отразило на останалите правителствени и нормативни документи. Коментираха, че в концепцията има само краткосрочни визии, без никакви дългосрочни политики. Вицепремиерът и вносител на концепцията Красимир Каракачанов взе думата на два пъти за по-сериозни разяснения - в началото и в края на обсъжданията. Наричайки ромите \"това население\" и отказвайки да спре да говори за цигани въпреки призивите, като коментира, че не влага негативна конотация в това определение и хора от самата общност така говорят за себе си. \"Още от самото начало се появиха твърдения на най-различни среди и организации, че концепцията е дискриминационна, антиконституционна, антихуманна, фашистка и тн. Поисках да се посочи конкретно на коя страница, кое изречение, коя дума е такава. Но не съм получил отговор\", заяви Каракачанов. Коментира, че концепцията му била именно обратното - цели да преобърне досегашните политики, които видимо не работели, не давали резултат, а напротив - проблемите се задълбочават. \"Така повече не може да продължава\", заяви Каракачанов и обяви, че затова се стига все по-често до ескалация на етническото напрежение. \"Целта е държавата най-накрая да обърне внимание на проблемите и да вземе реални мерки, а не да се плаща за неща без никакъв ефект\", допълни той. Каракачанов коментира, че и във ВМРО не са успели да изяснят колко пари са били изхарчени за последните 10 години за ромска интеграция. Но цитира цифри, според които от бюджета са били заделени малко под 200 милиона лева, а от външни източници - над 618 милиона. Вицепремиерът Томислав Дончев пожела да уточни, че тези цифри не са коректни, като няма публично финансиране за мерки с ясен етнически профил, а администрацията не събира данни за етноса на хората, възползвали се от различните програми за трудова, образователна интеграция, за социални услуги и др. \"Парите, похарчени за ромите - те не са в джобовете на циганите. Те са по вашите министерства и горе\", репликира пък Мария Стоименова от фондация \"Гюлчай\". В края на дискусиите Красимир Каракачанов отново взе думата, повтори, че трябва сериозна промяна в подхода към това население. Отказа да приеме идеите за работни групи и \"тупане на топката\". И призова: \"Без политикокоректни фрази, те не решават проблемите.\"", "date": "2019.07.25", "title": "Експерти: Концепцията на Каракачанов за ромите е популистка, не почива на данни и няма визия"}
{"url": "https://www.dnevnik.bg/bulgaria/2019/07/25/3943248_osnovniiat_svidetel_sreshtu_deputata_sus_sudjuka_e/", "text": "Бизнесменът от Добрич Антон Проданов, който беше основен свидетел по делото срещу бившия депутат от ГЕРБ Живко Мартинов, е задържан при акция срещу престъпна група за укриване на данъци. Това съобщи пред журналисти в града зам. главният прокурор Иван Гешев, цитиран от агенция \"Фокус\". Първоначално той каза, че има четирима задържани членове на групата и нейния лидер, който \"в някаква степен е емблематично за град Добрич\" лице, осъждано неведнъж за данъчни престъпления. На журналистически въпрос дали става дума за Антон Проданов Гешев обяви: \"Така поставен въпросът, за него става въпрос.\" Акцията днес е вървяла паралелно в Добрич, Варна и София. Арестуваните са от различни населени места, а единият от тях има крупен бизнес в столицата. Най-късно утре на задържаните ще бъдат повдигнати обвинения. По първоначални данни щетите от данъчните престъпления на групата са за около 300 хил. лв. През 2017 година Антон Проданов подаде сигнала срещу бившия депутат Мартинов, като обяви, че той му е поискал 4 тона суджук, който уж бил за премиера Бойко Борисов. В началото на годината С пециализираната прокуратура предаде на съд Живко Мартинов .  Той напусна парламента,  след като главният прокурор Сотир Цацаров поиска имунитетът му да бъде свален. Случайно или не, в деня, в който в София  се проведе протест срещу номинацията на Иван Гешев  за главен прокурор, той се оказа в другия край на България, където реши да се похвали с поредната операция на Специализираната прокуратура.", "date": "2019.07.25", "title": "Основният свидетел срещу депутата със суджука е задържан за данъчни престъпления"}
{"url": "https://www.dnevnik.bg/sviat/2019/07/25/3943243_burkotiiata_s_gorivoto_na_letishteto_v_amsterdam/", "text": "Проблемите на натовареното международно летище \"Схипхол\" в Амстердам продължават втори ден, след като в сряда бяха отменени близо 200 полета, съобщи \"Ройтерс\". Причината е срив в основната система за зареждане на самолетите с гориво, заради който хиляди пътници се оказаха блокирани и принудени да търсят алтернатива. KLM - холандската авиокомпания, която е част от групата на френската Air France, обяви, че днес е отменила 61 полета от Амстердам.  Сутринта на третото по натовареност континентално европейско летище започна с опит на авиокомпаниите да върнат към нормално състояние разписанията си. \"Мнозина пътници трябваше да търсят други полети, което допълнително обърка ситуацията. Хората бавно поемат по пътя си, но все още терминалите са доста пълни с народ\", казва говорител на \"Схипхол\". От управата бяха обещали, че проблемът с горивната система ще бъде преодолян в сряда вечерта и постепенно ще се възстановят полетите. Всичко това се случва в един от най-натоварените в годината седмици на \"Схипхол\" - само днес се очаква през летището да преминат около 225 000 пътници.     ", "date": "2019.07.25", "title": "Бъркотията с горивото на летището в Амстердам продължава втори ден"}
{"url": "https://www.dnevnik.bg/evropa/2019/07/25/3943233_shte_dovede_li_boris_djonsun_purva_priiatelka_na/", "text": "Когато  Борис Джонсън  влезе през известната черна врата на \"Даунинг стрийт\" 10 като  новия премиер на Великобритания , той бе първият от почти половин век, непридружен от брачен партньор, пише \"Ройтерс\". Вместо да влезе през вратата с него, приятелката му Кари Саймъндс, бивш ръководител на комуникациите на неговата Консервативна партия, бе застанала наблизо с екипа му – знак за колоритния личен живот, който може би представлява модерна Великобритания по-добре от традиционната картина. От десетилетия от новия премиер се очаква да участва в малко нагласената сцена с радостното помахване към множеството медии, пресичайки прага на Номер 10 за пръв път, заедно със съпругата или съпруга си и може би децата им. Но Джонсън, на 55 години, и неговата съпруга Марина Уилър, с която имат четири деца, обявиха през септември, че са се разделили и се развеждат след 25 години брак. Това е двойно повече от средната продължителност на браковете в Англия и Уелс, където има 64 развода годишно на всеки 100 брака. Ако 31-годишната Саймъндс се присъедини към Джонсън в официалната му резиденция, тя ще бъде най-младата партньорка на премиер за последните 173 години. \"Личният живот е личен\" Настанявайки се заедно, без да имат сключен брак, те ще направят нещо, което голямото мнозинство двойки във Великобритания правят в последно време, макар да бъдат първите, направили го открито на Номер 10. Само двама от 54 британски премиери от 1721 година са били разведени и само Огъстъс Хенри Фицрой, управлявал от 1768 до 1770 г., е сключвал повторно брак, докато е бил на поста. От края на Втората световна война единственият премиер, който никога не е сключвал брак, е Едуард Хийт, управлявал от 1970 до 1974 г. Семейният статут на Джонсън обаче не беше въпрос по време на лидерската надпревара. Доказателство е фактът, че  той бе избран от членове на партията  с традиционно консервативни възгледи за семейството.      \"Мисля, че личният живот си е личен живот и живеем в модерна епоха\", коментира 53-годишният член на партията Ангъс Уест. \"Борис има това, което аз наричам колоритен личен живот. Но е имало и много други премиери с колоритен личен живот.\" Връзката му със Саймъндс влезе в новините по време на кампанията, когато една нощ полицията бе повикана в дома им в южен Лондон след сигнал за голям скандал. Съседи разказаха пред \"Гардиън\", че са чули Саймъндс да казва на Джонсън \"Разкарай се!\" и \"Остави ме!\" и чупене на предмети. Няколко дена по-късно в медиите се появи снимка на двамата, на която Саймъндс изглеждаше щастлива. Тя обаче изглеждаше режисирана и Джонсън отказа да каже кога е направена. Безразсъдство Разрошената му руса коса и често размъкнат външен вид, обезоръжаващото остроумие и чар на Джонсън се харесват на хората и му помогнаха да избегне кризи, които биха сложили край на кариерите на други политици. През 2004 г. бе уволнен като говорител на консерваторите по културните въпроси, защото излъга за афера с колега от списание \"Спектейтър\", в което бе редактор. Пред вестник майката на жената заяви, че дъщеря й е направила аборт. През 2013 г. съд отхвърли опит на бивша любовница да спре публикуването на информация за детето й от Джонсън, отсъждайки, че неговото \"безразсъдство\" е \"въпрос от обществен интерес, който електоратът има право да познава, когато обмисля пригодността му за висш публичен пост\".      Саймъндс, която от 2010 г. работи за Консервативната партия, изглежда, е както политически, така и личен партньор на новия премиер. Тя бе част на успешната кампания за преизбирането му за кмет на Лондон през 2012 г. Била е също така специален съветник на двама министри, преди да оглави комуникациите на партията. Вестниците отдават на нея отслабването на Джонсън и по-спретнатия му вид по време на кампанията за наследяване на Тереза Мей като лидер на консерваторите и министър-председател. Съпругите и съпрузите на премиерите са едни от малкото хора изцяло на тяхна страна, коментира Никълъс Алyн, преподавател по политика в лондонския университет Royal Holloway. \"Те осигуряват много емоционална подкрепа. Това е самотна работа, това е тежка работа и се нуждаете от това.\" По време на кампанията Джонсън бе попитан дали Саймъндс ще се присъедини към него на \"Даунинг стрийт\". \"За собствения си живот и за моето семейство и любимите ми хора взех решение преди години, много преди дори да стана кмет на Лондон, че аз просто не говоря за хората, които обичам\", заяви той.", "date": "2019.07.25", "title": "Ще доведе ли Борис Джонсън \"първа приятелка\" на \"Даунинг стрийт\" 10"}
{"url": "https://www.dnevnik.bg/analizi/2019/07/25/3943265_na_protest_ili_na_rabota/", "text": "                         Г-н Бopиcoв, oбpъщa ce ĸъм Bac eднa \"xyлигaнĸa\", cпopeд Bac и oбcлyжвaщaтa Bи пpoпaгaнднa мaшинa, ĸoятo нa вcичĸoтo oтгope e и мaйĸa. Днec, 25 юли, пo вpeмe нa пpoтecт пpeд cгpaдaтa нa BCC cлyжитeл нa MBP e изиcĸaл дoĸyмeнт зa caмoличнocт oт 20-гoдишния ми cин и cи e зaпиcaл личнитe мy дaнни. Πpeди тoвa e тpябвaлo дa oтгoвopи ĸъдe oтивa: нa пpoтecт или нa paбoтa. Oтгoвopът e бил: нa пpoтecт. Oпитът ми c Bac и Baшия пpиятeл - глaвният пpoĸypop Coтиp Цaцapoв, мe нayчи, чe тpябвa дa peaгиpaм нeзaбaвнo, зa дa нe дoпycнa cинът ми eдин дeн дa ce изнeнaдa ĸaтo мaйĸa cи oт \"ĸpиминaлнoтo cи дocиe\". Πpизoвaвaм Bи пyбличнo дa paзпopeдитe пpoвepĸa нa вътpeшния миниcтъp зa cлyчилoтo ce и дa дaдeтe пyбличнo oтгoвop нa въпpoca, тъй ĸaтo в тoзи тeфтep нe ca зaпиcaни личнитe дaнни нe caмo нa мoя cин, нo и нa дpyги cвoбoдни xopa, oтишли дa изpaзят гpaждaнcĸaтa cи пoзиция cpeщy пopeднoтo бeзoбpaзиe във въpxoвeтe нa влacттa. Биx иcĸaлa дa изпoлзвaм и възмoжнocттa дa Bи пoмoля, oтнoвo пyбличнo, дa paзпopeдитe пpoвepĸa нa Baшия пpecцeнтъp и ĸoнĸpeтнo нa нeгoвия pъĸoвoдитeл oтнocнo yпpaжнявaнeтo нa пpoтивoзaĸoнни дeйcтвия, a имeннo: изпpaщaнe нa yдocтoвepeниeтo ми зa гpaждaнcĸи бpaĸ дo мeдии, бeз дa бъдaт зaличeни личнитe ми дaнни. Убeдeнa cъм, чe aĸo бяxтe инфopмиpaн зa нeзaĸoннaтa дeйнocт нa Baшия пpecцeнтъp, щяxтe дa ceзиpaтe нeзaбaвнo ĸoмпeтeнтнитe opгaни винoвнитe дa пoнecaт oтгoвopнocт и пo тoзи нaчин дa ocигypитe пpeвeнция cpeщy бъдeщи пoceгaтeлcтвa, в мнoгo пo-гoлям мaщaб, нa личнитe дaнни. Увepeнa cъм, чe ĸaтo eдин мъдъp дъpжaвниĸ Bиe щe пpилoжитe цялaтa cтpoгocт нa зaĸoнa ĸъм xopaтa, пoзвoлили cи дa злoyпoтpeбят cъc cвoитe пpaвoмoщия. Πoздpaви, Eлиcaвeтa Πaнoвa", "date": "2019.07.25", "title": "\"На протест или на работа?\""}
{"url": "https://www.dnevnik.bg/sviat/2019/07/25/3942901_segashnoto_zatopliane_e_bez_precedent_za_poslednite/", "text": "Противниците на тезата, че промените в климата са предизвикани от човешката дейност, обичат да повтарят, че и преди е имало периоди на глобално затопляне и че причината е цикъл в активността на Слънцето. Нито едно от това не е вярно, твърдят три научни публикации в списанията Nature и Nature Geoscience. В тях авторите твърдят, че темпото на сегашното затопляне е без прецедент в последните 2000 години. Всички предишни периоди на отчетливи отклонения от нормата са били свързани с вулканична активност, но не и този, започнал около средата на XIX век. Освен това предишните случаи са били ограничени до отделни части от планетата, докато сега феноменът е по цялата Земя. Няма и доказателства, че слънчевата радиация е сред основните фактори. \"Използвахме глобална палеоклиматична реконструкция за последните 2000 години и не открихме сходни епохи на застудяване и затопляне във времената преди индустриалното развитие\", казват авторите на  статията в Nature . Палеоклиматичните изследвания използват вторични източници за оценка като броя и дебелината на пръстените на дърветата, развитието на коралите, сондажи в многовековен лед или състояние на отлаганията в езерата. В конкретния случай са използвани близо 700 различни източника. Екипът от учени от Швейцария, САЩ, Испания и Норвегия посочва, че Малката ледена епоха - най-студеният период през последните 1000 години, например не е обхващал цялата планета наведнъж. Започнал през XIV век, той е предизвикал най-ниските температури през XV век в централната и източната части на Тихия океан, но в Северозападна Европа и Североизточна Америка това се е случило два века по-късно, а до останалите райони на Земята достига в средата на XIX век.      Преди Малката ледена епоха е била Средновековната климатична аномалия (950-1250 г), когато времето е било по-топло върху почти 40% от планетата. Необичайно е било в Европа и между 250 и 400 г. - време, известно като Римският топъл период. Но и те са били локални явления. Никъде не регистрирахме преди индустриалната епоха да е имало глобално синхронно екстремно увеличаване на температурите в продължение на десетилетия, допълват учените. Нито едно от по-продължителните отклонения от нормата не е обхващало повече от половината Земя. За сметка на това настоящият най-горещ период от 2000 години насам покрива 98% от повърхността на планетата. \"Разполагаме със силни доказателства, че предизвиканото от човешката дейност глобално затопляне не само е безпрецедентно с абсолютните си температури, но и с териториалния си обхват\", пиша авторите. \"Данни от уредите и от реконструирането на близкото минало показват, че темпото на затопляне ясно надхвърля естественото природно темпо, които изчислихме. Това е още един начин да се погледне на необичайното естество на сегашното затопляне\", казва д-р Рафаел Нойком от Университета на Берн в Швейцария. \"Не сме се фокусирали върху това да търсим причинителя на последното затопляне, тъй като това е правено многократно и данните винаги са водили до заключение, че причината е дейността на човека. Не сме подлагали тази теза на тест, само показваме, че естествените причини не са достатъчни да предизвикат толкова всеобхватно и бързо затопляне\", допълва Нойком. \"Определено има допълнителни доказателства, че изкопаемите горива и антропогенната активност в действителност фундаментално са променили климата\", казва за \"Ройтерс\" Нейтън Стайгер от Колумбийския университет и един от авторите. \"Тази публикация трябва да накара отричащите човешката роля за климатичните промени да спрат да твърдят, че сегашното затопляне е просто етап от естествен цикъл и затова няма нужда да се предприема нищо\", казва проф. Марк Маслин от британския University College London, който не е участвал в изследването. И други негови колеги коментират, че са впечатлени от мащаба и прецизността. \"Статията показва наистина огромната разлика между регионални и локални промени в климата в миналото и наистина глобалния ефект от парниковите газове от човешката дейност.\" Друга  от статиите описва причините за силното захлаждане на планетата точно преди началото на индустриалната епоха, без което затоплянето на климата може би щеше да е още по-голямо. Става дума за няколко мощни изригвания на вулкани за по-малко от 30 години в началото на XIX век. Изригването на Тамбора през 1815 г. е проучвано, но малко се знае за подобни явления през 1808-1809 година, както и през 20-те и 30-те години на века в тропическата зона. Всички те са последвани от значително понижаване на летните температури в Северното полукълбо и охлаждане повърхността на световния океан за няколко години. Африка е сполетяна от 20-годишна суша, мусоните в Азия и по планетата отслабват, а системите с ниско налягане в Атлантическия океан се спускат по-близо до Екватора. В Европа времето е необичайно студено и дъждовно. За последен път ледниците в Алпите започват да се удължават. Всичко това е приключва през 50-те години на XIX век с началото на сегашния период на бързо глобално затопляне.", "date": "2019.07.25", "title": "Сегашното затопляне е без прецедент за последните 2000 години, твърди изследване"}
{"url": "https://www.dnevnik.bg/evropa/2019/07/25/3943270_brjuksel_sezira_suda_na_es_zaradi_ungarskiia_zakon/", "text": "Европейската комисия реши днес да сезира Съда на Европейския съюз заради унгарския закон \"Спрете Сорос\", който инкриминира подкрепата на търсещи убежище чужденци, предаде \"Франс прес\". Европейският изпълнителен орган обяснява в изявление, че след две предупреждения \"по-голямата част от изразените опасения така и не бяха взети под внимание\". Еврокомисията, която е гарант на договорите, преценява, че унгарският закон противоречи на европейското законодателство по две точки: на директивите към процедурите за предоставяне на убежище и за условията за получаването му, а също и на хартата за основните права. От една страна, като превръща оказването на подкрепа на търсещи убежище лица в престъпление, унгарският закон \"ограничава правото на търсещите убежище да общуват със съответните национални, международни и неправителствени организации и да бъдат подпомагани от тях\". От друга страна, според Брюксел става дума за \"незаконно ограничаване на правото на убежище\" и за \"въвеждане на нови основания за недопускане на молбите за убежище\". Наименованието на този закон се свързва с американския милиардер от унгарски произход Джордж Сорос, недолюбван от консервативния националист Виктор Орбан, който е министър-председател. Орбан обвинява Сорос, че чрез своите НПО организира \"масова имиграция\" към ЕС. Законът предвижда до 1 година затвор за всеки, който помага на лице, влязло нелегално в Унгария от държава извън зоната на Шенген, ако животът му не е непосредствено застрашен. Също днес Еврокомисията откри нова процедура срещу Унгария за нарушения при третирането на лицата, задържани в унгарски транзитни зони по границите, и издаде първо предупреждение. \"Комисията констатира, че условията за задържане в унгарските транзитни зони, особено лишаването от храна, не отговарят на материалните условия\", предписани в европейското законодателство. Будапеща разполага с един месец, за да отговори - съкратен период \"предвид неотложността на ситуацията\". Брюксел и правителството на Виктор Орбан са в челен сблъсък по редица спорни реформи, въведени по инициатива на силния човек в Будапеща, включително ограничения за висшето образование и дейността на НПО. /БТА", "date": "2019.07.25", "title": "Брюксел сезира Съда на ЕС заради унгарския закон \"Стоп Сорос\""}
{"url": "https://www.dnevnik.bg/evropa/2019/07/25/3943262_boris_djonsun_brekzit_shte_prevurne_velikobritaniia_v/", "text": "Новият британски премиер Борис Джонсън заяви в първата си реч в парламента, че Брекзит ще превърне Великобритания в най-великото място в света, предаде \"Ройтерс\". \"Нашата мисия е да осъществим Брекзит на 31 октомври с цел обединяване и изпълване отново с енергия на нашето велико Обединено кралство и за да превърнем страната в най-великото място в света\", подчерта Джонсън. Той съобщи също, че Лондон няма да номинира кандидат за еврокомисар в новия състав на ЕК. Джонсън освен това определи условията на договора за Брекзит, който предшественичката му Тереза Мей сключи с ЕС, като неприемливи, предаде \"Франс прес\". \"Споразумението за излизане от ЕС беше отхвърлено три пъти\", припомни Джонсън, визирайки трите отхвърляния в британския парламент. \"Неговите условия са неприемливи за този парламент и за тази страна\", подчерта той и поиска \"премахването на ирландския предпазен механизъм\". Този механизъм е решение, което ще се прилага като краен вариант с цел избягване на проверките по границата между британската провинция Северна Ирландия и Република Ирландия след Брекзит. \"Трябва ясно да се разбере, че пътят към сделката преминава през пътя на премахването на предпазния механизъм\", подчерта Джонсън, цитиран от \"Ройтерс\". Той призова ЕС да премисли отказа си от предоговаряне на сделката за Брекзит, предаде \"Асошиейтед прес\". \"Ние сме готови за преговори по алтернативна сделка за Брекзит\", увери Джонсън и обеща, че британските представители ще вложат цялата си енергия и решимост в тези преговори, добавя ДПА. Премиерът постави ултиматум на ЕС, че ако не премисли отказа си за предоговаряне на сделката, то тогава ще има Брекзит без сделка. Джонсън обаче изрази мнение, че ЕС има всички основания да иска постигане на компромис с Лондон по въпроса за Брекзит, предаде \"Ройтерс\". \"Защо да тръгваме от презумпцията, че нашите приятели от ЕС не искат компромис? Аз мисля, че те имат основание да искат постигане на компромис, и това е нещото, към което ние ще се стремим\", увери той. Новият премиер каза също, че поставя началото на нов подход за постигане на независима търговска политика, в който именно се вписва и решението да не се номинира кандидат за ЕК, допълва \"Ройтерс\". \"Днес е първият ден за нов подход, който ще приключи с нашето излизане от ЕС на 31 октомври\", изтъкна той. Джонсън каза, че много британски представители са блокирани в низ от срещи в Брюксел и Люксембург, когато тези хора могат да бъдат използвани на други места, за да осигурят (на страната) нови сделки за свободна търговия\", предаде ДПА. ЗА излизането без сделка Джонсън каза, че е получил уверение от министъра на финансите, че всички необходими средства ще бъдат на разположение, за да се управлява ситуацията на излизане без договор, предаде \"Франс прес\". Каза, че страната му е по-подготвена за този сценарий, отколкото някои си мислят, но все пак не е толкова готова, колкото трябва да бъде, и затова трябва да ускори подготовката, предаде \"Ройтерс\". Той съобщи, че е поискал подготовката за евентуален Брекзит без сделка да бъде превърната в приоритет, допълва \"Франс прес\". По повод изявленията на Джонсън пред парламента опозиционният лидер Джереми Корбин каза, че неговата Лейбъристка партия ще се противопостави на каквато и да е сделка за Брекзит, предложена от новия премиер, ако тя не защитава работните места, правата на работниците и околната среда, предаде \"Ройтерс\". /БТА", "date": "2019.07.25", "title": "Борис Джонсън: Брекзит ще превърне Великобритания в най-великото място на света"}
{"url": "https://www.dnevnik.bg/sviat/2019/07/25/3943272_v_ispaniia_narasna_riskut_ot_novi_izbori_sled_kato/", "text": "Досегашният испански премиер Педро Санчес не успя да получи одобрението на парламента в Мадрид при втория опит тази седмица и с това приближи страната към опасността от нови избори, предадоха \"Ел Паис\" и \"Ла Вангуардия\". Въздържанието на 52-мата депутати на потенциалния коалиционен партньор, крайнолявата \"Подемос\", бе решаващ фактор. При 124 гласа \"за\", 155 \"против\" и 67 въздържали се социалистът Санчес нямаше как да набере нужното относително мнозинство - повече подкрепящи гласове, отколкото \"против\". Днешното гласуване бе с по-малък праг от това в четвъртък, което изискваше абсолютно мнозинство - над половината (най-малко 176) от 350 депутати. Сега социалистите имат срок до септември, за да наберат нужната подкрепа, или следващите избори трябва да са на 10 ноември. Испанската социалистическа работническа партия (PSOE) и \"Подемос\" не успяха да се договорят за състава на новото правителство. Първоначално те постигнаха принципно съгласие лидерът на крайнолевите Пабло Иглесиас да не е в кабинета. Впоследствие \"Подемос\" поставиха ултиматум и поискаха вицепремиерски пост и няколко важни министерски, сред тях и бюджетният ресор. Въпреки някои отстъпки в позициите и от двете страни не бе намерено компромисно решение. \"Подемос\" настоява, че е готова да продължи с преговорите, за да избегне четвъртите подред парламентарни избори в Испания от 2015 г. насам. Това ще се случи, ако няма съгласие за избора на премиер до 23 септември, когато трябва да се разпусне парламентът при липса на утвърден премиер.", "date": "2019.07.25", "title": "В Испания нарасна рискът от нови избори, след като парламентът не избра премиер"}
{"url": "https://www.dnevnik.bg/politika/2019/07/25/3943300_slavcho_atanasov_shte_e_kandidat_na_vmro_i_nfsb_za/", "text": "Славчо Атанасов ще е кандидат на ВМРО и НФСБ за кмет на Пловдив. Решението за издигането на кандидатурата му от двете партии се очаква да бъде обявено следващата седмица, научи \"Дневник\". Очаква се той да бъде подкрепен и от пловдивски организации. Славчо Атанасов бе кмет на Пловдив от 2007 до 2011 г. от ВМРО, а сега е депутат от НФСБ. На предишните избори той загуби балотажа, но с много малка разлика - за Иван Тотев от ГЕРБ гласуваха 50.73% от упражнилите правото си на глас, а за него - 49.27%. В ефира на Би Ти Ви тази вечер той каза, че на предишните избори е загубил срещу кандидата на ГЕРБ, който ползва финансови и властови ресурси с проценти, които са в рамките на статистическата грешка. Разказа, че пловдивчани се шегували, че вечер си лягали със Славчо Атанасов като кмет, а се събуждали с Иван Тотев. По този начин той илюстрира съмненията си за легитимността на настоящия кмет, който печелел изборите някъде около 3-4 ч. сутринта. Тази седмица Иван Тотев обяви, че няма да се кандидатира за трети мандат като кмет на Пловдив. ГЕРБ още не е обявила кого ще издигне. По неофициална информация кандидат може да е Здравко Димитров, който в момента е областен управител.", "date": "2019.07.25", "title": "Славчо Атанасов ще е кандидат на ВМРО и НФСБ за кмет на Пловдив"}
{"url": "https://www.dnevnik.bg/sport/2019/07/25/3943277_totnum_podpisa_sponsorski_dogovor_za_320_mln_paunda/", "text": "Финалистът в Шампионската лига \"Тотнъм\" подписа нов спонсорски договор с AIA. Застрахователната компания ще продължи да поставя логото си на екипите на английския клуб до края на сезон 2026-27. Стойността на сделката е 320 милиона паунда, като \"Тотнъм\" ще получава по 40 милиона годишно. Двете страни започнаха партньорството си през 2013 г., от което \"шпорите\" печелеха по 35 милиона паунда на сезон. \"Това подновяване и продължаване на партньорството демонстрира силата и успеха на нашата добре установена връзка с AIA и подчертава положителното въздействие, което сме способни да донесем на бранда и бизнеса на AIA\", каза собственикът на \"Тотнъм\" Даниел Леви. Със сделката \"шпорите\" се изравниха с  \"Челси\", \"Ливърпул\" и \"Арсенал\", който също получават по 40 милиона паунда на година . На върха по приходи от главния спонсор на фланелката е \"Манчестър юнайтед\", като \"Шевролет\" дава по 47 милиона паунда на сезон. Шампионът \"Манчестър сити\" е втори с 45 милиона паунда от авиокомпанията \"Етихад\", която е собственост на кралската фамилия на Абу Даби.", "date": "2019.07.25", "title": "\"Тотнъм\" подписа спонсорски договор за 320 млн. паунда"}
{"url": "https://www.dnevnik.bg/politika/2019/07/25/3943328_ataka_veche_ne_e_chast_ot_obedinenite_patrioti/", "text": "Партия \"Атака\" вече не е част от коалицията \"Обединени патриоти\". Решението за изключването й е било взето на среща между представители на ВМРО и НФСБ току-що, след като  в сряда се провали заседанието на коалиционния съвет  на обединението. Информацията първо бе съобщена по Би Ти Ви от депутата от НФСБ Славчо Атанасов, а после и потвърдена от лидера на ВМРО Красимир Каракачанов на извънреден брифинг. От парламентарната група на \"Обединените патриоти\" са изключени Волен Сидеров, Десислав Чуколов и Павел Шопов. Мотивите - неучастие в заседания на групата и парламента, арогантно поведение и др. \"Повече от година коалицията не работи. Има постоянен саботаж. Персонални атаки срещу мен и Валери Симеонов. Истината е, че така не става. С клевети бяха преминати човешките граници. Всяко нещо си има край. Когато границата бъде премината, настъпва край. Явно Сидеров и другите не желаят да работят с нас - даваме им възможност да се развиват сами\", обяви Красимир Каракачанов. Според него няма да има проблем за управляващото мнозинство, тъй като \"Атака\" е заявила, че подкрепя правителството. По-рано днес обяви, че е възможно всяка от трите партии да подпише коалиционно споразумение с ГЕРБ. Извънредната среща бе свикана, след като в сряда съветът се провали, а участниците в него обявиха, че  такава коалиция вече няма . По-рано днес лидерът на НФСБ Валери Симеонов и депутати от обединението казаха пред \"Дневник\", че не  знаят кога ще се вземе окончателно решение . Преди две седмици Волен Сидеров бе свален от ръководството на парламентарната група на \"Обединените патриоти\". В сряда той обяви по Би Ти Ви, че  колегите му са измамници, и заговори за напускане на парламента . След това бе свикан коалиционен съвет, но заседанието се провали, тъй като представителите на ВМРО и НФСБ го напуснаха, след като \"Атака\" предложи то да е открито за медиите.", "date": "2019.07.25", "title": "\"Атака\" вече не е в коалицията: \"Обединени патриоти\" изключиха Сидеров от групата"}
{"url": "https://www.dnevnik.bg/gradska_sreda/2019/07/25/3943278_proverkata_zakonen_li_e_pokrivut_na_plamen_georgiev/", "text": "Проверката за законността  на покрива върху терасата на шефа на комисията за борба с корупцията (КПКОНПИ) Пламен Георгиев трябва да приключи до един месец. Това каза днес главният архитект на София Здравко Здравков по повод продължаващите неясноти около случая. Тя бе назначена от кмета на \"Слатина\" Наталия Стоянова на 27 юни и се извършва от екип на районния отдел \"Строителен контрол\". \"В екзекутивната (крайната) документация такъв покрив липсва. Този документ удостоверява как е изглеждала сградата в момента на завършването й. Но са представени декларации от бившите собственици на имота, които заявяват, че надстроените площи са изградени преди приема на сградата за експлоатация\", обясни ситуацията арх. Здравков.      Всички правомощия за изясняване на истината – кога се е появил надстроеният покрив върху терасата на шефа на КПКОНПИ, кметът Йорданка Фандъкова е делегирала на районния кмет на \"Слатина\" Наталия Стоянова. Именно екип на районната администрация установи през април, че постройка от 50 кв.м на терасата на Пламен Георгиев няма строителни книжа и издаде заповед за премахването й. Случаят се заплете на 24 юни, когато директорът на общинския \"Строителен контрол\" - арх. Влади Калинов, спря назначената процедура по събарянето на навеса и сауната. Два дни по-късно на среща с Фандъкова той  подаде оставка , тъй  като не можа  да покаже строителните книжа на въпросната постройка. По Закона за устройство на територията в такъв случай построеното категорично е незаконно и трябва да се премахне. Вече месец мина от оставката на арх. Калинов, а на негово място няма назначен заместник. На питане на \"Дневник\" арх. Здравков обяви, че сега той изпълнява функцията на директор на общинския \"Строителен контрол\". Тези правомощия му били дадени от кмета Фандъкова. Така в момента главният архитект хем разрешава строителство, хем го контролира. Предстои провеждането на конкурс за възловата длъжност, освободена от арх. Калинов, заяви арх. Здравков. Районният кмет на \"Слатина\" трябва да издаде крайния административен акт за спорния покрив на шефа на антикорупционната комисия Пламен Георгиев. Документът ще влезе в сила, без да бъде подписван и от столичния кмет. \"Ако има спор по тази заповед на районния кмет, случаят ще влезе в съда\", обясни главният архитект на София.", "date": "2019.07.25", "title": "Проверката законен ли е покривът на Пламен Георгиев щяла да приключи до месец"}
{"url": "https://www.dnevnik.bg/biznes/2019/07/25/3943327_es_e_uvelichil_45_puti_vnosa_na_vtechnen_gaz_ot_sasht/", "text": "Общият обем американски втечнен природен газ, внесен в Европейския съюз, се е увеличил над четири пъти и половина от юли 2018 г. Това сочи публикувано днес съобщение на Европейската комисия. С приблизително 13 млрд. кубически метра годишно доставките са близо близо 3.5 процента от европейския внос на газ. Данните се оповестяват година след като бе подписана (точно на 25 юли 2018 г.) съвместната декларация на ЕС и Съединените щати за разширяване на търговията. \"От юли 2018 година ЕС е повишил значително вноса на втечнен газ от САЩ - с 367 процента\", се казва в документа. През 2019 година приблизително една трета (32%) от американския износ на втечнен природен газ е постъпила на европейския пазар. САЩ са станали третият най-голям доставчик на природен газ в ЕС, докато ЕС се е превърнал в главен купувач на втечнения американски газ. Прогнозата е, че до 2023 г. годишният обем на доставките може да се удвои.      В статистическото приложение към доклада графиката показва, че над четирикратното увеличение (до 3.5% общия внос от 363 млрд. куб. м годишно) е започнало след срещата на досегашния председател на Европейската комисия Жан-Клод Юнкер и американския президент Доналд Тръмп. За сравнение - преди това, от април 2016 до юли миналата година, т.е. за малко над две години, са доставени едва около 3 млрд. кубични метра. И България започна да получава втечнен природен газ за вътрешното си потребление - това се случи за пръв път преди почти два месеца по договор между \"Булгаргаз\" и холандската KOLMAR NL. Споразумението бе за 90 млн. куб. м газ с произход от САЩ - от регистрираната в Хюстън Cheniere Energy. Количествата ще се разтоварват на терминала \"Ревитуза\" край Атина и ще постъпват през връзката Сидирокастро - Кулата, чийто реверсивен капацитет е до 5 млн. кубика на ден. За третото тримесечие със същия доставчик са договорени още 50 млн. куб. метра. България обаче не е включена в разбивката в документа на Еврокомисията.", "date": "2019.07.25", "title": "ЕС е увеличил 4.5 пъти вноса на втечнен газ от САЩ за година"}
{"url": "https://www.dnevnik.bg/sviat/2019/07/25/3943348_pravitelstvoto_na_sasht_podnovi_ekzekuciite_sled_20/", "text": "След почти две десетилетия пауза федералното правителство на САЩ възстанови изпълнението от негово име на смъртни наказания. В  съобщението  на министъра на правосъдието Уилям Бар са посочени и сроковете за изпълнение на първите 5 екзекуции. Петимата осъдени за федерални престъпления са изчерпали всички процедури за обжалване и ще бъдат умъртвени с инжектиране на коктейл от вещества в затвора Terre Haute в щата Индиана. Най-тежкото наказание се изпълнява от няколко щата по присъди за нарушаване на щатските закони, но смъртните присъди по федерални престъпления не се изпълняваха от 2003 г. насам при администрации и на демократи, и на републиканци. \"Конгресът ясно е разрешил смъртното наказание чрез законодателство, одобрено от народните представители в двете камари и подписано от президента на САЩ\", напомня Бар, който е и главен прокурор. \"Министерството на правосъдието прилага върховенството на закона и ние дължим на жертвите и на техните семейства изпълнението на присъда, произнесена от правораздавателната ни система.\" Президентът Доналд Тръмп е призовавал за увеличаване случаите на смъртни присъди за наркотрафиканти и извършители на убийство на много хора. Петимата, посочени за първите екзекуции в периода 9 декември 2019 - 15 януари 2020 година, са осъдени за престъпления, извършени по особено жесток начин, включително изнасилване на деца и възрастни. Първият е расистът Даниел Люис Лий, който бе осъден през 1999 г. в щата Арканзас за убийството на тричленно семейство, включително 8-годишно момиче. Той ги обрал, зашеметил ги с газов пистолет, увил главите им с найлонови торби, залепил ги, вързал камъни за телата им и ги хвърлил в блато. На 11 декември ще бъде екзекутиран Лезмънд Мичел, който убил с нож 63-годишна жена, след което накарал 9-годишната ѝ внучка да седи до безжизненото тяло, докато пътували 50-60 км. След това той прерязал гърлото и на детето, разбил главата му с 10-килограмови камъни, отрязал и изгорил ръцете и главите на жертвите. Алфред Буржоа, който ще е първият екзекутиран по федерално престъпление през 2020 г., е осъден през 2004 г. заради това, че е изтезавал - физически и психически - 2-годишната си дъщеря, малтретирал я е сексуално и я е пребил до смърт.", "date": "2019.07.25", "title": "Правителството на САЩ поднови екзекуциите след 20 години пауза"}
{"url": "https://www.dnevnik.bg/sviat/2019/07/25/3943321_policiia_pazi_dve_detski_gradini_v_germaniia_izvadili/", "text": "                         Новината, че две детски градини в Лайпциг са решили да изключат свинското месо и продуктите, съдържащи желатин (напр. желирани мечета) от ежедневното меню на децата, предизвика многобройни критики в мрежата. За готвената промяна съобщи най-напред вестник \"Билд\", който написа, че това се правело заради две мюсюлмански деца. \"От уважение към променящия се свят от 15 юли ще се сервират само ястия и закуски, които не съдържат свинско месо\", се казва в цитирано от \"Билд\" писмо до родителите. Заради разгорещените реакции обаче полицията в Лайпциг изпрати патрулни коли, които да охраняват двете градини, за да ги предпази от \"възможни опасности\", съобщава агенция ДПА. Вълната от възмущение принуди ръководствата на двете градини да замразят плановете си. \"Изумени сме от тази реакция\", казва директорът Волфганг Шефер пред ДПА. \"Културен диктат\" Новината на вестник \"Билд\" се разпространи като горски пожар в социалните мрежи, а хаштагът #Schweinefleisch (свинско месо) е най-споделяният в Туитър през последните дни. Местната организация на Християндемократическия съюз (ХДС) в Саксония обяви, че това е равносилно на \"забрана на свинското месо\", което е неприемливо. Беатрикс фон Щорх, депутатка от крайнодясната \"Алтернатива за Германия\", смята тази идея за \"културен диктат\", опирайки сена твърдението, че детските градини са взели това решение от уважение към мюсюлманските деца. \"Все едно заради германските деца в Рияд, които не искат да се отказват от наденичките къривурст, тамошното общество да промени хранителните си навици\", е цитирана да казва Фон Щорх. Според социалдемократката Сосан Шебли, която е от палестински произход, мярката може и да е с добри намерения, но тя не допринася с нищо за приобщаването на мюсюлманите. \"Ако детските градини, училищата и други подобни заведения решат съвсем да изключат месото от менюто си и да предлагат само вегетарианска храна, аз не бих имала нищо против. Но не приемам това да се представя за нещо, което се прави от уважение към мюсюлманите\", написа тя в \"Туитър\". Родители: този дебат е абсурден Шницелите, колбасите, желираните бонбони - много класически германски ястия съдържат свински съставки. В много детски градини и училища за децата, които поради религиозни причини, алергии или на диетично хранене не могат да консумират определен вид месо, често се предлага алтернативно меню. Някои от родителите на децата в двете детски градини одобряват решението на ръководството за изваждане на свинското от менюто. По този повод една майка казва пред ДПА, че дебатът е абсурден и че нейната 4-годишна дъщеря изобщо не разбира дали в храната, която получава, има свинско или не.", "date": "2019.07.25", "title": "Полиция пази две детски градини в Германия, извадили свинското от менюто"}
{"url": "https://www.dnevnik.bg/bulgaria/2019/07/25/3943358_stolichnata_policiia_e_proverila_14_protestirashti/", "text": "Полицията е проверила 14  протестиращи пред сградата на Висшия съдебен съвет  (ВСС) тази сутрин и е извършила проверка на самоличността им.  Протестът бе организиран  от \"Демократична България\" и \"Да, България\" във Фейсбук и подкрепен от стотици граждани. Повод за недоволството е  номинирането на зам. главния прокурор Иван Гешев  за главен прокурор. \"Пред сградата днес са проведени два протеста. Единият от тях е нерегламентиран. Многократно се е стигало до ескалиране на напрежението между двете групи граждани\", съобщиха от пресцентъра на МВР. \"Полицейските служители са действали съгласно утвърден план и са предприели предвидените по закон мерки, за да не бъде допусната физическа саморазправа между протестиращите\", се казва в съобщение от ведомството. От полицията уточняват, че във връзка с прекратяването на груби нарушения на обществения ред - ограничаване на свободата на придвижване на гражданите и на движението на масовия градски транспорт в района на сградата на ВСС на ул. \"Екзарх Йосиф\" №12, служители на столичната полиция са провели специализирана полицейска операция. Проверките за установяване на самоличност са извършени съгласно чл. 70, ал. 1, т. 3 от Закона за МВР. Сред проверените е бил и синът на Елисавета Панова. Съпругата на председателя на Върховния касационен съд (ВКС) Лозан Панов е изпратила отворено писмо до премиера Бойко Борисов, в което го информира за това, че синът й е бил спрян за проверка пред сградата на ВСС. \"Днес, 25.07.2019 г., по време на протест пред сградата на ВСС служител на МВР е изискал документ за самоличност от 20-годишният ми син и си е записал личните му данни. Преди това е трябвало да отговори къде отива: на протест или на работа. Отговорът е бил: на протест\",  пише Панова в отвореното писмо  до Борисов. Елисавета Панова призовава премиера да разпореди проверка на вътрешния министър за случилото се, защото \"в този тефтер са записани личните данни не само на моя син, но и на други свободни хора, отишли да изразят гражданската си позиция срещу поредното безобразие във върховете на властта\". Съгласно чл. 6. от закона за българските лични документи гражданите са длъжни при поискване от компетентните длъжностни лица, определени със закон, да удостоверят своята самоличност с документ. \"Няма нормативна разпоредба, която да дава право на полицейските органи да записват данните от документите за самоличност на гражданите \"за всеки случай\", без целта на записването да е съставяне на определен конкретен документ\", показва  проверка на Програма \"Достъп до информация\"  по въпроса след подобни случаи при масовите протести през 2013 г.", "date": "2019.07.25", "title": "Столичната полиция е проверила 14 протестиращи пред съдебния съвет тази сутрин"}
{"url": "https://www.dnevnik.bg/sport/2019/07/25/3943174_fotogaleriia_krasotata_i_emociite_na_svetovnoto_po/", "text": "Българката Александра Атанасова се представи силно в първото си участие на световно първенство по артистично плуване, като даде 18-и резултат в техническата програма на соло.", "date": "2019.07.25", "title": "Фотогалерия: Красотата и емоциите на световното по плуване"}
{"url": "https://www.dnevnik.bg/biznes/2019/07/25/3943347_bnb_obiavi_bankoviia_sektor_za_stabilen_sled_testovete/", "text": "Резултатите от оценката на Европейската централна банка (ЕЦБ) за проверените от нея шест български банки съответстват на резултатите от прегледа на активите и стрес теста, извършени от БНБ през 2016 г., и на оценките на банковия надзор след това. Това се посочва в съобщение на централната банка до медиите. В него се уточнява, че се очаква в петък ЕЦБ да публикува резултатите от проверката си. Резултатите показват устойчивостта на българския банков сектор като цяло, се посочва в съобщението на БНБ. Проверката на ЕЦБ е във връзска с кандидатурата на България за присъединяване към еврозоната и влизането в банковия съюз. БНБ одобрява резултатите от цялостната оценка. Ще бъдат предприети последващи действия, свързани с по-нататъшно укрепване на капиталовата позиция на банките, в строго съответствие с мандата на БНБ и съответната регулаторна рамка, се посочва още в съобщението на институцията. \"Капитал\" отбелязва, че БНБ повтаря тактическия ход от 2016 г. при проведените от нея тестове, когато два дни преди да обяви резултатите от тях, пусна съобщение с изявление на управителя, в което се казваше, че банковата система остава стабилна. Тогава финалните резултати показаха, че при утежнения сценарий на стрес теста капиталовата адекватност на някои институции пада под регулаторните минимуми и дори достига отрицателни стойности. В съобщението на централната банка се посочва, че всички проверени банки - Уникредит Булбанк, Банка ДСК, ОББ, ПИБ и ЦКБ, отговарят на изискванията в регламент на Европейския съюз за капитала.", "date": "2019.07.25", "title": "БНБ обяви банковия сектор за стабилен след тестовете, направени от ЕЦБ"}
{"url": "https://www.dnevnik.bg/sviat/2019/07/25/3943359_lukashenko_zaplashi_kabineta_si_sus_zatvor_zaradi/", "text": "Президентът на Беларус Александър Лукашенко се закани, че виновните за масовата смърт на добитък в страната ще понесат наказателна отговорност и това би включило членове на кабинета, ако се наложи, предадоха агенция \"Белта\" и РБК. \"Още един път повтарям на правителството... за смъртта на добитък ще влезете в затвора. По моите данни 85 хил. (са загинали - бел. ред.) по данни от миналата година\", каза Лукашенко на посещение в югоизточната част на Беларус. \"Представяте ли си колко месо би било това?\" \"Това е недопустимо... некадърност и небрежност\", добави президентът, който миналата година заяви, че е нужно да се изработи устав за дейността на държавните служители. \"За нарушения да се напуска длъжността, да се отива в затвора. Хората трябва да го разберат.\" Наскоро в интернет се появи снимка със загинали крави в Гомелска област. Резултатът бе, че Лукашенко, който вече  изрази публично гнева си с уволнения  в кабинета след посещение във ферма в друга област през март, обеща най-строг контрол, предаде беларуското издание на \"Комсомолска правда\". В беларуски медии периодично се появява информация за опити на шефове на предприятия да скрият случаи на смърт на животни. Разликата между оценката, давана от предприятието, и проверките на инспекторите в един от случаите този месец,  разказан от местно издание , се оказа над 1000 крави.", "date": "2019.07.25", "title": "Лукашенко заплаши кабинета си със затвор заради смърт на добитък"}
{"url": "https://www.dnevnik.bg/sviat/2019/07/25/3943366_nad_100_migranti_moje_da_sa_se_udavili_sled_potuvane/", "text": "Голям брой мигранти може да са се удавили при корабокрушение до бреговете на Либия, а спасените са били върнати обратно в Либия, каза днес говорител на Върховния комисариат на ООН за бежанците (ВКБООН), цитиран от \"Ройтерс\" и БТА. Първоначалното съобщение на агенциите бе за до 150 души, смятани за изчезнали. Към 19 ч. българско време те бяха 116 души. Либия е отправен пункт за мигрантите, много от които се опитват да достигнат до Европа с несигурни лодки. ВКБООН и други агенции на ООН нееднократно са призовавали оцелелите да не бъдат връщани в Либия - зона на конфликт, където спасените мигранти и бежанци, обикновено биват държани при нехуманни условия. Потъналият плавателен съд е отплавал от либийския град Ал Хомс, намиращ се на 120 км източно от Триполи. На него е имало близо над 200 души, според свидетелства на очевидци. Оцелелите - поне 132-ма души - са били спасени от местни рибари и върнати в Либия от бреговата охрана, каза говорителят на ВКБООН Чарли Яксли. Ако информацията се потвърди броят на загиналите при корабокрушението ще бъде най-големият при подобен род инциденти в Средиземноморието тази година. Данни за първите четири месеца, цитирани от Би Би Си, сочат, че смъртните случаи при опити на мигранти, опитали да стигнат от Либия до Европа, е бил 164-ма души за този период.", "date": "2019.07.25", "title": "Над 100 мигранти може да са се удавили след потъване на лодка край Либия"}
{"url": "https://www.dnevnik.bg/bulgaria/2019/07/25/3943370_nap_pusna_prilojenie_za_proverka_na_iztekli_lichni/", "text": "Единайсет дни след като се разбра, че сървъри на Националната агенция за приходите (НАП) са били успешно хакнати и лични данни на милиони граждани и фирми са изпратени до медиите, ведомството пусна обещаното приложение. В него всеки може да провери дали личните му данни са сред източените след хакерската атака. То е достъпно на  страницата на агенцията . За проверката се изисква въвеждане на единен граждански номер и посочване на мобилен телефон, на който ще бъде получена информация. Посочва се, че извършването на справка в настоящия й вид е съгласувано с Комисията за защита на личните данни. Всеки гражданин следва да се съобрази с изискването да извършва индивидуални справки, които касаят единствено неговите лични данни. Проверките за лични данни на трети лица, без основание за това, представлява нарушение на действащото законодателство, посочва НАП.", "date": "2019.07.25", "title": "НАП пусна приложение за проверка на изтекли лични данни"}
{"url": "https://www.dnevnik.bg/sport/2019/07/25/3943373_alafilip_zapazi_jultata_flanelka_v_tura_sled_geroisko/", "text": "Само три етапа преди края на  Тур дьо Франс  Жулиан Алафилип продължава да мечтае за крайната победа, след като запази жълтата фланелка. Колоездачът на \"Декьонинк Куикстеп\" се справи по отличен начин в първото изпитание в Алпите и остава на 1.30 минути пред най-близкия си конкурент. В 18-ия етап - 208 км между Амбран и Валоар, французинът завърши с преките си съперници, въпреки че в началото на деня не му бяха давани големи шансове. Алафилип имаше затруднения на височината Кол дю Галибие, но успя по спускането да застигне Герант Томас,  Тибо Пино , Микел Ланда, Емануел Бухман и Стивън Краусвайк. Единственият, който спечели време срещу Алафилип беше Еган Бернал. Колоездачът на \"Инеос\" и носител на фланелката за най-добър състезател до 25 години, спечели 32 секунди срещу лидера. Той излезе на второто място на 1.30 зад Алафилип, а Герант Томас е трети на пет секунди зад съотборника си в \"Инеос\". Етапът беше спечелен от Найро Кинтана, който успя да се откъсне 26 км преди финала. Колумбиецът беше част от група от 34 колоездачи, които избягаха в началото на деня и премина добре през всички височини. Денят беше белязан от над 5000 метра денивелация, три изкачвания над 2000 метра и много високи температури. Седем километра преди преодоляването на Галибие, Кинтана изненада Алексей Луценко и Ромен Барде и тръгна самостоятелно. Той не беше настигнат и след 19-километрово спускане финишира пръв във Валоар. Това е трета победа за Кинтана в Тура, както и 38-а в неговата професионална кариера. \"Наистина много емоционален момент за мен, защото имах някои трудности. Посвещавам успеха на моя отбор и на всички, които ме подкрепят. Беше много трудно, тежко, но в такива дни винаги е много специално\", каза 29-годишният колумбиец. Тактиката на \"Мовистар\" в етапа беше да се кара за Микел Ланда, който да опита дълга атака, но такава нямаше. Това позволи на Кинтана, който беше в откъсването да спечели много време и да се изкачи с пет позиции в генералното класиране, до седмото място.      В основната гръпа въпреки високото темпо на Кол д’Изоар, ситуацията беше различна на Галибие. Атаки нямаше до последните три километра, когато Бернал се откъсна и направи разлика на останалите. Километър по-късно Герант Томас опита да се присъедини, но беше застигнат от останалите. Само Алафилип изпита затруднения, но изостана с около 30 секунди, наваксани на спускането. Денят беше белязан от дисквалификация на двама състезатели Люк Роу (\"Инеос\") и Тони Мартин (\"Йъмбо\"), които се спречкаха в предходния етап в сряда. Те не бяха допуснати до старта на 18-ия етап. В първото Алпийско изпитание имаше и промяна на лидера при най-добрите катерачи. Начело за фланелката на червени точки вече е Ромен Барде, който 86 точки. В класирането за жълтата фланелка лидер е Алафилип на 1.30 пред Бернал и 1.35 пред Томас. Краусвайк е четвърти на 1.47 минути, а на три секунди зад него е Тибо Пино. В топ 10 са още Емануел Бухман (+2.14), Кинтана (+3.54), Ланда (+4.54), Ригоберто Уран (+5.33) и Валверде (+5.58). В петък предстои 19-ият етап, който е само 126 километра между Сен Жан дьо Мориен и Тин. Той включва пет изкачвания, като предпоследното е Кол де л’Изеран, което е най-високата точка в Тура - 2770 метра. Финалът е в Тин след изкачване от първа категория на над 2000 метра.     ", "date": "2019.07.25", "title": "Алафилип запази жълтата фланелка в Тура след геройско представяне в първия Алпийски етап"}
{"url": "https://www.dnevnik.bg/politika/2019/07/25/3943363_tomislav_donchev_situaciiata_s_chumata_po_svinete_e/", "text": "Ситуацията със заболяването африканска чума по свинете е много тежка, защото има заразени животни вече и в промишлени ферми. Така описа положението вицепремиерът Томислав Дончев в ефира на БНТ, който ресорно отговаря за земеделския сектор. В отговор на въпрос той посочи, че радикалните мерки, които се предприемат за ликвидиране на заболяването определено не срещат обществена подкрепа и затова в България не би могла да се приложи успешната практика на Чехия, например, където са унищожени всички прасета, отглеждани в дворовете на хората, за да се пресече заразата. Щом имаме такава ситуация, мерките не са били достатъчни, каза той на въпрос дали няма пропуски след като кризата се разгаря. Обясни, че ще се търси кой е виновен след като се овладее кризата. Обясни все пак, че трудно се взимат мерки, в които хората не вярват. Благодари, че този път представители на опозицията не ходели по селските дворове да гушкат прасета както направили с козлетата при предходната ветеринарна криза. Посочи, че изградената преди време ограда по границата с Румъния не се е оказала достатъчна, тъй като там има десетки повече огнища на болестта. В коментар на хакерсакта атака срещу бази данни на НАП Дончев окачестви случилото се като най-тежкия киберинцидент за България, който поражда недоверие у хората, че държавните институции могат да им опазят данните. Посочи, че очевидно парите за поддръжка на системите са недостатъчни - те били 5 млн. лв. годишно докато 100 млн. лв. се давали за компютри и софтуер.Посочи, че за последните 10 г. за изграждането на електронно правителство не били дадени повече от 300 млн. лв., а съвременните решения за сигурност били скъпи. В отговор на въпрос за наложените вече 18 вета от страна на президента на решения на управляващите вицепремиерът каза, че президентът си има ясна позиция против правителството и това е негово право. Коментира обаче, че при договарянето на изтребителите между две държави и одобрението им от техните парламенти държавният глава да се изказва против в качеството си на институция не звучи добре. По повод решението от тази вечер, с което \"Атака\" бе изхвърлена от \"Обединени патриоти\", Дончев посочи, че не смята, че управляващата коалиция трябва да влиза в режим на оцеляване, но че управлението няма да зависи от ДПС.", "date": "2019.07.25", "title": "Томислав Дончев: Ситуацията с чумата по свинете е много тежка"}
{"url": "https://www.dnevnik.bg/evropa/2019/07/25/3943056_znachi_li_noviiat_britanski_premier_nov_plan_za/", "text": "В света на Брекзит, който често предизвиква разделение между \"тях и нас\", е лесно да забравим, че като оставим настрана Брекзит, лидерите от Европейския съюз все още смятат Великобритания за близък партньор и съюзник.  Техните поздравителни послания  към  Борис Джонсън  от цяла Европа вчера, особено от френския президент Еманюел Макрон, са навременно напомняне за това. Каквото и да се случи с Брекзит, Франция, Германия, Полша и други все още силно се надяват да работят в тясно сътрудничество с Великобритания по международни въпроси като санкциите срещу Русия, Иран и защитата на правата на човека. На световната сцена ЕС смята Великобритания за част от добрите. Но приветственият тон на лидерите от ЕС, представляващ в крайна сметка дипломатическа учтивост, не бива да бъде погрешно разбиран, когато става дума за Брекзит и министър-председателството на Борис Джонсън. Поканите от ЕС към новия министър-председател за \"конструктивна\" съвместна работа не показват готовност за приемане на каквито и да е възможни искания на новия министър-председател от гледна точка на промени в сделката за Брекзит. Оптимисти и песимисти Влиятелна фигура от ЕС ми каза, че в момента в ЕС има две идейни школи, когато става дума за Борис Джонсън: тези, които смятат, че след своето встъпване в длъжност той ще смекчи реториката си. Тези оптимисти в ЕС смятат, че като главен архитект на Брекзит Джонсън е в най-добра позиция да убеди парламента да приеме компромисна сделка. Те също така се надяват, че след като толкова много време е копнял да бъде министър-председател, Борис Джонсън в крайна сметка няма да иска да рискува новото си министър-председателство, като пристъпи към Брекзит без сделка през есента. тези, които предсказват \"продължение в стил Варуфакис\". Тези песимисти в ЕС предсказват \"множество безсмислени срещи\" с министър-председателя Джонсън, какъвто смятат, че е бил случаят с противоречивия финансов министър на Гърция в разгара на гръцката дългова криза. Те мислят, че резултатът ще е Брекзит без сделка. Първо и най-важно обаче е, че ЕС чака да види  в кои фигури ще се вслушва  Борис Джонсън като министър-председател. \"Едва тогава можем да започнем да разбираме каква ще бъде стратегията на Борис Джонсън за Брекзит\", коментира пред мен дипломат от ЕС. \"Досега чуваме само лозунги.\" Без сделка или лоша сделка ЕС естествено вече е запознат с т.нар. ядрена стратегия на Джонсън - да се покаже на ЕС, че той съвсем сериозно възнамерява да извърши Брекзит без сделка. Той знае, че лидерите от ЕС много повече биха предпочели съгласуван Брекзит. Той, изглежда, смята, че правдоподобната заплаха за вариант без сделка ще предизвика коренно преосмисляне в Брюксел. Но проблемът със заплахата да няма сделка е в това, че и другата страна мисли по този начин. Лидерите от ЕС също мислят, че е по-добре да няма сделка, отколкото да има лоша сделка. За тях. И смятат, че са много по-подготвени. Борис Джонсън е прав. ЕС има повече възможности за маневриране по сделката за Брекзит, отколкото е искал да покаже досега, но също така мисля, че Джонсън надценява гъвкавостта на ЕС. Европейските лидери няма да искат да приемат компромиси за Брекзит, които в крайна сметка ще им навредят. Промени ще бъдат приветствани само ако лидерите от ЕС преценят, че те са приложими, и ако бъдат убедени, че новият министър-председател разполага с мнозинство в парламента, за да постигне одобрение на сделката за Брекзит веднъж завинаги. А макар да са възможни ограничени промени по гарантирането на предпазния механизъм за границата между Ирландия и Северна Ирландия, ако Дъблин е готов на това, идеята на Борис Джонсън за пълно изоставяне на предпазния механизъм е почти немислима за Брюксел. Лидерите от ЕС искат да предпазят своя единен пазар от неподлежащи на регулация контрабандни стоки. В случая става дума за нещо повече от Брекзит, повече от мирния процес в Северна Ирландия. Целостта на единния пазар е крайъгълен камък на успеха на ЕС като търговски блок. Лидерите от ЕС също така няма да искат да изглежда, че изоставят Ирландия. По-малките държави членки сега са сила, с която ЕС трябва да се съобразява - те работят заедно за създаване на противотежест на френско-германското влияние, след като Великобритания се готви да напусне общността. /БТА", "date": "2019.07.25", "title": "Значи ли новият британски премиер нов план за Брекзит в Брюксел"}
{"url": "https://www.dnevnik.bg/sviat/2019/07/25/3943369_cherna_gora_shte_dade_letishtata_si_na_koncesiia/", "text": "Правителството на Черна гора реши днес да даде на концесия летищата в страната, предаде ТАСС, като се позова на съобщение на правителството в  \"Туитър\" . \"Черногорските летища няма да се продават. Очакваме големи инвестиции, които ще останат за бъдещите поколения\", се казва в съобщението. Двете международни летища в Черна гора - в столицата Подгорица и в адриатическия курорт Тиват, през 2018 г. са обслужили над два милиона пътници. Отчитайки тези показатели, правителството разглежда възможността да даде двете летища, които сега са държавна собственост, на концесия за 25-30 години. /БТА", "date": "2019.07.25", "title": "Черна гора ще даде летищата си на концесия"}
{"url": "https://www.dnevnik.bg/bulgaria/2019/07/25/3943381_sobstvenikut_na_tad_group_izobshto_mi_e_neponiatno/", "text": "Изобщо ми е непонятно защо и в какво съм обвинен. Това обяви пред Би Ти Ви собственикът на компанията Tad Group Иван Тодоров, за който е  издадена европейска заповед за арест , след като властите не са го открили на адреса му в България. Той е обвинен в за  изтичането на лични данни от базите  на Националната агенция за приходите (НАП). Сега чета, че ме определят и за кебиртерорист. Не знам как се случи това, ние вече 3-4 години се опитваме да подобряваме сигурността и на частни, и на държавни институции, посочва той. Преди дни един от адвокатите на компанията, в която работи обвиняемият за атаката срещу НАП Кристиян Бойков обяви, че Тодоров е на планирано посещение в Канада, свързано с друг негов бизнес - с веригата \"Събуей\". \"Тази среща е ежегодна и аз подлежа на глоба от 5 000 долара, ако не присъствам, затова съм тук. Билетите ми са купени още преди 2 месеца, което мога да го удостоверя. Прибирам се следващата седмица и имах намерение първото нещо, което направя като се прибера, да е да помогна с каквото мога и да разбера в какво съм обвинен, обясни той. Посочи, че не се притеснява, че вероятно ще бъде арестуван още на летището. На въпрос в какви отношение е с Бойков Тодоров отговаря, че е доста зает и стои в офиса само по няколко часа.\"Пътувам доста, имам доста срещи ежедневно и във офиса стоя по няколко часа на седмица. Срещите ни са били изцяло само там, чисто професионално. Нищо повече\". Ние не сме пъдари на нашите служители. Те имат политика, която трябва да спазват и вярваме, че те го правят. Така Тодоров отговаря на въпроса дали фирмата има система за контрол върху действията на служителите си.", "date": "2019.07.25", "title": "Собственикът на Tad Group: Изобщо ми е непонятно защо и в какво съм обвинен"}
{"url": "https://www.dnevnik.bg/gradska_sreda/2019/07/25/3943379_obshtinata_razreshi_vdiganeto_na_80-metrova_sgrada_na/", "text": "Строеж на 80-метрова сграда на бул. \"Ал.Малинов\" разреши днес Столичният общински съвет(СОС). Той е част от мегапроекта на турската компания \"Гаранти коза\" на мястото на някогашния магазин \"Аско Деница\" в район \"Младост-3\". Турската инвестиция е за 120 милиона лева и управляващото СОС мнозинство с готовност очакваше гласуването. Точката под № 29 от дневния ред, която бе за небостъргача, бе с наименование \"Изменение план за регулация и застрояване и работен устройствен план на м. \"Младост 3\", район \"Младост\" - СО, квартал 23, нов УПИ I-6206 \"за жилища, магазини, офиси, коо, пг и трафопостове\". Дали всички съветници знаеха за какво става въпрос? \"Става въпрос за още една сграда до вече строящите се 30-етажна в съседство и още една – 25-етажна на \"Радина хаус\", разясни Войслав Тодоров от \"Нормална държава\". Той предупреди, че и сега трафикът по бул. \"Ал.Малинов\" е с изчерпан капацитет, а с новото строителство е изчислено, че натоварването на движението ще се повиши с още 10-15%. \"Експерт обяви пред транспортната комисия вчера, че колите ще се забавят там с още десетина минути допълнително\", предупреди той. Решението според Тодоров е да се изгради час по-скоро новият булевард \"Копенхаген\", който ще свърже тази зона на \"Младост\" с бул. \"Цариградско шосе\". Но процесът по отчуждаване на частните имоти за това трасе се бави и ще приключи най-рано през 2021 г. Това отлага откриването на новия булевард чак за 2030 г., заяви Тодоров и прогнозира, че дотогава тези сгради ще се построят и трафикът там ще стане \"абсолютен кошмар. Мястото на тази нова сграда не е там\", заключи той. Иво Божков, общински съветник от ДСБ, разви по-различна позиция за причините, довели до презастрояването около бул. \"Ал. Малинов\". \"Този проект на \"Гаранти коза\" е голяма инвестиция, от каквито София има нужда. Но случващото се показва липса на управленски капацитет в Столична община. Ако сградата бъде построена сега, живеещите в \"Младост\" ще прекарват часове в колите си в задръстванията по бул. \"Ал. Малинов\", предупреди и той общинските съветници, чакащи да гласуват. Според него, когато един град се управлява умно, той първо планира развитието на инфраструктурата си и по този начин става предвидим и надежден партньор за инвеститорите. В случая Столична община изиска от инвеститора да изгради инфраструктурни подобрения по бул. \"Андрей Ляпчев\" срещу получаването на правото да реализира проекта си. \"Това решение изнудва инвеститора, защото Столичната община не си е свършила работата навреме. Тази голяма инвестиция отдавна се знае, че ще се случи, но до момента не е направено нищо за изграждането на бул. \"Копенхаген\" - за да няма задръствания в трафика по \"Ал. Малинов\", обясни Божков. Всичко това е доказателство, че липсва планиране и няма управленски капацитет в Столичната община, подчерта той. След анализа на двамата общински съветници, единият десен, другият – ляв, общинският съвет бе приканен да гласува. Мнозинството от 31 души, предимно от ГЕРБ, бе \"за\" , \"против\" гласуваха 9 – двамата изказали се и съветниците от БСП. Един се въздържа.", "date": "2019.07.25", "title": "Общината разреши вдигането на 80-метрова сграда на \"Гаранти коза\" на бул. \"Ал. Малинов\""}
{"url": "https://www.dnevnik.bg/sviat/2019/07/25/3943386_ruskata_prokuratura_obiavi_atlanticheskiia_suvet_za/", "text": "Руската прокуратура обяви, че смята Атлантическия съвет - консервативен мозъчен тръст с централа във Вашингтон - за нежелана организация, сочи съобщение на сайта ѝ. Това означава, че съветът не може да продължи работа на територията на страната. Негов председател между 2014 и 2017 г. е Джон Хънтсман - сегашният посланик на САЩ в Русия. Хънтсман  е известен застъпник на твърдата политика  към Кремъл. Обяснението  на прокуратурата е, че дейността ѝ е \"заплаха за конституционния ред и сигурността\" на Русия. Предстои институцията да внесе информация в регистъра на международни и чужди неправителствени организации, чиято дейност е призната за нежелана на руска територия. Основаната през 1961 г.  организация , целяща да подобри сътрудничеството между Съединените щати и капиталистическите държави, не е свързана юридически (нито финансово) с институции в САЩ или НАТО, макар действащи и бивши политици да са обичайни гости на нейни събития. В консултативния ѝ съвет са бившият държавен секретар Мадлин Олбрайт, бившият ръководител на \"Еърбъс\" Том Ендърс и други. В статута на Атлантическия съвет е записано условието организацията да поддържа връзки с с умерени крила и в двете партии. Сред големите донори са попадали страни като Обединените арабски емирства, а според  \"Ройтерс\"  за миналата година списъкът им се оглавява от \"Фейсбук\" и британското правителство.", "date": "2019.07.25", "title": "Руската прокуратура обяви Атлантическия съвет за нежелана организация"}
{"url": "https://www.dnevnik.bg/sviat/2019/07/25/3943304_temperaturi_kato_v_dubai_i_izkljucheni_reaktori_v/", "text": "За пръв пръв в историята на измерванията в Холандия регистрираха горещини над 40 градуса, като 40.4С идват ден след поставянето на национален рекорд от 39.3С - първият от 75 години насам. Нов германски рекорд от 41.5C в Линген в западната част на страната. Британски рекорд за юли - 38.1С в Кеймбридж, и съвсем малко под абсолютния рекорд 38.5С от август 2003 г.  Така се сбъднаха прогнозите на метеоролозите за екстремно време в Западна Европа, предизвикано от втората в рамките на месец гореща вълна от Африка. Високите температури, които днес бяха като в столиците на емирствата от Персийския залив, ще останат и в петък, след което ще последва захлаждане с гръмотевични бури.      Властите бяха принудени да вдигнат до най-високото \"червено\" ниво заплахата за здравето на хората. Британските железници наредиха на влаковете да се движат по-бавно заради деформираните релси, а няколко компании посъветваха клиентите си да се въздържат от пътуване или да го направят по-рано сутринта. Във Франция бяха затворени детските ясли и градини, а населението в столицата и още 19 района бе посъветвано заради очаквани 42-43 градуса да се движат в по-хладните часове или да работят от домовете си. Оператори на ядрени централи във Франция намалиха производството на 6 реактора, което е около 8% от общото производство на ток в страната. В Германия в петък същото ще бъде направено в централа на PreussenElektra. И в двата случая причината е сушата и затоплената от жегата бавно течаща речна вода, която не успява да охлади реакторите.      Сушата, която вече нанесе щети във Франция, започва да създава проблеми и в Германия. От северната част пристигат съобщения за силно намалели езера и реки и измираща по бреговете им риба. В Балтийско море има засилен цъфтеж на водорасли в крайбрежните зони, поради което в Полша вече са затворени поне 15 плажа. Бизнесът и живеещите по бреговете на Рейн си припомниха как миналата година трафикът по реката спря за пръв път от десетилетия насам, защото алпийските ледници не успяха да компенсират липсата на валежи. Това може да се повтори до няколко седмици. В Кауб - ключово място край Франкфурт, нивото падна до около 150 см, което е половината от отчетеното преди месец. Движението на най-тежките и газещи дълбоко баржи вече е ограничено. Ако нивото падне с още 50 см, трафикът - на суровини, въглища, руда, торове, авточасти - най-вероятно ще трябва да бъде спрян с последици за предприятия по бреговете и доставките от и до Швейцария през Германия и Холандия чак до Ротердам на Северно море.      Гиганти като Shell, BASF и Thyssenkrupp купуват, наемат по-малки баржи и за всеки случай запазват капацитета на товарни камиони и влакове и увеличават складовите наличности от суровини и компоненти. Те са неприятно изненадани и поради това, че в района складовете вече са доста пълни в очаквани на прекъсвания и проблеми заради Брекзит тази есен. Проблемът е много по-сериозен от сегашните горещи вълни и третата поред година с малко валежи, напомня \"Блумбърг\". Феноменът е наблюдаван в Хималаите и Скалистите планини в САЩ, където ледниците намаляват. През април проучване на авторитетния институт ETH в Цюрих показа, че половината от алпийски ледници може да изчезнат в следващите 30 години. За компанията за добив на стомана в Thyssenkrupp нормалното плаване по Рейн е съдбоносно, казва ръководителят ѝ Премал Десай. \"По реката получаваме от Ротердам 30 милиона тона суровини, така чее въпрос на живот и смърт.\"     ", "date": "2019.07.25", "title": "Температури като в Дубай и спрени реактори в най-горещия юлски ден в Западна Европа"}
{"url": "https://www.dnevnik.bg/sport/2019/07/25/3943395_s_chovek_po-malko_levski_se_srina_v_larnaka/", "text": "Левски\" игра смело, но допусна разгромно поражение при гостуването си на АЕК (Ларнака) в първи мач от втория квалификационен кръг на Лига Европа. Сините загубиха с 0:3, като играха с човек по-малко цяло второ полувреме. Преломният момент в мача дойде в добавеното време на първата част, когато капитанът на \"Левски\" Живко Миланов беше изгонен за втори жълт картон след спорно нарушение в центъра на терена. До изгонването на Миланов сините бяха по-добрият отбор на терена, като имаха няколко добри възможности за гол. През втората част очаквано възпитаниците на Петър Хубчев се бяха прибрали, но допуснаха три гола от 67 до 75-ата минута. След загубата шансовете на \"Левски\" за продължаване напред са минимални. Реваншът е след седмица на стадион \"Георги Аспарухов\". Хубчев започна в атака с австриеца Дени Алар. Нападателят пропусна добра възможност в началото, след като беше изведен отлично с пас зад отбраната на Давиде Мариани. Алар излезе сам срещу вратаря, но ударът му с левия крак беше спасен от вратаря. При последвалия корнер топката попадна в Янис Каргас, който отблизо стреля встрани. Сините продължиха да играят вдъхновено и в 23-ата минута Станислав Иванов проби по левия фланг. Той върна топката към границата на наказателното поле, където Хали Тиам стреля силно, но вратарят на АЕК се намеси атрактивно, за да спаси. В добавеното време Миланов беше изгонен за втори жълт картон след спорно решение на съдията. Капитанът на \"Левски\" извърши нарушение срещу Начо Касес, който остана да лежи на терена. С човек по-малко Хубчев прибегна до рокади с двойна смяна, като сините заиграха без нападател. Алар и Каргас излязоха, а на тяхно място се появиха новото попълнение Насиру Мохамед и Илия Юруков. АЕК погледна по-смело към вратата на \"Левски\", като в няколко ситуации топката минаваше на сантиметри от вратата. Натискът на домакините се увеличаваше, а сините се бяха прибрали в отбрана и изчакваха възможности на контраатака. В рамките на осем минути \"Левски\" капитулира. Първо Апостолос Джану се разписа с пета след центриране в 67-ата минута. Три по-късно Раул Руис размени двойно подаване с Иван Тричковски и отбеляза с удар в близкия ъгъл на Миятович. Третият гол беше дело на Хектор Хевел, който вкара със силен шут отдалеч.", "date": "2019.07.25", "title": "С човек по-малко \"Левски\" се срина в Ларнака"}
{"url": "https://www.dnevnik.bg/bulgaria/2019/07/25/3943371_novo_prilojenie_shte_pomaga_na_horata_v_beda_v/", "text": "Ново мобилно приложение ще помага на хората в беда в планината. E-SOS е разработено да подава директен сигнал за бърза връзка със спасителните екипи от телефон 112 и споделя точна локация до избрани спешни контакти. Приложението дава възможност за проследяване на посоката на движение преди изгубването на връзка и къде последно е бил потребителят. Данните са предварително споделени с избрани контакти, за да може да се поддържа постоянна връзка с тях. E-SOS включва здравно досие на потребителя, който предоставя информация като кръвна група, алергии и използвани медикаменти, като информацията цели да помогне на спасителните екипи при инцидент. Приложението е безплатно и е налично за операционни системи  Android  и iOS. То е разработка на застрахователната компания ДЗИ в партньорство с Vivacom и Сирма Груп Холдинг. Планинският бегач Кирил Николов-Дизела беше сред хората, които представиха приложението. След седмица той ще се опита да измине 240 км в рамките на 48 часа по маршрута Е4.", "date": "2019.07.25", "title": "Приложение ще помага на хората в беда в планината"}
{"url": "https://www.dnevnik.bg/photos/2019/07/25/3943261_fotogaleriia_svetovnite_snimki_na_denia_-_25_juli_2019/", "text": "Слънцето залязва в Малага, Южна Испания.", "date": "2019.07.25", "title": "Фотогалерия: Световните снимки на деня - 25 юли 2019 г."}
{"url": "https://www.dnevnik.bg/sport/2019/07/25/3943411_sus_zrelishten_gol_cska_vze_prednina_sreshtu_osiek/", "text": "ЦСКА взе преднина срещу \"Осиек\" в сблъсъка от втория квалификационен кръг на Лига Европа. Червените спечелиха с 1:0 домакинството си на хърватския съперник в мач, който предложи предимно надлъгване и битка на терена. Единствения гол в двубоя отбеляза Евандро със зрелищно изпълнение извън наказателното поле в 53-ата минута. По същото време \"Локомотив\" се завърна с победа в евротурнирите. Тимът от Пловдив надви с 2:0 \"Спартак\" (Търнава). Двубоят между ЦСКА и \"Осиек\" започна с надлъгване, груби нарушения, като двата отбора не предприемаха излишни рискове.      В началото Диего Фабрини се отличи с добра изява на левия фланг и центрира към наказателното поле, където Евандро не успя да уцели добре топката. Футболистите на \"Осиек\" опитаха удари отдалеч, но без успех. ЦСКА влезе по-силно във втората част, като червените взеха преднина в 53-ата минута. Евандро намери топката от воле и с красив удар преодоля вратаря на \"Осиек\". След гола ЦСКА отстъпи инициативата, като удържа преднината си. В 75-ата минута Антонио Манце от \"Осиек\" стреля опасно от вратарското поле, а седем по-късно гостите уцелиха греда.      \"Локомотив\" записа още един успех за българския футбол. В герой за тима от Пловдив се превърна капитанът Димитър Илиев, който отбеляза и двата гола за успеха срещу \"Спартак\". Попаденията дойдоха след дузпи, отсъдени за нарушения срещу Момчил Цветанов.", "date": "2019.07.25", "title": "Със зрелищен гол ЦСКА взе преднина срещу \"Осиек\""}
