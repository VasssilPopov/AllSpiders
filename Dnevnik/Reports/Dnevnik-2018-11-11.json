{"url": "https://www.dnevnik.bg/sport/2018/11/11/3343959_pobeda_na_real_vuv_vigo_subra_purvite_shest_otbora_v/", "text": "Реал\" (Мадрид) спечелиха убедителна като резултат, но трудно постигната победа с 4:2 при гостуването си на \"Селта\". Успехът на белите във Виго събра първите шест отбора в класирането само в четири точки след изиграването на 12-ия кръг от испанското първенство. \"Реал\" записа втора поредна и общо шеста победа в Ла Лига. Тимът, воден от Сантяго Солари, остава на шеста позиция с 20 точки, но се доближи на четири точки от лидера \"Барселона\", който по-рано днес  допусна сензационна загуба от \"Бетис\". \"Севиля\" се изкачи на второто място, след като победи \"Еспаньол\" с 2:1 у дома в друга среща от неделната програма. Андалусийци имат 23 точки, с колкото са още третият \"Атлетико\" (Мадрид) и четвъртият \"Алавес\". \"Еспаньол\" е пети с 21 точки. Мачът във Виго започна равностойно с интересни ситуации и пред двете врати. Още във втората минута вратарят на \"Селта\" Серхио Алварес трябваше да прави спасяване след удар на направилия отличен мач Карим Бензема. Минута по-късно французинът отправи нов шут, който премина малко встрани. В петата минута и \"Селта\" застраши вратата на \"Реал\", но Макси Гомес не намери целта. Малко след това се стигна до фаул на Гомес срещу Каземиро, при което кракът на бразилеца се изви много лошо. Халфът на гостите продължи игра, но все пак десетина минути по-късно беше сменен от Дани Себайос. В 19-ата минута \"Селта\" беше много близо до откриване на резултата. Окай Йокуслу стреля с глава след центриране от корнер, но топката срещна десния страничен стълб на Тибо Куртоа. Четири минути по-късно \"Реал\" поведе. Модрич пусна перфектен извеждащ пас към Бензема, който по чудесен начин овладя топката със завъртане и я изпрати в долния десен ъгъл. В 33-ата минута гостите бяха близо до втори гол. Бензема отново се отличи с добра игра и намери Тони Кроос, който на празна врата стреля над гредата. Две минути преди края на полувремето Куртоа спаси силен шут на Брайс Мендес. Малко преди почивката Сантяго Солари трябваше да направи втора принудителна смяна. Левия бек Серхио Регилон се контузи и отстъпя мястото си на Хави Санчес. Второто полувреме започна с натиск на \"Селта\", но Гомес и Яго Аспас не успяха да изравнят. В 50-ата минута Бензема блесна с още едно отлично отиграване. Той проби в наказателното поле и отправи фалцов удар по диагонала, но топката срещна гредата. Шест минути по-късно \"Реал\" все пак стигна до втори гол, а Бензема отново беше с основна заслуга. Французинът преодоля двама противникови играчи и стреля в близкия ъгъл. Топката се отклони в Серхио Алварес, срещна гредата, след което се отби в тялото на Густаво Кабрал и влетя в мрежата. В 61-ата минута \"Селта\" успя да се върне в мача след отлична атака. Уго Майо получи центриране от Мендес и отбеляза с удар от воле. Десетина минути по-късно \"Реал\" трябваше да направи трета принудителна смяна. Този път се контузи Начо, а вместо него се появи Марко Асенсио. В 83-ата минута Алваро Одриосола беше фаулиран в наказателното поле и главният съдия отсъди дузпа. Капитанът Серхио Рамос застана зад топката и отбеляза технично в стил \"Паненка\". Четири минути по-късно \"Селта\" остана с човек по-малко на терена след втори жълт картон на Кабрал. \"Реал\" се възползва от численото си предимство и в 91-ата минута Дани Себайос вкара четвърти гол със силен изстрел от границата на наказателното поле. В последните секунди Мендес намали на 2:4 след рикошет в крака на Себайос, който излъга Куртоа.", "date": "2018.11.11", "title": "Победа на \"Реал\" във Виго събра първите шест отбора в Испания в четири точки"}
{"url": "https://www.dnevnik.bg/politika/2018/11/11/3343752_sds_poe_kurs_kum_obedinenie_na_desnite/", "text": "организациите на СДС по общини ще имат свободата да съставят и да участват в местни коалиции, но по идейни подбуди няма да се съюзяват с БСП и ДПС. \"Това не значи, че не можем за втория тур на местните избори, когато става въпрос за подкрепа на наши кандидати за кметове, да търсим подкрепа срещу общ противник\", поясни той. По думите на Кабаиванов коалиция с ГЕРБ е трудно осъществима, защото партията на Бойко Борисов ще се явява със самостоятелна листа. \"Допускат ни най-много до това да подкрепяме техни кандидати. На такива коалиции не сме съгласни\", заяви той. ", "date": "2018.11.11", "title": "СДС пое курс към обединение на десните"}
{"url": "https://www.dnevnik.bg/kultura/2018/11/11/3342948_s_paliachi_opera_v_cirka_-_kaludi_kaludov_otbeliazva/", "text": "Операта \"Палячи\" от Леонкавало е известна на меломаните, но под купола на цирка се играе за пръв път. Това е иновация на Старозагорската опера, осъществена по идея на световно признатия оперен певец Калуди Калудов. Режисьорската реализация е на директора ѝ Огнян Драганов, доказал досега в мандата си, че е от творците ръководители, които обичат експеримента и приема предизвикателствата. Заглавието е подходящо, защото е единствената опера със сюжет по действителен случай за живота и личната драма на артиста. А сътрудничеството на операта с академичния цирк \"Балкански\" се оказа градивно. Затова в новата постановка на \"Палячи\" пътуващите комедианти (по сюжет) са циркова трупа, а действието се развива сред естествения декор на арената на цирка. Драматичният оперен сюжет се сплита с атрактивната циркова програма на артистите, без обаче да е нарушен балансът. Номерата са прецизно подбрани от творческия екип и се вписват логично в музикалната драматургия, като подсилват колорита на реалистичната атмосфера. Ще видим и новото лазерно шоу на цирк \"Балкански\" на фона на музиката на интермецото. Разбира се, разчита се и на партньорството на публиката – този път тя е смесена – която с раздвоено внимание би трябвало да аплодира изпълнителите. Експериментът \"опера в цирка\" се превърна в едно от ярките събития в жанра. След премиерата (20 и 21 юни) в Стара Загора спектакълът успешно закри XIV издание на Моцартовите празници в Правец (15 юли), гостува във Варна (3 и 4 септември), а после и в Пловдив (на 22 октомври). Националното турне ще завърши в София – на 19 и 20 ноември (19 ч., шапитото на цирка, площадката в парк \"Възраждане\", \"Зона Б5\"). Първото от двете столични гостувания на спектакъла на \"Палячи\" – опера в цирка, е почит към Калуди Калудов, големия български тенор (в ролята на Канио), който тази година отбелязва 40-годишен юбилей на сцената. Творчески години, свързани с най-престижните световни оперни сцени, с десетки роли, с активна не само артистична, но и педагогическа дейност. Започва от сцената на Софийската опера и балет, където още като студент постъпва като солист и така 12 сезона е първият. От 1983 година тръгва по света: Лондон, с \"Реквием\" на Верди, Виенската Щатсопер във Форесто от \"Атила\", пак Верди. Следва неспирен възход: Миланската скала (с договор, пее в \"Сватбеницризи\" на Дворжак, \"Атила\" и \"Бал с маски\" на Верди, \"Манон Леско\" на Пучини), най- големите европейски оперни театри, САЩ, Япония, Южна Корея, Чили, Австралия. С известни диригенти от ранга на Абадо, Мути, Зубин Мета. Превъплътен в над 60 централни тенорови партии от оперната класика: Доницети, Росини, Белини, Бизе, Понкиели, Леонкавало, Маскани, Джордано, Офенбах, руските класици. Внушителен е концертният му репертоар – не само реквиемите на Моцарт и Верди, а и Бетовен – Девета симфония, Stabat Mater на Росини и Дворжак, \"Меса Глаголица\" – Яначек, \"Камбаните\" на Рахманинов. Студийни и видеозаписи. Знаем го като дългогодишен артистичен директор на оперния фестивал \"Вива ил канто\" в Чешин, Полша, на който е и основател. Заради педагогическата си дейност е доктор на Консерваторията в Катовице, Полша, а учениците му също жънат успехи. Освен в България и Полша, в много страни по света са известни майсторските му класове: Италия, Румъния, Финландия, Естония, Бразилия. Преди няколко дни Калуди Калудов получи Специалната награда на Съюза на българските музикални и танцови дейци \"Кристална лира\" за своя цялостен принос към българското и световното оперно изкуство. Във втория спектакъл (20 ноември) в ролята на Канио ще бъде друг известен по света тенор – Камен Чанев. Софийската публика ще може да чуе и да оцени прекрасната артистична игра и на Анна Дитри в ролята на Неда (19 ноември) и Деси Стефанова (на 20-и). Александър Крунев и Нико Исаков в ролите на директора на цирка и Тонио; Валери Турманов ще видим в ролята на Силвио, а Георги Динев – в ролята на Бепо. Всички те, подбрани съвсем намясто, с плътни въздействащи образи. Финалните постановки ще дирижира главният диригент на Държавната опера - Стара Загора, Ивайло Кринчев. Художници на костюмите са Каталин Йонеску-Арборе (Румъния) и Салваторе Русо (Италия). Опера и цирк – под купола на Академичния цирк \"Балкански\" – оказва се, в обосновано и логично съжителство. Нека видим.", "date": "2018.11.11", "title": "С \"Палячи\" – опера в цирка - Калуди Калудов отбелязва 40 години на сцена"}
{"url": "https://www.dnevnik.bg/sport/2018/11/11/3343754_botev_vraca_se_zavurna_u_doma_s_pobeda_nad_dunav/", "text": "\"Ботев\" (Враца) се завърна на своя стадион с победа срещу \"Дунав\" (Русе) в първия неделен двубой от 15-ия кръг на Първа лига. Тимът на Сашо Ангелов спечели с 1:0, а Валери Домовчийски отбеляза единственото попадение в 49-ата минута. Домвчийски започна като титуляр на мястото на Валери Божинов, който остана на пейката през цялата среща. Четири минути след почивката защитата на \"Дунав\" допусна груба грешка и \"Ботев\" се възползва. Левият бек Преслав Петров върна много лошо топката назад към Мартин Ковачев, Домовчийски пресече и от границата на наказателното поле я насочи с левия крак в долния десен ъгъл на вратаря Станислав Антонов. Това беше първият домакински двубой за \"Ботев\" на стадион във Враца след пауза от 2000 дни. Срещата срещу \"Дунав\" (Русе) беше наблюдавана на живо от около 6000 зрители.  Досега \"Ботев\" трябваше да играе домакинските си мачове в Монтана заради липсата на осветление на стадион \"Христо Ботев\". То беше поставено тази седмица, а гостите от Русе дадоха съгласие срещата да се състои във Враца, въпреки че остават някои довършителни дейности. За пръв път от началото на сезона \"Ботев\" постигна две поредни победи. Врачани записаха общо пети успех за сезона и се изкачиха на девето място в класирането. Те се откъснаха на пет точки от зоната на изпадащите и се доближиха на три точки от челната шестица. \"Дунав\" допусна девето поражение за сезона и остава с едва една точка след първите си осем гостувания за сезона. Тимът от Русе заема единадесетата позиция с 14 точки. Зад русенци са \"Витоша\" (Бистрица) с 13 точки, \"Септември\" (София) със седем и \"Верея\" (Стара Загора) с четири. ", "date": "2018.11.11", "title": "\"Ботев\" (Враца) се завърна у дома с победа над \"Дунав\""}
{"url": "https://www.dnevnik.bg/bulgaria/2018/11/11/3343606_vlastelinut_na_prustenite_e_chast_ot_voinata_sreshtu/", "text": "Вижте кои са десетте най-коментирани статии, публикувани в \"Дневник\" през миналата седмица. Справката е към 19 ч. на 10 ноември. 1.  Демократите си върнаха властта над долната камара на Конгреса   - 606 коментара 2.  \"Властелинът на пръстените\" е част от войната срещу Русия според Иво Христов  - 504 коментара 3.  Видео: Руски Су-27 премина на метри от самолет на САЩ над Черно море  - 385 коментара 4.  Тръмп уволни главния прокурор и министър на правосъдието  - 287 коментара 5.  ЕС не може да се присъедини към Истанбулската конвенция заради България  - 285 коментара 6.  Възродиха се механизми на партията-държава, а свободомислието се наказва, обяви президентът  - 262 коментара 7.  Шофьорите с нарушения ще плащат \"Гражданска отговорност\" с до 400% надценка  - 236 коментара 8.  САЩ потвърдиха, че ще има нови санкции на Русия заради \"Новичок\"  - 235 коментара 9.  Системата \"бонус-малус\" - въпроси и отговори от Комисията за финансов надзор  - 231 коментара 10.  България няма как да оттегли подписа си от Истанбулската конвенция  - 222 коментара", "date": "2018.11.11", "title": "\"Властелинът на пръстените\" е част от войната срещу Русия\" и още коментирани статии"}
{"url": "https://www.dnevnik.bg/photos/2018/11/11/3343748_fotogaleriia_sezonut_na_golemite_vulni_v_nazare/", "text": "Назаре е един от най-популярните крайморски курорти на Сребърното крайбрежие (Costa da Prata) в Португалия. Той е популярно място за сърф заради много високите вълни, които се образуват поради наличието на подводен каньон.", "date": "2018.11.11", "title": "Фотогалерия: Сезонът на големите вълни в Назаре"}
{"url": "https://www.dnevnik.bg/bulgaria/2018/11/11/3343757_dulgoto_maichinstvo_e_izvojuvano_pravo_e_poziciiata_na/", "text": "Извоюваното право е право\" - с тези думи, цитирани от БТА, зам.-министърът на труда и социалната политика Зорница Русинова коментира  предложението на работодателски организации  България да се откаже от 2-годишния отпуск по майчинство заради недостига на работна ръка. Няма и пряка връзка между демографската криза, периода на майчинство и раждаемостта, каза Русинова и добави, че при подобни искания трябва да се отчете и недостигът на места в детските градини на големите градове. Русинова подчерта, че политиката, която се води в момента, а и трябва да се води занапред, е за стимули майките да се връщат по-рано на работа, а не това да се постига чрез наказания. Стимулите са Кодекса за социално осигуряване, който дава възможност майките, които са се върнали по-рано на работа, да получават половината от майчинството към заплатата си. Друг стимулиращ ефект има и схемата по \"Родители в заетост\" за осигуряване на детегледач. Гъвкавото работно време също се ползва в администрацията, напомни Русинова и допълни, че около 90% от служителите ползват тази възможност. Фирмите обаче поради различни причини не се възползват много от законодателните възможности за гъвкаво работно време, както и от възможностите за създаване на детски градини и детски ясли към предприятията, за каквито е осигурявано финансиране по различни програми. Зам.-министърът поясни, че България очаква указанията на Европейската комисия (ЕК) за прилагането на  решението на Европейския съд,  с което се обявява, че отпускът за отглеждане на дете до двегодишна възраст не се признава за трудов стаж, който дава право на платен годишен отпуск. Решението е след запитване от румънски съд заради казус в Румъния. ЕК трябва да даде указания, защото решението важи за всички страни членки. ", "date": "2018.11.11", "title": "Дългото майчинство е извоювано право, е позицията на държавата"}
{"url": "https://www.dnevnik.bg/sport/2018/11/11/3343761_livurpul_otnovo_ne_vpechatli_no_se_spravi_s_posledniia/", "text": "Ливърпул\" изигра още един неубедителен мач, но успя да спечели очаквани три точки у дома срещу новака \"Фулъм\". Тимът на Юрген Клоп победи последния във Висшата лига с 2:0 и излезе начело в класирането преди оставащите три срещи от 12-ия кръг. \"Ливърпул\" събра 30 точки след деветата си победа в първенството. \"Мърсаисайдци\" поведоха с една точка пред шампиона \"Манчестър сити\", който посреща \"Манчестър юнайтед\" в 18.30 ч. \"Челси\" е трети с 27 точки преди домакинството си на \"Евертън\" от 16.15 ч. Със същия точков актив, но с по-лоша голова разлика е четвъртият \"Тотнъм\", който в събота измъкна  труден успех срещу \"Кристъл палас\" (1:0) . \"Арсенал\" е пети с 23 точки преди домакинския си мач с новака \"Уулвърхемптън\" от 18.30 ч. \"Фулъм\" допусна шеста поредна загуба и общо девет от началото на шампионата. Лондончани остават последни в класирането с пет точки. \"Хъдърсфийлд\" има седем точки, а три отбора са с по осем - \"Кардиф\", \"Саутхемптън\" и \"Кристъл палас\". \"Ливърпул\" започна агресивно мача на \"Анфийлд\", а \"Фулъм\" очаквано се прибра дълбоко в своята половина. Гостите от Лондон разчитаха на петима защитници и четирима халфове, стоящи много близо пред тях. Клоп продължи с ротациите си, като направи четири промени в състава, който през седмицата  загуби от \"Цървена звезда\" в Шампионската лига . Адал Лалана и Джеймс Милнър отстъпиха местата си в средата на терена на Джердан Шакири и Фабиньо. Роберто Фирмино поведе атаката вместо Даниел Стъридж, а Джо Гомес беше партньор на Върджил ван Дайк в центъра на защитата. Домакините имаха нужда от три минути, за да създадат първата опасност. Трент Александър-Арнолд центрира отдясно, Роберто Фирмино се размина с топката и тя стигна до Садио Мане. Сенегалецът потърси далечния ъгъл, но ударът му беше неточен, а Салах не успя да отклони топката в мрежата. В 16-ата минута пред Салах се откри най-добрата възможност за гол от началото на мача. Египтянинът се озова сам срещу Серхио Рико след поредица от двойни подавания с Фирмино, но не успя да преодолее навременно излезлия да го блокира вратар на \"Фулъм\". Шест минути по-късно Салах пропусна още една ситуация. Голмайсторът на Висшата лига за миналия сезон беше изведен зад защитата от Александър-Арнолд и веднага опита изстрел с десния крак, но Рико спаси. Противно на логиката, гостите от Лондон можеха да открият резултата с първата си реална атака. В 24-та минута Александър Митрович се пребори за висока топката и изведе зад защитата Раян Сесеньон. Младежкият национал на Англия напредна сам срещу Алисон, но стреля покрай вратата. Тази ситуация вдъхна увереност у играчите на \"Фулъм\", които започнаха по-често да поглеждат към вратата на съперника. В 29-ата минута Алисон спаси изстрел на Андре Шюрле, а Върджил ван Дайк попречи на Митрович да направи добавка. В 41-ата минута дойде най-спорният момент в двубоя. Том Кеърни центрира отдясно, а Митрович отбеляза с глава. Попадението обаче беше отменено заради съмнителна засада. Играчите на \"Ливърпул\" скоростно подновиха играта. Александър-Арнолд веднага подаде на десния фланг за Салах, който се откъсна на десетина метра зад бранителите на \"Фулъм\" и спокойно преодоля Рико за 1:0. Второто полувреме започна с натиск на \"Ливърпул\", който опита рано да реши мача с втори гол. В 52-ата минута Рико направи страхотно спасяване след силен шут от дистанция на Мане. Минута по-късно обаче вратарят на \"Фулъм\" беше безпомощен. Анди Робъртсън центрира от левия фланг, а отбраната на гостите забрави за Шакири, който с левия крак прати топката в мрежата, останал сам в близост до далечната греда. В 58-ата минута се стигна до още един спорен момент. Калъм Чейбърс влезе изключително опасно в краката на Салах, но се размина само с жълт картон, въпреки че имаше основания да получи червен. Четири минути по-късно Рико отново се отличи с добра намеса, като попречи на Робъртсън да отбележи трето попадение. До края мачът се доиграваше. Играчите на \"Фулъм\" се примириха с поражението, а \"Ливърпул\" пестеше сили.", "date": "2018.11.11", "title": "\"Ливърпул\" отново не впечатли, но се справи с последния"}
{"url": "https://www.dnevnik.bg/sviat/2018/11/11/3343758_pochti_polovinata_rusnaci_sa_ubedeni_che_rusiia_e/", "text": "До 49% се е увеличил делът на руснаците, убедени, че страната им всъщност е победила в Първата световна война. Това сочат  данни  от 7 ноември на финансирания от държавата Общоруски център за изучаване на общественото мнение (ВЦИОМ). За последните 4 години от анексирането на Крим и намесата в Украйна от страна на Кремъл този дял се е увеличил с цели 15 процентни пункта. От ВЦИОМ казват също, че 51% смятат, че Руската империя е щяла да победи във войната, ако болшевиките не са прекратили едностранно участието ѝ в нея след преврата от 1917 г. През 2014 г. така са смятали 40%.", "date": "2018.11.11", "title": "Почти половината руснаци са убедени, че Русия е победила в Първата световна война"}
{"url": "https://www.dnevnik.bg/sport/2018/11/11/3343774_atalanta_nanese_tejuk_udar_po_shampionskite_ambicii_na/", "text": "\"Aталанта\" нанесе тежък удар по шампионските амбиции на \"Интер\". Тимът от Бергамо постигна разгромна победа с 4:1 в първия неделен мач от 12-ия кръг на Серия А и не позволи на своя съперник да се доближи до първото място в класирането. \"Aталанта\" сложи край на серията на \"Интер\" от седем поредни победи в първенството. \"Нерадзурите\" допуснаха трето поражение за сезона и остават на трета позиция с 25 точки. Те изостават с три точки от \"Наполи\", който в събота победи \"Дженоа\" (2:1), и с шест точки от шампиона \"Ювентус\", който тази вечер от 21.30 ч. гостува на \"Милан\" в голямото дерби на италианския футбол. \"Аталанта\" продължи възхода си и постигна четвърта поредна победа в Серия А и общо пет за сезона. Тимът на Джанпиеро Гасперини събра 18 точки и се изкачи на шеста позиция, като изостава с три точки от петия \"Лацио\" и четвъртия \"Милан\".  Ханс Хатебур даде тон за головото шоу в Бергамо в 8-ата минута. Робин Госенс напредна по левия фланг и центрира по земя. Топката стигна до далечната греда, където включилият се от задна позиция Хатебур се протегна с шпагат и вкара отблизо. Само две минути след почивката гостите от Милано успяха да изравнят след точно изпълнена дузпа от Мауро Икарди. Капитанът на \"Интер\" вкара шестия си гол от осем мача в Серия А и девети във всички турнири. Равенството обаче се задържа само четвърт час. В 62-ата минута Джанлука Мансини се възползва от подаване на Йосип Иличич и отново изведе \"Атланата\" напред. Две минути преди края на редовното време Берат Джимсити осигури трите точки на домакините след нова асистенция на Иличич. Малко след това \"Интер\" остана с човек по-малко на терена заради втори жълт картон на Марцело Борозвич. \"Аталанта\" се възползва от численото си предимство и стигна до четвърто попадение чрез Папу Гомес. ", "date": "2018.11.11", "title": "\"Аталанта\" нанесе тежък удар по шампионските амбиции на \"Интер\""}
{"url": "https://www.dnevnik.bg/sport/2018/11/11/3343773_na_jivo_ludogorec_nasochva_vnimanie_kum_purva_liga_s/", "text": "Лудогорец\" взе важен успех при домакинството си на \"Берое\". Българският шампион се наложи трудно срещу тима от Стара Загора след 1:0 в Разград. Единствения гол в двубоя отбеляза Джоди Лукоки в 81-ата минута, когато холандецът засече с глава центриране на Натаниел. С успеха си тимът от Разград събра 38 точки, с което оглавява класирането. Шампионите имат преднина от три точки пред втория  ЦСКА  и четири повече от  \"Левски\" . \"Берое\" остава четвърти с 27. Антони Здравков направи две промени в състава, който започна срещу  АЕК (Ларнака) през седмицата в Лига Европа . Лукас Саша и Яцек Горалски замениха Сисиньо и Светослав Дяков. Първата добра възможност се откри пред \"Берое\" още в първата минута, когато Мешка се възползва от грешка в отбраната на домакините. Играчът от Гвинея-Бисау обаче отправи неточен удар от границата на наказателното поле. В началото \"Лудогорец\" имаше значително превъзходство в притежанието на топката, но отборът трудно намираше пролуки в добре организираната отбрана на съперника. Гостите се бяха прибрали, като изчакваха възможности на контраатака. При една от тях Мешка проби по лявото крило и подаде към Борислав Цонев в наказателното поле. Атакуващият халф пое с десния крак и веднага шутира с левия, като ударът му премина близо до вратата. В края на полувремето добра комбинация между Вандерсон и Клаудиу Кешеру завърши с изпълнение от въздуха на румънеца. Вратарят на \"Берое\" Душан Перниш се намеси отлично при първия точен удар в мача. Втората част започна с активни действия на \"Лудогорец\". Вандерсон, Лукоки и Марселиньо бяха в центъра на създадените опасности, но им липсваше прецизност в завършващата фаза. В 69-ата минута Лукоки акробатично засече центриране, но Перниш спаси. Впоследствие вратарят на \"Берое\" отново се оказа непреодолимо препядствие след силния изстрел на Густаво Кампаняро. Натискът на \"Лудогорец\" даде резултат в 81-ата минута, когато Лукоки изведе отбора си напред в резултата. Холандецът засече с глава центриране на Натаниел.", "date": "2018.11.11", "title": "\"Лудогорец\" взе труден успех срещу \"Берое\" в Разград (хронология)"}
{"url": "https://www.dnevnik.bg/sport/2018/11/11/3343811_chehiia_specheli_fed_kup_za_chetvurti_put_v_poslednite/", "text": "Чехия победи миналогодишния шампион САЩ и спечели \"Фед къп\" за 11-и път в своята история. Чехкините затвърдиха доминацията си в световното отборно първенство по тенис за жени с четвърта титла в последните пет години и шеста в последните осем. Чешкият отбор взе солиден аванс в събота, след като спечели първите две срещу поединично. Барбора Стрицова даде успешен старт с победа над София Кенин с 6:7 (5), 6:1, 6:4, а Катерина Синякова увеличи преднината след успех с 6:3, 7:6 (2) срещу Алисън Риск. Днес 22-годишната Синякова, която е №1 в световната ранглиста на двойки, осигури триумфа на Чехия след изключително драматична победа срещу Кенин със 7:5, 5:7, 7:5. С този успех чешкият отбор поведе с 3:0 и обезсмисли оставащите две срещи. Мачът между Синякова и Кенин продължи 3.44 часа, като беше изпълнен с много емоции и купища обрати. Чехкинята започна с ранен пробив и поведе с 2:0. Американката успя да изравни при 3:3, но в 12-ия гейм допусна втори пробив, който сложи край на първия сет. Синякова изглеждаше много близо до победата, след като поведе с 3:0 във втората част. Кенин обаче записа серия от четири поредни гейма и дори сервираше за аванс от 5:3. Тя обаче се пропука и резултатът беше изравнен - 4:4. Синякова на свой ред поведе с 5:4, но Кенин взе следващите три гейма и прати мача в решаващ трети сет. Драмата продължи с пълна сила. Синякова поведе с 4:1 и отново се доближи до победата. Кенин обаче не се предаде и направи нов обрат. 19-годишната представителка на САЩ, която е родом от Москва, спечели четири поредни гейма, за да поведе с 5:4. Сервирайки за победата, Кенин стигна до два поредни мачбола при 40:15 в десетия гейм. Синякова обаче се спаси. След това тя изостана с 0:40 при свой сервис, но отново се измъкна от тежката ситуация и поведе с 6:5. Кенин имаше две възможности да върне пробива и да стигне до тайбрек. Синякова обаче отново показа характер и стигна до победата при втория си мачбол. Американките не успяха да защитят трофея, но остават рекордьорки в турнира с 19 титли. Чехия заема второто място с 11 титли, а Австралия допълва челната тройка със седем.", "date": "2018.11.11", "title": "Чехия спечели \"Фед къп\" за четвърти път в последните пет години"}
{"url": "https://www.dnevnik.bg/photos/2018/11/11/3343801_fotogaleriia_cenite_na_gorivata_podpaliha_masov_protest/", "text": "Жители на десетки български градове излязоха днес по улиците, а с колите си - и по пътищата и магистралите в протест срещу високите цени на горивата.", "date": "2018.11.11", "title": "Фотогалерия: Цените на горивата подпалиха масов протест"}
{"url": "https://www.dnevnik.bg/politika/2018/11/11/3343810_vutreshnata_opoziciia_v_bsp_uspia_da_smeni_glavniia/", "text": "Вътрешната опозиция в БСП успя да смени главния редактор на в. \"Дума\", за когото смяташе, че проявява \"политическа и професионална неграмотност\". След два часа дебати на закрития пленум на \"Позитано\" 20 днес временно изпълняващият длъжността Йордан Мичев подаде оставка, съобщи партийният пресцентър. Според източници на \"Дневник\" до оставката на Мичев се е стигнало след гласуване, при което се е видял нарастващ брой желаещи той да бъде отстранен. Преди месец под позиция за смяната на Мичев се подписаха близо 50 социалисти, сред които ключови лица в партията като Михаил Миков, Румен Овчаров, Георги Пирински и други. Днес критиците на Мичев предложили отстраняването му да се гласува, но голяма част от членовете на Националния съвет били извън залата. Според някои предложението минало с един-два гласа, според други нямало кворум и трябвало прегласуване. Мичев обаче обявил, че подава оставка. До провеждане на конкурс длъжността ще заема бившият титуляр Ивелин Николов, но Мичев остава зам. главен редактор. Срокът за избор на нов титуляр от Националния съвет е януари, а комисията за организиране на подбора ще председателства Иван Токаджиев. Темата за развитието на в. \"Дума\" се оказа най-дебатираната точка на пленума днес. От месец лидерът Корнелия Нинова търпи тъй като назначила Йордан Мичев за временно изпълняващ длъжността главен редактор на партийния вестник през Изпълнителното бюро, а не с предложение към Националния съвет, както изисква уставът. Това стана в края на август, когато Мичев, който идва от Лондон, заявил желание да обновява вестника. В отговор Нинова казва, че няма нарушаване на устава, тъй като става въпрос временна длъжност. На пленума днес критики към Йордан Мичев отправил Румен Овчаров, с чиято помощ Корнелия Нинова бе избрана за лидер на БСП преди две години. Според присъстващи той заявил, че не може във в. \"Дума\" да се пише за конопа, когато управляващите се тресат. Той обявил, че е подписал позицията за смяната му, защото в нея имало верни неща, но не иска оставката на Нинова. Пред \"Дневник\" Овчаров каза, че изказването му е било конструктивно и не срещу Нинова, а срещу начина, по който Мичев е бил назначен. После обяви, че е доволен от решението на Националния съвет. Според присъстващи на пленума Овчаров нападнал Мичев заради критики към него в предишни публикации на журналиста, а Нинова отвърнала, че Мичев е критикувал и самата нея. Лидерът казала още, че Овчаров знаел за назначаването на Мичев, но не казал нищо, а после разбрал, че той е писал за скандалите около \"Р.Овч.\". В отговор социалистът я попитал за позицията на БСП за купуването на ТЕЦ \"Варна\" от почетния председател на ДПС Ахмед Доган и за поправката в закона за приватизацията заради Кирил Домусчиев. Критики заради в. \"Дума\" имало и от евродепутата Георги Пирински и от журналиста Велислава Дърева. Последната казала, че Мичев трябва да напусне територията на вестника.  Вътрешната опозиция не е повдигала темата за макар и да имаше заявки , че ще бъде поискано такова гласуване на конгреса на 26 януари, чийто дневен ред бе одобрен днес. Това не значи, че няма да има такова искане в самия ден на конгреса, твърдят от опозицията. На 26 януари предстои да се приеме окончателен вариант на т.нар. \"Визия за България\" и платформа за предстоящите избори за евродепутати. След като бе избрана от конгреса и оглави партията, Корнелия Нинова успя да прокара промени в устава, според които  председателят на БСП да се избира и сваля от половината партийни членове или най-малко от 50 хил. социалисти . На последния конгрес през октомври м.г. вътрешната опозиция се опита да вкара извънредна точка в дневния ред за промени в устава, с които да се върне възможността конгресът поне да освобождава предсрочно партийния лидер. Опитът бе неуспешен, но при гласуването се видя, че  опозицията срещу Нинова се увеличава  - за извънредната точка в дневния ред бяха 149 социалисти, \"против\" гласуваха 397, а 45 се въздържаха. Преди заседанието днес Нинова говори пред журналисти и обяви, че вратата е отворена за всякакви предложения и че всичко зависи от мнозинството, но тя ще гласува против промяна на правилата, защото до днес е водила битки за прокарване на реформата в партията. Тя се пошегува, че се е притеснила от новинарските заглавия и излизала пред камерите, за да видят всички, че е \"цяла, с глава\". След заседанието пък обяви, че всеки социалист може да да дава предложения за развитието на в. \"Дума\". На пленума се разбрало, че социалистите Костадин Паскалев и Петър Мутафчиев са написали писмо до ръководството на БСП, с което настояват партията да покаже, че се бори с пороците в системата и корупцията, където и да е тя. Призивът е в парламента партията да не допуска хора, които имат зависимости от бизнеса. ", "date": "2018.11.11", "title": "Вътрешната опозиция в БСП успя да смени главния редактор на в. \"Дума\", но не и правилата за избор на лидер"}
{"url": "https://www.dnevnik.bg/sport/2018/11/11/3343829_evertun_poprechi_na_chelsi_da_izleze_nachelo_vuv/", "text": "Евертън\" попречи на \"Челси\" да се изкачи на върха във Висшата лига след нулево равенство на стадион \"Стамфорд бридж\". Двата отбора изиграха динамичен мач, в който имаше както здрава битка, така и доста интересни ситуации пред двете врати. И домакините, и гостите имаха добри възможности да стигнат до победата, но ги пропуснаха. През първото полувреме играчите на \"Евертън\" успяха да неутрализират съперника с агресивна игра в центъра на терена. През втората част \"Челси\" заигра по-добре и наложи силен натиск, но гредата и спасяванията на Джордан Пикфорд попречиха на сините да спечелят. \"Челси\" остава на трето място в класирането с 28 точки. Тимът на Маурицио Сари изостава с две точки от лидера \"Ливърпул\" и с една от шампиона \"Манчестър сити\", който в 18.30 часа посреща \"Манчестър юнайтед\" в дербито на 12-ия кръг. \"Евертън\" е девети с 19 точки. В същото време Сари постави нов рекорд във Висшата лига. Италианецът, който беше привлечен през лятото от \"Наполи\", е първият мениджър в историята, който не допуска нито една загуба в първите си 12 мача. \"Евертън\" изигра много солидно първо полувреме на \"Стамфорд бридж\", в което почти не позволи на \"Челси\" да създаде чисти голови положения. \"Карамелите\" пресираха здраво и затваряха празните пространства пред бързите играчи в атаката на съперника. Първата интересна ситуация дойде в 12-ата минута, когато Бернардо отправи силен шут от границата на наказателното поле. Топлата обаче профуча покрай десния стълб на Кепа Арисабалага. \"Челси\" отговори десетина минути по-късно с опасен пряк свободен удар на Маркос Алонсо, който премина встрани. Пет минути преди края се стигна до най-добрата възможност за отбелязване на гол. Уилиан центрира от свободен удар, а Алонсо засече със страхотен изстрел от воле с левия крак. Пикфорд обаче спаси. В хода на второто полувреме домакините започнаха все по-силно да притискат съперника. Те заложиха на повече далечни подавания към наказателното поле, след като Сари видя, че продължителното разиграване на топката не дава очаквания резултат. Секунди след почивката Пикфорд спаси удар на Мората. \"Евертън\" отговори с опасна атака, при която Тио Уолкът беше изведен на чудесна позиция, но си поведе кошмарно топката. Малко след това се стигна до спасяване на Кепа след шут на Гилфи Сигурдсон. На отсрещната врата Пикфорд отрази коварен удар на Еден Азар, при който топката рикошира и беше на път да прехвърли вратаря. В 65-ата минута и гредата помогна на гостите след поредния страхотен изстрел с левия крак на Алонсо. Седем минути по-късно \"Челси\" най-накрая прати топката във вратата на \"Евертън\". Попадението на Мората обаче правилно беше отменено. В другия край на терена Бернардо получи топката сам около вратарското поле, но пропиля добрата възможност с нескопосано овладяване. В последния четвърт час на двубоя \"Евертън\" заигра с трима централни защитници. \"Челси\" продължи да натиска, но не успя да стигне до попадение и трябваше да се примири с четвъртото си равенство от началото на сезона. \"Евертън\"", "date": "2018.11.11", "title": "\"Евертън\" попречи на \"Челси\" да излезе начело във Висшата лига"}
{"url": "https://www.dnevnik.bg/bulgaria/2018/11/11/3318569_pravoslavnite_hristiiani_pochitat_sveti_mina/", "text": "Православната църква днес почита свети великомъченик Мина Воин, покровител на семейството, сираците и бездомните, пазител на пътуващите на дълъг път, воините и лечителите. Свети Мина закриля и жените, затова на този ден те се молят пред иконата на светеца за здравето на децата си, за радост и благополучие в дома. На 11 ноември се почитат и светците Виктор и Викентий, затова   с имена Виктор, Виктория, Мина, Минка и Минчо. С решение на правителството от 2010 г. днешният ден е обявен и за професионален празник на охранителя и частната охранителна дейност. Единственият манастир, който носи името на светеца, се намира в покрайнините на София - Обрадовският манастир \"Св. Мина\". Там ще бъде отслужена празнична света литургия,. Според указа вярващите в Христа навсякъде били принуждавани да извършат идолски жертвоприношения. Тогава блаженият Мина, като не желаел да гледа това бедствие и почитането на бездушните идоли, оставил воинското си звание и се оттеглил в планините в пустинни места. Той сметнал, че е по-добре да живее със зверовете, отколкото с хора, които не познават Бога. Свети Мина дълго време се скитал в планините и пустините, поучавайки се в Божия закон, с пост и молитва, очиствайки душата си и служейки ден и нощ на Единия Истински Бог.", "date": "2018.11.11", "title": "Православните християни почитат свети Мина"}
{"url": "https://www.dnevnik.bg/evropa/2018/11/11/3343001_razdelena_i_v_izolaciia_polsha_chestva_stogodishninata/", "text": "Полш празнува днес стогодишнината на своята независимост, съвпадаща с Деня на примирието, в атмосфера на политическо разделение, международна изолация и спорове около шествие на крайната десница в столицата. Краят на Първата световна война, отбелязван с възпоменателни прояви в Париж в присъствието на многобройни държавни и правителствени ръководители, се чества и в Полша - но в памет за деня, когато начело на армията застава социалистът Юзеф Пилсудски - бащата на националната независимост, възстановена след 123-годишно отсъствие на страната от картата на Европа. Конкурирана от Париж, Варшава изобщо не може да разчита на осезаемо чуждестранно присъствие, ако изключим председателя на Европейския съвет - поляка Доналд Туск. \"Отклоних поканата на президента Макрон (. . .) За мен като председател на Европейския съвет и бивш премиер на Полша е очевидно, че в деня на стогодишнината от полската независимост трябва да бъда във Варшава\", посочи Туск. \"Не искам да се наложи впечатлението, че Полша е съвсем сама\", настоя Туск, при все че националистите консерватори от управляващата партия \"Право и справедливост\" (ПиС) виждат в него основния си политически противник. Всеки поотделно Годишнината ще бъде отбелязана с изложби, богослужения, концерти и конференции из цяла Полша, но въпреки призивите за единство, прозвучали и отляво, и отдясно, консерваторите и опозицията все още са на нож и явно се канят да празнуват поотделно. Подготовката - някак хаотична, мина в напрежение и остави ред неясноти. Организираното всяка година от крайната десница голямо шествие във Варшава, подкрепяно в началото от консерваторите на власт,  бе забранено в сряда  от столичния кмет, чийто мандат приключва - либералката Ханна Гронкевич-Валц спомена и съображения за сигурност, и \"агресивния национализъм\". Съдът обаче  обезсили забраната . В опит да си върнат контрола над ситуацията президентът Анджей Дуда и премиерът Матеуш Моравецки решиха тогава да превърнат проявата в държавна церемония, организирана от правителството - със същия маршрут и по същото време като шествието на крайнодесните. Миналата година то събра към 60 хил. поляци, включително групи от крайната десница; звучаха множество националистически, ксенофобски и антисемитски лозунги, твърдо осъдени в страната и в чужбина. Този път, \"ако има групи с пречупени кръстове и подобни символи, ще реагираме много остро. Това е абсолютно недопустимо, забранено е на полска земя\", изтъкна премиерът Матеуш Моравецки в четвъртък пред журналисти. Крайнодесните впрочем заявяват, че шествието ще се състои въпреки всичко. \"Враждуващи племена\" \"Никой в Полша не е способен да обедини под общо знаме дори обикновено мнозинство поляци\", подчертава политологът Станислав Моцек. \" Страната е разкъсана . Говори се, че има две различни Полши: едната либерална, насочена към свободния пазар и свободата, а другата - консервативна, със стремеж към водеща роля на държавата, с желание да контролира всичко и всички\", обяснява той пред АФП. Ако съдим по изборните резултати през годините, първата е Полша на големите градове и западните региони, докато втората обединява селата и източните области. \"Това не са вече два враждебни лагера, а две враждуващи племена, които воюват с всички средства едно срещу друго\", заявява Моцек. Брюксел и редица страни упрекват полските консерватори, че  застрашават основните принципи  на правовата държава, по-специално в опит да се наложат над съдебната система с оспорвани реформи. В понеделник Доналд  Туск предупреди консерваторите , че има \"огромен риск\" страната им да напусне ЕС, дори и неволно. Маршал Пилсудски Столетия наред Полша е сред силните държави в Източна Европа, но войни и интриги я довеждат до упадък. В края на 18-и век страната е разделена между трите съседни сили - Русия, Австрия и Прусия. През войната 1914-1918 г. под знамената на трите сили се сражават близо два милиона поляци. По различните фронтове загиват 450 хиляди. Пилсудски се възползва от войната между страните окупатори и на 10 ноември влиза във Варшава. На другия ден е назначен за главнокомандващ, след 11 дни - за държавен глава. Малко след това получава международно признание. /БТА", "date": "2018.11.11", "title": "Разделена и в изолация, Полша чества стогодишнината от своята независимост"}
{"url": "https://www.dnevnik.bg/politika/2018/11/11/3343571_bsp_se_subira_za_evroizborite_lidera_i_v_duma/", "text": "Ръководството и опозицията в БСП ще премерят сили на пленум днес, на който се очаква  критиците на Корнелия Нинова да поискат на бъдещия конгрес през януари партията да промени правилата за избор на лидер . Очаква се хората на Нинова да имат мнозинство и предложението да не се приеме. След като бе избрана от конгреса и оглави партията, Корнелия Нинова успя да прокара промени в устава, според които  председателят на БСП да се избира и сваля от половината партийни членове или най-малко от 50 хил. социалисти . Опозицията иска да се върнат старите правила и конгресът да може да освобождава и назначава председател на партията. Друга точка в дневния ред днес е стратегия за развитието на вестник \"Дума\". Критиците на Нинова се обединиха в позиция срещу временно изпълняващ длъжността главен редактор е Йордан Мичев, чието назначение било доказателство за едноличния стил на управление на лидера. Те искат отстраняването му заради \"политическа и професионална неграмотност\". Позицията е подписана от над 50 души, сред които ключови за партията лица. Днес БСП ще ще започне подготовката за изборите за евродепутати догодина, като се очаква да одобри критерии, по които местните организации да издигат кандидати за листата. Големият въпрос е дали президентът на Партията на европейските социалисти (ПЕС) Сергей Станишев ще остане водач на листата, какъвто бе на предишните избори. Според социалисти Корнелия Нинова е съветвана да заложи на непартиен кандидат за водач, като неофициално дори се коментират имената на бившия директор на ЮНЕСКО Ирина Бокова и на настоящия депутат от БСП Елена Йончева. Други пък смятат, че Станишев няма как да не остане начело на листата за евродепутати, тъй като според тях е сигурно, че през декември ще бъде преизбран за нов мандат като президент на ПЕС. ", "date": "2018.11.11", "title": "БСП се събира за евроизборите, лидера и в. \"Дума\""}
{"url": "https://www.dnevnik.bg/sport/2018/11/11/3343677_stefanos_cicipas_specheli_mladejkite_finali_na_atp/", "text": "Гъркът Стефанос Циципас спечели второто издание на младежките финали на АТП. 20-годишният тенисист от Атина победи австралиеца Алекс де Минор с 2:4, 4:1, 4:3 (3), 4:3 (3) в мача за титлата в Милано. Двубоят противопостави двамата най-високо поставените тенисисти в турнира, които в петък получиха и две от годишните награди на АТП. Циципас, който беше №1 в схемата, беше избран за най-прогресиращ играч на 2018 г., а Де Минор - за дебютант на годината. Двамата стигнаха до битката за титлата в Милано без загубен мач. Циципас победи Хаумер Мунар, Франсис Тиафо и Хуберт Хуркач в груповата фаза, а в полуфиналите отстрани миналогодишния финалист Андрей Рубльов. Де Минор надигра Рубльов, Тайлър Фриц и Лиам Каруана в групите, след което се справи с Мунар. Финалната среща започна с предимство на австралиеца, който стигна до пробив в петия гейм, след което при свой сервис приключи първия сет. Той обаче се пропука в първото си подаване във втората част и допусна едва втори си пробив от началото на турнира. Циципас се възползва, затвърди предимството си за 3:0 и няколко минути по-късно изравни сетовете. Третият и четвъртият сет бяха много равностойни и се решиха с тайбрек. Циципас имаше шансове за пробив, но не се възползва. Гъркът обаче показа по-стабилна игра в решаващите геймове и ги спечели със 7:3, за да стигне до победата. Циципас сложи перфектен край на един изключително силен сезон. Тази година той спечели първата си титла при мъжете - в Стокхолм (АТП 250), игра два големи финала - в Барселона (АТП 500) и в мастърса в Торонто, за пръв път стигна до четвъртия кръг на турнир от Големия шлем (\"Уимбълдън\"), записа цели шест победи срещу играчи от топ 10 и напредна до 15-oто място в световната ранглиста. За 19-годишния Ди Минор това е трети загубен финал през 2018 г. През януари той отстъпи на Данийл Медведев в мача за титлата в Сидни (АТП 250), а през август загуби от Александър Зверев в битката за трофея във Вашингтон (АТП 500). Австралиецът ще завърши сезона като №31 в света. В мача за третото място в Милано Рубльов победи Мунар с 1:4, 4:3 (4), 2:4, 4:2, 4:3 (3).", "date": "2018.11.11", "title": "Стефанос Циципас спечели младежките финали на АТП"}
{"url": "https://www.dnevnik.bg/sviat/2018/11/11/3343308_deniat_na_samotnicite_shte_bude_lakmusov_test_za/", "text": "Най-голямото пазаруване за годината ще се проведе днес в Китай – за  Деня на самотните сърца , измислен от конгломерата \"Алибаба\", на който всяка година се харчат милиарди долари. Също както \"Черния петък\" и \"Кибер понеделника\" в САЩ, \"Денят на самотниците\" в Китай е тест за силата на китайските потребители, пише агенция \"Ройтерс\". Тази година той е особено важен на фона на обтегнатите  търговски отношения с Вашингтон . \"Алибаба\" снижи прогнозите си за продажбите през тази година по-рано тази месец, притеснена от разногласията. Редица изследвания на потреблението, сред които такива на Организацията за икономическо сътрудничество и развитие (ОИСР) и на брокерската компания Jefferies, показват, че  увереността на потребителите  е спаднала тази година. Инициативата започва през 2009 г., като опит да привлече внимание към една от дъщерните компании на  \"Алибаба\" , припомня електронното издание Quartz. Мениджърът на TMall World Илейн Ху измисля идеята за \"Ден на самотните\", в който хората без половинка да си купят нещо, за да се поглезят. Създавайки празнично чувство у тази общност, която в Азия се срамува от самотата си, \"Алибаба\" уцелва нишата си и превръща 11 ноември в огромен бизнес успех. Осем години по-късно Tmall обслужва около милиард души от новата средна класа на Китай, съдейки по най-популярните продукти в платформата: памперси през 2013 г., маски за очи през 2014 г., възглавници от латексова пяна през 2015 г., електрически инструменти за почистване на лице през 2016 г. и роботи за миене на прозорци и котешка храна през 2017 г. Миналата година шопинг маратонът приключва с  печалба от 25.3 млрд. долара за \"Алибаба\" , като 90% от продажбите са направени онлайн.", "date": "2018.11.11", "title": "Денят на самотниците ще бъде лакмусов тест за китайската икономика"}
{"url": "https://www.dnevnik.bg/sport/2018/11/11/3343690_karlsen_i_karuana_napraviha_vtoro_remi_v_macha_za/", "text": "Шампионът Магнус Карлсен и претендентът Фабиано Каруана завършиха реми във втората партия от мача за световната титла в шахмата. 27-годишният норвежец и 26-годишният американец не се победиха и в откриващата партия. За разлика от първия ден, когато направиха седемчасов маратон, във втория двамата стигнаха много по-бързо до ремито. Те си стиснаха ръцете след 48 хода, когато Каруана, който беше с черните фигури, беше останал с пешка повече от Карлсен - три срещу две. Ендшипъл обаче беше топовен, което неутрализира минималното предимство на американеца. Първата партия между Карлсен и Каруана продължи 115 хода. Двамата направиха втората най-дълга игра в мач за световна титла, като останаха на девет хода от рекорда, поставен от руснаците Анатолий Карпов и Виктор Корчной през 1978 г. Днес е първият почивен ден в мача за световната титла, който се играе в Лондон. Битката ще се поднови в понеделник в 17.00 часа българско време. Каруана ще играе с белите фигури в третата партия.  Двубоят се състои от 12 класически партии. Ако след тях резултатът е равен, ще се играят тайбрек партии. Освен купата победителят ще спечели и чек за повече от 600 хил. евро. Дуелът в Лондон ще определи и водача в световната ранглиста. В момента коефициентът ЕЛО на Карлсен е с три пункта над този на съперника му, като това е най-малката разлика в историята на мачовете за световната титла ", "date": "2018.11.11", "title": "Карлсен и Каруана направиха второ реми в мача за световната титла"}
{"url": "https://www.dnevnik.bg/sport/2018/11/11/3343693_fetel_se_razmina_samo_s_globa_i_shte_startira_vtori_v/", "text": "Пилотът на \"Ферари\" Себастиан Фетел беше глобен и порицан, но се размина без наказание на стартовата решетка и ще потегли от втора позиция в Гран при на Бразилия. Германецът беше разследван от стюардите за инцидент по време на втората част от  квалификацията в събота . Oт Международната федерация по автомобилизъм (ФИА) обяви, че Фетел е нарушил правилата при измерването на теглото на болидите. Германецът е отказал да изключи болида си при качването на кантара, който след това повреди при слизането си. \"Болидът беше избутан върху кантара и премерен с работещ двигател, което затрудни постигането на стабилен резултат. След тегленето пилотът подкара автомобила и при това си действие счупи кантара. Тъй като състезателят не следваше инструкциите и компрометира процедурата, пренасочваме въпроса към стюардите\", се казва в доклада на техническия делегат на ФИА Джо Бауер. Стюардите решиха да наложат глоба от 25 хиляди евро и да отправят предупреждение към Фетел, но без да го санкционират с наказание на стартовата решетка на днешното състезание. След квалификацията четирикратният световен шампион се оплака от действията на ФИА. Според него е било излишно пилотите да бъдат викани за претегляне по време на квалификацията, която протече при доста променливи условия. \"Изобщо не трябваше да ни викат. Когато условията се променят по този начин, според мен е нечестно някой да бъде извикан. Просто исках от тях да побързат\", обясни пилотът на \"Ферари\". Състезанието в Бразилия, което е предпоследното за сезона във Формула 1, започва в 19.10 часа.", "date": "2018.11.11", "title": "Фетел се размина само с глоба и ще стартира втори в Бразилия"}
{"url": "https://www.dnevnik.bg/photos/2018/11/11/3343697_snimka_na_denia_prezident_i_kancler_na_polianata_na/", "text": "Френският президент Еманюел Макрон и германската канцлерка Ангела Меркел откриха заедно в събота паметна плоча за примирието от 1918 г. на церемония на Поляната на примирието в Северна Франция, където бе отбелязан краят на Първата световна война. Това е първият път от 1945 г., когато на Поляната на примирието се срещат френски президент и германски правителствен ръководител. На тази поляна в гората на Компиен на 11 ноември 1918 г. във вагон-ресторант съюзниците и Германия подписват примирието, сложило край на конфликта, който е взел 18 милиона жертви. Паметната плоча бе поставена пред съществуващия надпис, който определя поляната като мястото, където \"престъпната горделивост на Германската империя бе победена от свободните народи, които се надяваше да пороби\".", "date": "2018.11.11", "title": "Снимка на деня: Президент и канцлер на Поляната на примирието"}
{"url": "https://www.dnevnik.bg/bulgaria/2018/11/11/3343603_nai-chetenoto_v_dnevnik_izvergi_palete_sveshti/", "text": "Три часа след като се разбра, че  главният прокурор Сотир Цацаров иска имунитета му заради изнудване,  зам.-председателят на парламента и лидер на \"Воля\" Веселин Марешки обяви от трибуната, че се чуди защо вицепремиерът и лидер на ВМРО Красимир Каракачанов все още е на свобода след  разкритията за схема за корупция при получаване на българско гражданство от чужденци . Лидерът на \"Воля\" си послужи с остър език, а публикацията по темата е най-четената тази седмица. Как \"Властелинът на пръстените\" участва във войната срещу Русия и за какво са най-новите седем наказателни процедури срещу България са другите най-четени заглавия. Ето първите десет: 1.  Марешки в парламента: Изверги, палете свещи, да ви прости народът за далаверите - 30719 прочитания 2.  \"Властелинът на пръстените\" е част от войната срещу Русия според Иво Христов   - 24283 прочитания 3.  Еврокомисията обяви 7 наказателни процедури за България и предупреди за осма   - 20624 прочитания 4.  ЕС не може да се присъедини към Истанбулската конвенция заради България   - 18538 прочитания 5.  В България може да има завод на \"Шкода\" за над €1 млрд., твърди \"Ханделсблат\"   - 17834 прочитания 6.  Борисов става все по-безсилен. Какво предстои  - 16639 прочитания 7.  Видео: Моментът, в който се чупи крилото на най-модерния руски изтребител   - 14880 прочитания 8.  Доналд Туск предупреди, че има голям риск Полша да напусне ЕС  - 14284 прочитания 9.  Пощенска банка купува \"Пиреос\" и ще стане третата по големина в България   - 14255 прочитания 10.  Как Варна внезапно спаси живота и здравето на 121 роми в гетото \"Максуда\"  - 13597 прочитания", "date": "2018.11.11", "title": "Най-четеното в \"Дневник\": Изверги, палете свещи"}
{"url": "https://www.dnevnik.bg/bulgaria/2018/11/11/3343807_snimka_na_denia_prezidentut_radev_s_makron_trump_i/", "text": "Президентът Румен Радев, придружаван от съпругата си Десислава, участва по покана на президента на Френската република Еманюел Макрон в церемонията по повод отбелязването на 100 години от сключване на примирието, с което се слагат край на бойните действия през Първата световна война. Прессекретариатът на държавния глава разпространи снимки от визитата.", "date": "2018.11.11", "title": "Снимка на деня: Президентът Радев с Макрон, Тръмп и Путин"}
{"url": "https://www.dnevnik.bg/sport/2018/11/11/3343695_usik_pensionira_belju_i_nasochi_pogled_kum_tejkata/", "text": "Украинецът Александър Усик победи британеца Тони Белю и защити статуса си на абсолютен световен шампион в полутежка категория (до 91 кг). 31-годишният боксьор от Крим спечели двубоя на стадион \"Манчестър арена\" с нокаут в осмия рунд. Усик, който държи всички световни титли в полутежка категория, не допусна изненада и записа 16-а победа от 16 мача на професионалния ринг. Белю допусна третото си поражение от 34 срещи и първо от ноември 2013 г., когато отстъпи срещу канадеца Адонис Стивънсън след технически нокаут. След мача с Усик 35-годишният британец потвърди, че ще сложи край на кариерата си. \"Дали това е краят? Да, определено. Дадох всичко, което можах, но не се получи. Опитах да бъдат най-добрият. Аз съм боксьор от световна класа, но днес играх срещу велик боксьор\", заяви Белю. \"Аплодирайте Усик, защото той го заслужава напълно. Победи ми честно и почтено, без извинения. Той е невероятен боксьор и най-великият мъж, с когото съм споделял един ринг. Това е най-големият мач в кариерата ми. Опитах се да го нараня, но не успях. Дори не знам в кой рунд приключихме. Той просто е по-добър от мен\", каза още британецът. Усик, който е олимпийски, световен и европейски шампион при аматьорите, е първият боксьор в историята, който държи всички пояси в полутежката категория. За шести път в последните си седем мача той спечели двубой за световна титла, който се провежда в родината на неговия опонент. Очаква се през следващата година украинецът да се качи в тежката категория. След мача с Белю промотърът на Усик Александър Красюк заяви, че голямата цел е мач с Антъни Джошуа, който държи четири от петте световни титли при най-тежките. \"Разбира се, че целта ми е да стана абсолютен шампион в тежката категория. Имам нужда от цел. Ако не си поставяме цели и не се движим, просто оставаме на едно място и умираме. Имаме нужда от цели, които да преследваме\", каза Усик. \"Това беше най-тежката година в живота ми. Сега искам да си отпочина заедно със семейството, да се възстановя и след това ще говорим за бъдещето\", заяви още световният шампион.", "date": "2018.11.11", "title": "Усик пенсионира Белю и насочи поглед към тежката категория"}
{"url": "https://www.dnevnik.bg/sviat/2018/11/11/3343704_desetki_svetovni_lideri_pochitat_dnes_v_parij_kraia_na/", "text": "Близо 70 лидери от цял свят, сред които и българският президент Румен Радев, ще участват днес във възпоменателните събития в Париж по повод 100-годишнината от края на Първата световна война. В 11 часа на 11 ноември 1918 г. на Западния фронт спират сраженията и това е краят на конфликт, продължил 4 години, отнел живота на близо 10 милиона войници и преначертал историята и картата на Европа. Загиват и десетки милиони цивилни, много от които са поразени от пандемията от т.нар. Испански грип, улеснена и от струпването и движението заради войната на много хора. Президентът Еманюел Макрон ще почете загиналите военни и техните близки с реч пред Триумфалната арка, където е и Гробът на незнайния войн от Първата световна война. Убеници ще прочетат ан френски, немски и английски спомени на войници от деня, в който в Компиенската гора е подписано примирието. Лидерите на Германия, САЩ и Русия, както и десетки монарси, президенти и премиери също ще присъстват, след коато ще се съберат на обяд в Елисейския дворец. Следобед Макрон ще открие Парижки форум за мир, на който в следващите няколко дни ще се обсъжда как да се подобри многостранният подход към по-добра сигурност и управление, за да не се повтарят грешките, довели до Първата световна война. Само две десетилетия след края на кървавия конфликт избухва още по-унищожителната Втора световна война. Президентът Доналд Тръмп няма да участва на този форум. Той бе критикуван и заради, че не почете паметта на загинали американци на военно гробища във Франция, оправдавайки се с дъждовното време. Тръмп няма да проведе и подготвяната за днес кратка среща с Владимир Путин. Двамата се очаква да имат разговори по-късно през ноември на срещата на лидерите на Г-20 в Буенос Айрес. В България за днешната паметна дата не са предвидени официални възпоменателни събития, макар че страната губи поне 115 000 войници и още толкова цивилни, ранените военни са около 152 000, а като цяло убитите са 3.4% от населението. Днес по инициатива на британското посолство с камбанен звън в 13 часа София ще се присъедини към европейското събитие, а дипломати от Великобритания, Ирландия, Германия, Италия и Франция ще почетат загиналите от техните страни на военните гробища с техни сънародници. За българската история 11 ноември няма такова символично значение, защото сраженията на Първата световна война приключват за България със Солунското примирие 29 септември 2018 г. То е предшествано от поражение на 15 септември при Добро поле и съгласно условията му около 100 000 български военни попадат в плен.", "date": "2018.11.11", "title": "Десетки световни лидери почитат днес в Париж края на Първата световна война"}
{"url": "https://www.dnevnik.bg/bulgaria/2018/11/11/3342969_firma_svurzana_sus_socialen_zam-ministur_se_okaza/", "text": "МВР е искало да отнеме лиценза за частна охранителна дейност на фирма, собственост на съпруга на зам.-министъра на труда и социалната политика Султанка Петрова (ВМРО) - Петю Петров. Причината е, че съпругът на социалния заместник-министър продължително време не е внасял дължимите данъци и осигуровки. Това се разбира от съобщение, качено на сайта на вътрешното министерство. В него Петров като управляващ и представляващ \"ДЕФАНС СЕКЮРИТИ\" се уведомява, че от 5 април 2018 г. е започнала процедура по отнемане на издадения на фирмата лиценз за частна охрана. Той е бил за охраняване на имущество на физически или юридически лица и е бил за територията на цялата страна. Процедурата е започнала заради неплащане на данъци и осигуровки за три години и половина. Сигналът до полицията е подаден от Националната агенция за приходите (НАП). По тази причина вътрешното ведомство е питало Петров дали има изискуеми задължения към държавата, установени с влязъл в сила акт на компетентен орган, или задължения към осигурителни фондове, за които компетентният орган е допуснал разсрочване или отсрочване, и ако да, собственикът е трябвало да посочи вида на задълженията, номера на влезлия в сила акт и датата на неговото издаване. В отговор той се е отказал от лиценза си, обясниха от вътрешното министерство и отказаха повече коментари. От НАП също отказаха да отговарят на въпроси. Според получената в МВР информацията от НАП фирмата на Петров дължи на държавата 891 030.19 лв. Заради невнесени данъци, социални и здравни осигуровки върху имуществото на фирмата са наложени обезпечителни мерки, запор върху налични и постъпващи суми по банкови сметки, по депозити, вложени вещи в трезори, включително и съдържанието на касетите, както и върху суми, предоставени за доверително управление в \"Уникредит Булбанк\" и \"Интернешънъл Асет банк\", има запор върху моторно превозно средство. Приходната агенция е информирала вътрешното ведомство, че не е допуснато разсрочване, отсрочване или спиране на изпълнение на публичните задължения и не е предложено надлежно обезпечение, се разбира още от съобщението на сайта на МВР. Задълженията са за периода от началото на септември 2014 г. до края на януари 2018 г. Според справка в Търговския регистър Петю Петров е едноличен собственик на \"ДЕФАНС СЕКЮРИТИ\", а доскоро той и съпругата му са били управители в \"ДЕФАНС КОНСУЛТ\". Второто дружество влезе в публичното пространство през лятото, когато частен охранител - негов служител, беше открит мъртъв  в шахта в бившия партиен дом  по време на строителството на новата сграда на парламента. Тогава зам.-министърът Султанка Петрова каза пред Би Ти Ви, че съпругът ѝ работи на високо ниво в компанията, въпреки че и тогава според регистрите не беше на представителна длъжност. След случая прокуратурата образува досъдебно производство като първоначалната версия, по която обаче, че работи бе \"причиняване на смърт по непредпазливост поради незнание или немарливо изпълнение на занятие\". Разследването все още не е приключило. \"Има искане за отлагане на срока, защото прокуратурата е поискала видеотехническа експертиза, което може да наложи разпит на още свидетели. Освен това още не са постъпили резултатите от две други експертизи\", обясниха за \"Дневник\" от градска прокуратура. Потърсен за коментар Петю Петров потвърди, че се е отказал от лиценза за частна охранителна дейност на \"ДЕФАНС СЕКЮРИТИ\" и заяви, че вече нямал връзка с другата фирма - \"ДЕФАНС КОНСУЛТ\". На въпроса защо фирмата му не е плащала данъци и осигуровки, той каза, че не може да коментира и затвори телефона.", "date": "2018.11.11", "title": "Фирма, свързана със социален зам.-министър, се оказа некоректен платец на осигуровки"}
{"url": "https://www.dnevnik.bg/bulgaria/2018/11/11/3343708_kamarata_na_stroitelite_se_oplaka_v_olaf_ot_falshivi/", "text": "Камарата на строителите в България поиска среща с ръководството на ОЛАФ, за да го убеди, че спазва стриктно законите и европейските нормативи, като усилията й са насочени към създаване на честна и прозрачна конкурентна среда и ясни правила в бранша. Повод за писмото, предоставено на медиите са публикации за злоупотреби в сектора, които браншовата организация приема за \"фалшиви новини\" и обвързва с предстоящите евроизбори и свързани с тях политически интереси. В обръщението, адресирано до директора на службата Виле Итала, се говори за \"сайтове, наричащи себе си \"разследващи\", а всъщност работещи на принципа на пощенската кутия, с неясно и непрозрачно финансиране\". Конкретно е посочен сайтът \"Бивол\", публикувал петиция за независимо разследване и замразяване на еврофондовете, което според камарата е \"груба манипулация\". \"Това не е първата петиция с оклеветяващи и не отговарящи на истината твърдения на въпросния сайт\", се казва в писмото. Браншовата организация уверява, че \"всички договори по европейските програми са реализирани и приключили законосъобразно, и съответно под контрола и одита на българските и европейските институции\". Тя потвърждава готовността си \"за работно партньорство с ОЛАФ и намеренията си да противодейства на всички опити за злоупотреба и измами с европейски средства\". Миналата седмица камарата в обръщение предупреди, че е готова да организира  \"граждански протести\" след 18 ноември, чрез които няма да се позволи на депутати, уронващи престижа на бранша, да влязат в сградата на Народното събрание. Повод стана искането на Елена Йончева и нейни колеги от БСП за проверка на качеството на строителните работи. ", "date": "2018.11.11", "title": "Камарата на строителите се оплака в ОЛАФ от фалшиви новини за своята работа"}
{"url": "https://www.dnevnik.bg/skorost/2018/11/11/3339973_fotorazkaz_advokat_na_dizela/", "text": "Докато има двигатели като този на БМВ, обозначаван с M550d, ми е трудно да приема, че дните на дизела са преброени. След поредните подобрения по неговата конструкция моторът събира в едно мощност и разход на гориво, по още по-впечатляващ начин. Монтиран в БМВ Серия 5 (седан и комби), както и в моделите на баварците Х5 и Х6 в последната си версия от малко под 3 литра работен обем, моторът генерира с 19 конски сили повече от предшественика (вече кръгло 400), а въртящият момент скача с 20 Нм (до 760 Нм).", "date": "2018.11.11", "title": "Фоторазказ: Адвокат на дизела"}
{"url": "https://www.dnevnik.bg/biznes/2018/11/11/3343715_germanska_kompaniia_za_avtointerior_shte_otkrie/", "text": "Германската компания \"Бадер\" (BADER GmbH & Co. KG) ще разкрие 700 нови работни места в района на Русе, съобщи пресцентърът на Министерството на икономиката. Информацията е от среща на зам.-министъра на икономиката Александър Манолев с ръководството на компанията в Берлин. \"Бадер\" е в топ 3 в света на компаниите за автомобилен интериор, а клиенти са й водещи автомобилни производители като BMW, Mercedes, Audi и др., информира пресцентърът. Компанията планира да обособи в България фабрика за луксозно покритие на автомобилни седалки и щамповане на елементи, като целта е производството да започне през втората половина на 2019 г. При пълна заетост предприятието ще осигури между 700 и 800 работни места в региона. Манолев е увурил германския производител, че може да разчита на пълна административна подкрепа, а автомобилостроенето е сред най-бързо развиващите се сектори на българската икономика с 50 хил. заети. Вчера пресцентърът на икономическото министерство съобщи, че само през първата половина на 2018 г. гермвански компании са инвестирали в България 130 млн. евро. ", "date": "2018.11.11", "title": "Германска компания за автоинтериор ще открие фабрика в Русе"}
{"url": "https://www.dnevnik.bg/bulgaria/2018/11/11/3343719_kratki_novini_radev_i_trump_sa_razgovariali_v_muzeia/", "text": "Радев и Тръмп са разговаряли в музея \"Орсе\" Президентът Румен Радев е разговарял с президента на САЩ Доналд Тръмп на вечерята снощи в музея \"Орсе\" в Париж, съобщи кореспондентът на БТА. \"Винаги, когато има такива срещи, говорим и с президента Тръмп\", е информирал Радев във френската столица, където днес участва в церемонията за 100-годишнината от края на Първата световна война и в Парижкия форум за мир. САЩ са наш стратегически партньор и отношенията са много важни във всички аспекти - от сигурността, през икономическото сътрудничество, образованието, науката, посочи държавният глава. В публикацията се добавя, че Радев е разговарял и с други присъстващи лидери. МВР издирва 36-годишен мъж за тежко престъпление  Полицията съобщи, че издирва 36-годишен мъж от Горна Оряховица по подозрение, че е свързан с извършването на тежко престъпление. Хората, които имат информация къде може да бъде открит, могат да сигнализират на тел. 062/620 437, 0618/ 60040, 60041, 60042, на тел.112 или в най-близкото управление на МВР. Властите разпространиха и снимка на издирвания. По информация на Би Ти Ви задържан е собственикът на жилище, където е открита мъртва жена. Именно той е подал сигнала до МВР. Не се съобщава каква е връзката на издирвания с престъплението. Протестанти с молитва се обявиха срещу поправките за вероизповеданията На митинг-молитва и молитвено шествие пред сградата на Народното събрание в София се събраха няколко десетки вярващи от протестантско-евангелистката християнска общност, съобщи БНР. Според тях приетите на първо четене поправки в закона за вероизповеданията са противоконституционни и ограничаващи свободата на словото и изразяване на убежденията. Забележки към закона вече отправиха Светият синод и Главното мюфтийство. Съюзът на съдиите избра ново ръководство  Съдията от Наказателната колегия на Софийския апелативен съд Калин Калпакчиев оглави Съюза на съдиите в България, съобщи организацията.  Калпакчиев, който беше член на Висшия съдебен съвет в предишния му състав , замени на председателския пост съдията от Софийския градски съд Атанас Атанасов, чийто тригодишен мандат приключи. Останалите членове на новото ръководство на съюза са съдията във Върховния административен съд Даниела Мавродиева, съдията в районния съд във Враца Вероника Бозова, Емил Дечев и Красимир Мазгалов от Софийския градски съд, Йордан Дамаскинов от Русенския окръжен съд и Петко Петков от Софийския районен съд.", "date": "2018.11.11", "title": "Кратки новини: Радев и Тръмп са разговаряли в музея \"Орсе\""}
{"url": "https://www.dnevnik.bg/bulgaria/2018/11/11/3343725_grajdani_protestirat_sreshtu_skupite_goriva_i/", "text": "В десетки градове в страната днес протече многочасов протест срещу високите цени на горивата и поскъпването на задължителната застраховка \"Гражданска отговорност\". Продължават протестите и на майки на деца с увреждания. Палитрата на недоволството се допълва и от протеста на евангелисти срещу промените в Закона за вероизповеданията. Около 15 ч. протестът затвори централното софийско кръстовище  като спря движението на коли и на градския транспорт. Заради блокадата се наложи автобусите да бъдат отклонявани от обичайните си маршрути. Оттам участниците продължиха към пл. \"Независимост\" и Министерския съвет със скандирания \"Оставка\", информира \"Фокус\". Протестът, организиран чрез социалните мрежи, започна на повечето места около 12 ч. със събиране на колони автомобили, които преминаваха през централните части на градовете с надути клаксони и блокираха възлови кръстовища, пътни артерии и гранични пунктове. Исканията най-общо са свързани с намаляване на цените на горивата, преосмисляне на решението за нов по-висок данък за старите автомобили и новите регулации, които се очаква да оскъпят \"Гражданска отговорност\". На отделни места звучат и други искания - срещу поскъпването на хляба в Ловеч, в подкрепа на майките на деца с увреждания - в Силистра, срещу разминаването между доходи и цени - в Монтана. Не липсват и по-екзотични идеи - в Благоевградско предлагат гражданска платформа с млади хора да поеме управлението на страната. Гражданско неподчинение е обявено в Благоевград  Кореспондентите на националните медии съобщават, че не навсякъде има подадено уведомление за протеста. В Благоевград се стигна до гражданско неподчинение. Блокадата на международния пет Е-79 продължава и след 18 ч. въпреки че разрешението е до 17 часа. От пресцентъра на областната дирекция на МВР в Благоевград съобщиха, че поради невъзможност на организатора на протеста да контролира протестиращите ще бъдат проведени операции по възстановяване на обществения ред\". Още подробности за ситуацията в Благоевград четете  тук. МВР призова гражданите да се съобразяват с разпорежданията на полицията и да не допускат нарушения на обществения ред. Къл 18 ч. е възстановено е движението по магистралите и основните пътища в страната, след като днес в различни райони имаше временни затруднения заради протестни действия, съобщи Главната дирекция \"Национална полиция\". Остават затрудненията за пътуване единствено по главен път Е-79. Протестиращи са блокирали пътя на входа на Благоевград в посока Симитли, където няма възможност за пренасочване по алтернативен маршрут. Блокада има и в района на ГКПП-Кулата, гласи официалното съобщение.  Засега от управляващите не са коментирали протеста. Единствено председателят на парламентарната комисия за контрол на приходните агенции Емил Димитров - Ревизоро (Обединени патриоти), изказа пред БНР подозрението, че \"зад протеста стоят сили и кръгове, които плащат за стачки, за да покажат че са важни и значими\". БСП обяви подкрепа \"Исканията протестиращите са абсолютно справедливи и правилни. Те са продиктувани от несправедливите и грешни решения на правителството на Бойко Борисов и мнозинството от ГЕРБ и \"Обединени патриоти\", обяви лидерът на БСП Корнелия Нинова днес. Тя каза още, че Националният съвет на партията подкрепя протестиращите и ги поздравява за смелостта. \"От няколко седмици ние изразяваме същите позиция - срещу повишаването на данъка върху старите коли, срещу скока на цените. Искахме по-високи доходи, но предложенията ни не бяха приети\", каза още Нинова. Колона протестиращи автомобили се насочи от   към  , където се вля в тамошния протест срещу високите цени на горивата. Във Варна протестът е блокирал Аспаруховия мост и площада пред общината, съобщи агенция \"Фокус\". В   полицаи са снемали лични данни на участници в протеста и са им връчвали фишове с неплатени глоби, информира БНР. Там колоната от автомобили се насочва към магистрала \"Тракия\" с намерението временно да затвори движението. Магистралата беше затворена около 15 ч. от протестиращи от   и  в двете посоки, свидетелства репортер на \"Фокус\". \"Купих кола за 1000 лв., застраховката - още толкова\" Стотици протестиращи от   и други население места блокираха главен път Е-79 в участъка Дупница – Благоевград. Недоволните протестират срещу високите цени на горивата, увеличението на размера на данъците на старите коли, на цените на застраховката \"Гражданска отговорност\" и социалната политика на държавата като цяло. Пред репортер на \"Дневник\" участници в протеста уточниха, че не искат оставката на кабинета, а ръководството на страната да преосмисли политиката си. \"Купих си кола, която струва 1 000 лева. Сега трябва да платя още толкова застраховка. От къде да ги намеря тези пари? В тази ситуация съм в \"задънена улица\". Нито мога да я продам, нито мога да я карам,\", коментира един от протестиращите. Въоръжени с български знамена те изиграха хоро на пътя. А пътуващи за София бяха блокирани за час и половина. Директорът на Областната дирекция на полицията в Кюстендил комисар Елиан Стамболийски заяви, че няма разрешение за блокада на пътя. По думите му, протестиращите ще се сдобият с актове, тъй като са затворили пътя без надлежно разрешение, което прави действията им незаконни. Около 14.30 часа край  напрежението ескалира, съобщи кореспондентът на \"Дневник\".. Чакащи в автомобилите си изгубиха търпение и счупиха мантинелата, разделяща двете платна на международния път Е- 79. Последва и сбиване. Полицията бързо се намеси и предотврати по-сериозен сблъсък. Блокадата там остава. Над 300 коли блокираха изхода на Благоевград, затворен е и пунктът \"Илинден\" Дежурният служител в ОД на МВР – Благоевград съобщи, че на водачите на превозни средства ще им се наложи да изчакат края на протеста, тъй като друг обходен маршрут няма. Към протестиращите от Благоевград се присъединиха и 40 коли от Гоце Делчев, съобщи организаторът на протестите на шофьорите там Георги Темелков. По думите му стачките, които се организираха в Гоце Делчев са имали ефект като бензиностанциите там са държали по-ниски цени в сравнение с тези в други градове в областта.  В 12 часа жители на   блокираха пътя към един от пунктовете на границата ни с Гърция – \"Илинден\". Те са недоволни от евентуалното увеличение на цената на водата в област Благоевград от 1.60 на 2.09 лева за куб. м. В 13 часа и жителите на Петрич излязоха на протест като блокираха един от подстъпите към граничен пункт \"Кулата\", съобщи кореспондентът на \"Дневник\" за региона. Над три часа остава затворен граничният пункт \"Кулата\". Организаторът на акцията Александър Стамболийски обяви, че ще се предложи нова алтернатива – гражданска платформа с млади хора, които да поемат управлението на страната. \"Ние оставаме тук докато правителството не подаде оставка. И не само то. Депутатите и цялата политическа класа също\", заяви той. В   колоната автомобили се движи в кръг по детелината при магистрала \"Люлин\" като така се затваря достъпът към София както по магистралата, така и по пътя през Владая, съобщи БНР в емисията си в 13 ч. Полиция е на мястото като периодично пропуска пътуващи към и от София автомобили. В Северозапада смятат, че там бензинът е най-скъп  Около 300 шофьори от  преминаха днес с автомобилите си в протестно шествие по улици в града и блокираха за кратко работата на няколко бензиностанции на различни вериги, съобщи БТА. Хора от протеста заявиха, че в момента цените на горивата в Северозападния регион, който официално е признат за най-бедния в Европейския съюз, са най-високите у нас. С вдигането на данъка за автомобили и на \"Гражданска отговорност\" много хора ще трябва да се откажат от своите коли, защото доходите няма да им позволят да ги поддържат, заявиха протестиращите. Те обявиха готовност за нови протести, ако \"гласът им не бъде чут\". Колона от над 100 коли премина и по улиците на  . Протестиращи от Ловешко се събраха на главния път София-Варна, в района на пътния възел \"Абланица\". Органите на реда не ги допуснаха да блокират пътя, тъй като нямат разрешително за протест. Освен срещу скъпите горива те издигнаха лозунги и срещу повишените цени на хляба, ниските заплати в , липсата на работа. С автошествие с натиснати клаксони те преминаха и по улиците на града, съобщи БТА. Над 100 автомобила се включиха в организирания протест в  съобщи БНТ. Протестът беше обединен и се проведе и в подкрепа на протеста на майките на деца с увреждания, искащи оставката на вицепремиера Валери Симеонов. Силистра се събуди, коментираха хората, които излязоха на улицата. Протестират още Враца, Разлог, Ямбол, Кюстендил, още от вчера започнаха протестите във Видин, Добрич, Русе и другаде. \"Кръгове\" плащат протестите, според Емил Димитров - Ревизоро Пред БНР председателят на парламентарната комисия за контрол на приходните агенции Емил Димитров - Ревизоро, изказа подозрението, че \"зад протеста стоят сили и кръгове, които плащат за стачки, за да покажат че са важни и значими\". Председателят на петролната и газова асоциация Андрей Делчев увери, че цените са пазарни, че картел няма и това е доказано от досегашни проверки на Комисията за защита на конкуренцията. Той се ангажира асоциацията да съдейства на антимонополния регулатор по започнатото преди дни  ново проучване.  ", "date": "2018.11.11", "title": "Десетки градове протестираха срещу скъпите горива, гражданско неподчинение в Благоевград (обобщение)"}
{"url": "https://www.dnevnik.bg/politika/2018/11/11/3343714_bsp_shte_zashtitava_ot_prokuraturata_i_edriia_biznes/", "text": "Националният съвет на БСП ще гласува декларация в защита на петима червени депутати - Елена Йончева, Георги Михайлов, Крум Зарков, Георги Свиленски и Христо Проданов. Документът ще е обръщение към институциите и българските граждани. Това обяви лидерът на БСП Корнелия Нинова преди началото на заседанието, което е закрито за медии. На първите двама тази седмица  главният прокурор Сотир Цацаров поиска и получи имунитетите, за да започне наказателно производство срещу тях  - Йончева е обвинена в изпиране на пари от КТБ, а Михайлов - в умишлена безстопанственост и сключване на неизгодни договори по времето, когато е директор на Специализираната болница за активно лечение на хематологични заболявания - София. Депутатите Йончева, Зарков, Свиленски и Проданов \"ще бъдат защитавани\" от  Камарата на строителите, която в петък заплаши, че няма да ги допусне в парламента, и поиска оставките им , защото използвали бранша за политически цели и уронвали престижа му. По-рано четиримата внесоха искане в Агенция \"Пътна инфраструктура\" за  независима експертиза на качеството на магистралите у нас . Днес Нинова обяви, че искането ще бъде внесено отново с подписните на всички 79 народни представители от левицата.  След като обяви кои депутатите ще бъдат защитени с декларацията, Нинова обяви: \"Президентът е прав, като казва, че свободомислието се наказва. Не само се наказва - то просто се тъпче. Потъпкват се основни човешки права и свободи и затова ще се обърнем към всички български граждани - да защитим тези права и свободи.\" Според лидера на БСП било \"абсолютно недопустимо в правова и демократична държава бизнес да поставя условия на депутати да не изпълняват основните си правомощия да искат информация и да се борят срещу корупцията\". След като се обърна към Камарата на строителите, тя каза: \"Знаем колко сте големи и колко сте силни. Но има неща, които са по-силни и по-големи от всеки един от нас - конституцията и основните права на българските граждани.\" На въпрос дали прокуратурата и Сотир Цацаров потъпкват основни права и свободи Нинова отвърна: \"Разбирам въпроса ви и желанието ви да се намеся с думи в работата на съдебната система и няма да го направя, защото досега говорихме за демокрация. Нали? Съдебната система е независима. Политиците нямат право да се месят там. Политиците имат право да изразяват позиция. И нашата позиция е, че това срещу Ели и Георги Михайлов се прави заради техните действия като депутати, политици и разследващ журналист.\" След това обяви, че свързва всички събития от седмицата, и ги изброи - искането на имунитетите на двамата депутати; \"заплахата от едрия бизнес\", че няма да ги допускат на работа; атака по делото срещу Светла Бъчварова и изказването на Цветан Цветанов, в което той оспорвал демократичния характер на служебното правителство на Румен Радев. Лидерът на БСП каза още, че се подписва под всяка дума от обръщението на президента в петък. По-късно декларацията бе приета единодушно от членовете на Националния съвет на БСП, съобщиха от пресцентъра на партията. НС на БСП се обръща към институциите и гражданите на републиката с настояване да проявят активност за опазването на основните граждански и човешки права, залегнали в българската Конституция. Опитите за ограничаването на правата на опозиционните народни представители започват да придобиват системен характер, изразяващ се в действия на парламентарното мнозинство, основани изцяло върху политическата целесъобразност, без да се съобразяват с основният закон на държавата. Заявеното намерение от корпоративни организации за препятстване на дейността на народни представители се намира в разрез с основни принципи на конституционно установения ред, каквито са свободата на убеждение и неговото изразяване, както и свободния мандат на парламентаристите. Посегателството, както и заплахите за ограничаване на свободата на народни представители и тяхната дейност от страна на граждани и други организации е пряко нарушение на Конституцията. Отправянето на заплахи за препятстване на дейността им в официален документ на Строителната камара представлява заплаха срещу конституционния ред в държавата и поставя под съмнение свободното упражняване на човешките и граждански права. В декларацията на Камарата бяха заплашени народните представители Елена Йончева, Георги Свиленски, Крум Зарков и Христо Проданов заради изказани от тях мнения и предприети действия. НС и ПГ на \"БСП за България\" ясно заявяват своята подкрепа за колегите си, като разширява подкрепата на искането им с подписите на цялата парламентарна група. В нарушение на Правилника на Народното събрание от пленарна зала беше отстранен Председателят на ПГ на \"БСП за България\", заради изказано мнение от трибуната. Отстраняването на зам.–председател на Народното събрание на опозицията, заради изказване на мнение представлява нарушение на основни граждански права, провъзгласени от Конституцията на България и от поредица международноправни документи. Автономията на Народното събрание, като върховен орган изразител на властта на суверена, не може да служи за основание на мнозинството да ограничава правата на народните представители от опозицията ,в разрез с установените от закона норми, включително Правилника на Народното събрание. Обръщаме се към съдебната власт да използва всички дадени й от Конституцията правомощия да защити конституционния ред и парламентарната република. Снемането на имунитет на народен представител не бива да се превръща в обикновена стандартна процедура, която дава възможност за всеки формален повод народните представители да бъдат подлагани на натиск с прикрити, но и доста прозрачни политически намерения. В българския парламент свободата на словото на един народен представител е най-голямото негово право, основно средство за защита правата на всички граждани на нашето общество. Имунитетът за изказаните от него мнения и за гласуванията му в Народното събрание е необходимо условие за защита на правата на всички граждани. Опитите на ръководството на Народното събрание да въздейства върху решенията на опозиционните народни представители с административни мерки, често пъти нарушавайки правилника на Народното събрание, подкопават принципа за върховенство на правото. Политическата власт на мнозинството не означава налагане на политически и идеологически диктат, в разрез с принципите на свободата на съвестта и политическия плурализъм. Налагането на волята на временно парламентарно мнозинство върху опозицията със средствата на принуда, публична дискредитация и заплахи може да има за резултат поставянето на България в групата на несвободните държави, тенденция която за съжаление се наблюдава от години в нашия политически живот. В публично изявление, председателят на най-голямата парламентарна група, постави под съмнение демократичния характер на служебния кабинет и ролята на президента при неговото съставяне. Изказаното мнение има антиконституционен характер, доколкото прерогативите на президента са ясно записани в Конституцията. За съжаление, в условията на повишено внимание към България от страна на европейските институции по повод основни права и свободи, сегашните действия на парламентарното мнозинство, а също така на подкрепящи го обществени организации, зад които стоят ясно заявени частни интереси, ще бъдат разбрани бързо и оценени от тях. НС на БСП ще запознае с текста на Декларацията Европейския комисия и Съвета на Европа. Правителството носи пълна отговорност за авторитета на България в международната общност и за съхраняването на конституционния ред в държавата.", "date": "2018.11.11", "title": "БСП ще защитава депутати от прокуратурата и едрия бизнес, които тъпчели свободомислието им (допълнена)"}
{"url": "https://www.dnevnik.bg/kultura/2018/11/11/3332969_otkus_ot_malki_pojari_navsiakude_na_selest_ing/", "text": "Бестселърът \"Малки пожари навсякъде\" от Селест Инг вече и на български! Носителят на наградата за най-добра книга на годината в категория \"Съвременна проза\" на Goodreads Choice Awards повдига темите за сурогатното майчинство, осиновяването и любовта. Романът \"Малки пожари навсякъде\" от американската писателка Селест Инг (\"Всичко, което не ви казах\") за кратко време успя не само да получи наградата за най-добра книга за годината в категория \"Съвременна проза\" на Goodreads Choice Awards, но и да спечели любовта на блогъри, литературни критици и други автори. Книгата, която 48 поредни седмици не излезе от топ 20 на най-продаваните книги на \"New York Times\", успя да спечели симпатиите на писателя Джон Грийн (\"Вината в нашите звезди\"), който я определя като \"любимата книга, която е прочел тази година\", а Рийз Уидърспуун твърди, че обожава романа. Уидърспуун (актриса и продуцент на хитовия сериал \"Големите малки лъжи\") ще продуцира и телевизионна адаптация по книгата на Инг. В \"Малки пожари навсякъде\" ще се пренесете в Шейкър Хайтс – идилично предградие на голям град в Америка, в което всички живеят съвършени и несъмнено много щастливи животи. Олицетворение на тази сбъдната американска мечта е Елена Ричардсън, майка, уважаван член на обществото, бизнесдама. Всичко това се променя когато в града пристига енигматичната Мия Уортън – художник и самотна майка. Заедно с дъщеря си, тийнейджърката Пърл, Мия заживява под наем в апартамента на семейство Ричардсън. Скоро Мия и Пърл се превръщат в нещо повече от наематели; те стават неизменна част от живота на Ричардсън. Но Мия носи със себе си останките от тайнствено минало, а също и пълно пренебрежение към статуквото, което заплашва да преобърне грижливо подредената общност. Когато стари семейни приятели на семейство Ричардсън се опитват да осиновят дете, това поставя началото на битка за попечителство, която разделя града на две... и поставя Мия и Елена от противоположните страни на фронтовата линия. Нищо не гори по-бързо от привидното съвършенство, а аутопсията на американското общество в невинните години преди 11 септември прави \"Малки пожари навсякъде\" роман от ранга на \"Непорочните самоубийства\" на Джефри Юдженидис. Актуална – и същевременно безвременна – Инг ще ви накара да се запитате: Възможно ли е човек да се пребори с несправедливостите на живота и да \"запали пожар\" в света и на другите? 1 През онова лято всички в Шейкър Хайтс говореха за Иза-бел, най-малкото дете на семейство Ричардсън, която най-накрая беше откачила и беше запалила къщата. През цялата пролет клюките се въртяха около малката Мирабел Маккала или – в зависимост от това на чия страна бяха хората – около Мей Линг Чау и сега най-после имаше нещо ново и сензационно за обсъждане. Малко след пладне в онази събота през май клиентите, които бутаха количките с покупките си в \"Хайнен\", чуха воя на сирените на пожарните коли, които отминаха магазина и се насочиха към езерото с патиците. Към дванайсет и петнайсет четири коли паркираха, оформяйки нестройна червена редица, на Паркланд Драйв, където шестте спални в къщата на семейство Ричардсън горяха и всеки човек, намиращ се в радиус от половин миля, можеше да види дима, който се издигаше над дърветата и приличаше на гъст буреносен облак. Впоследствие хората щяха да кажат, че признаците са били налице: че малката Изи не е била с всичкия си, че нещо не е било наред със семейство Ричардсън и че веднага щом чули сирените, те знаели, че ги е сполетяла ужасна беда. И тъй като Изи щеше отдавна да е заминала и нямаше кой да я защити, хората можеха да казват каквото си искат, както всъщност правеха. Но в момента, в който пристигнаха пожарните коли, и доста време след това никой не знаеше какво се случва. Съседите се бяха скупчили възможно най-близо до импровизираната бариера – една полицейска кола, паркирана напречно на улицата на няколкостотин ярда от къщата – и наблюдаваха пожарникарите, които развиваха маркучите с мрачни лица на хора, убедени, че им предстои да се борят за загубена кауза. На отсрещната страна на улицата в езерото гъските потапяха главите си във водата, търсейки водорасли, без да обръщат внимание на суматохата. Госпожа Ричардсън стоеше върху зелената площ между улицата и тротоара, притискайки към врата си яката на светлосиния си халат. Макар че вече беше настъпил следобедът, тя все още спеше, когато се включиха детекторите за дим. Беше си легнала късно и беше решила да спи до късно, казвайки си, че го заслужава след деня, който беше доста тежък. Предишната вечер беше наблюдавала от един прозорец на горния етаж как някаква кола спира пред къщата. Алеята за коли беше дълга и напомняше на подкова – започваше от бордюра на тротоара, стигаше до входната врата и се връщаше обратно, така че улицата беше на стотина метра от къщата, прекалено далече, за да може да я вижда ясно, а освен това дори и през май в осем часа вече беше почти тъмно. Тя обаче успя да различи малкия жълтеникавокафяв фолксваген на наемателката си Мия, чиито предни фарове светеха. Вратата откъм седалката до шофьора се отвори и една висока фигура излезе през нея. Беше Пърл, дъщерята на Мия, която беше тийнейджърка. Лампата на тавана на купето осветяваше вътрешността му и то приличаше на витрина, но тъй като беше пълно с чанти, госпожа Ричардсън успя да види единствено неясния силует на главата на Мия и рошавия кок на върха є. Пърл се наведе над пощенската кутия и госпожа Ричардсън си представи тихото изскърцване на вратичката є, докато се отваряше и затваряше. После Пърл се качи обратно в колата и затвори вратата. Стоповете просветнаха и колата потегли бавно в сгъстяващия се мрак. С чувство на облекчение госпожа Ричардсън отиде до пощенската кутия и откри в нея връзка ключове, които не бяха придружени от бележка. Тя възнамеряваше сутринта да отиде до къщата на Уинслоу Роуд, която даваше под наем, макар и да знаеше, че Мия и Пърл са се изнесли от нея. Тъкмо по тази причина госпожа Ричардсън си беше позволила да спи до късно и сега, в дванайсет и половина, стоеше на тревната площ по халат, нахлузила чифт гуменки на сина си Трип, и наблюдаваше как къщата им изгаря до основи. Когато се събуди от пронизителния писък на детектора за дим, тя обиколи тичешком стаите, търсейки Трип, Лекси и Муди. С изненада установи, че не е потърсила Изи, сякаш знаеше, че вината е нейна. Спалните бяха празни и в тях миришеше на бензин, а в средата на всяко от леглата гореше малък огън, сякаш някакво откачено момиче скаут беше лагерувало там. След като надникна във всекидневната, в гостната, в стаята за почивка и в кухнята, димът вече беше започнал да се разпространява из цялата къща и тя изтича навън, където чу сирените на колите от пожарната служба, изпратени след получаването на сигнала от алармената им система. Джипът на Трип не беше на алеята за коли, както и фордът на Лекси и колелото на Муди, и, разбира се, беемвето на съпруга є. В събота сутрин той обикновено ходеше в офиса си, за да свърши изостаналата през седмицата работа. Някой трябваше да му се обади. Госпожа Ричардсън си спомни, че, слава Богу, Лекси беше преспала у Серина Уонг. Чудеше се къде е Изи. Чудеше се къде са синовете є и как да ги намери, за да им каже какво се е случило.", "date": "2018.11.11", "title": "Откъс от \"Малки пожари навсякъде\" на Селест Инг"}
{"url": "https://www.dnevnik.bg/sport/2018/11/11/3343720_vavrinka_hachanov_i_cicipas_shte_sa_zvezdite_na_tenis/", "text": "Носителят на три титли от Големия шлем Стан Вавринка и шестима играчи от топ 30 на световната ранглиста ще участват в тенис турнира в София. Четвъртото издание на надпреварата от категория \"АТП 250\" ще се проведе от 3 до 10 февруари в зала \"Арена Армеец\". Вавринка ще участва в турнира за втора поредна година. През 2018 г. швейцарецът, който се завръщаше на корта след дълго отсъствие заради операция, стигна до полуфиналите, където загуби от бъдещия шампион Мирза Башич. Дебют в София ще направят двама от най-добрите млади играчи в света - Стефанос Циципас и Карен Хачанов. Миналата нощ  20-годишният гръцки тенисист  спечели младежките финали на АТП в Милано. В петък той получи и наградата за най-прогресиращ играч в света за 2018 г. Тази година той спечели първата си титла при мъжете - в Стокхолм (АТП 250), игра още два финала - в Барселона (АТП 500) и в мастърса в Торонто, за пръв път стигна до втора седмица в турнир от Големия шлем (осминафинал на \"Уимбълдън\"), записа цели шест победи срещу играчи от топ 10 и напредна до 15-oто място в световната ранглиста. Хачанов е най-високо класираният тенисист, който е заявил участие в София. 22-годишният руснак завърши сезона като №11 в света, след като спечели по впечатляващ начин мастърса в Париж. По-рано през сезона той вдигна още две титли - в Марсилия и Москва, достигна до осминафиналите на \"Ролан Гарос\" и \"Уимбълдън\" и записа пет победи срещу играчи от топ 10. Другите четирима от топ 30, които са заявили участие в София, са грузинецът Николоз Басилашвили (№21), испанците Роберто Баутиста Агут (№24) и Фернандо Вердаско (№28) и атрактивният французин Гаел Монфис (№29). \"Искам да уточня, че това е само първата група от хора, които вече са подписали. Мисля, че е добро начало. Надявам се да има и други приятни изненади. Но независимо от всичко на този етап това като имена, като подсигурени тенисисти е голям успех за екипа на турнира. Оттук нататък основната е поставена и с общи усилия нека да продължаваме да подкрепяме турнира\", каза президентът на Българската федерация по тенис (БФТ) Стефан Цветков. На този етап турнирът не влиза в плановете  на най-добрия български тенисист - Григор Димитров. Мениджърът му Георги Стоименов заяви за \"Дневник\", че не е изключено на по-късен етап Димитров и екипът му да променят плановете си. Турнирът ще е с награден фонд 524 340 евро. Това е с 42 280 евро повече от 2018 г. В надпреварата ще участват 32-ма тенисисти - 25-ма ще влязат директно в основната схема, четирима ще се класират от квалификациите, а трима ще се включат с \"уайлд кард\". Плановете на организаторите са две от поканите да бъдат дадени на български тенисисти, а едната да бъдат пазена до последния в момент, в случай че някой от водещите състезатели прояви интерес. Отделно двама българи ще получат \"уайлд кард\" за участие в квалификациите.", "date": "2018.11.11", "title": "Вавринка, Хачанов и Циципас ще са звездите на тенис турнира в София"}
{"url": "https://www.dnevnik.bg/bulgaria/2018/11/10/3343329_pokolenieto_na_prehoda_e_bomba_s_chasovnikov_mehanizum/", "text": "Поколението на прехода е \"бомба с часовников механизъм\", което лесно може да се поддаде на антимодемократични форми на управление. Това показва доклад на фондацията \"Софийска платформа\", посветен на поколенията на прехода в Източна Европа. Бомба с часовников механизъм Комбинацията от ниски нива на социално и институционално доверие, заедно с ниския интерес към граждански и политически дейности, както и нереалистично високите очаквания към държавата е бомба с часовников механизъм, предупреждават авторите на изследването. Гражданите са лесно поддаващи се на  антидемократични форми на управление  и това издига финансовата сигурност,  връзките и корупцията  високо в подредбата на ценностите. Макар емиграционният тренд да е обърнат за пръв път от 1989 г. насам и добре образовани, млади българи да се връщат в страната, активните граждани са прекалено малко и прекалено многообразни, за да променят обстановката. Дори напротив – съществува разбирането, че животът е задоволителен, особено ако човек работи за чужда компания, и няма нужда да се ангажира с политика. Проучвания на скорошните протестни движения показват, че за тях е по-лесно да се организират \"против\" нещо, но че не успяват да формулират цел, към която да се стремят. \"Въпреки, че все още повече хора предпочитат да живеят в демокрация, както теренната ни работа, така и изследванията ни показват, че разбирането на българина за демокрация е много изкривено, не е рационализирано\", обяснява за \"Дневник\" Луиза Славкова, директор на \"Софийска платформа\". \"Хората нямат усещането, че успехите им, каквито и да са те, са свързани с политическото устройство и възможностите, които дава демокрацията, колкото и дефектна да е тя. Опитът на хората с демокрацията е оскъден, липсва познаване на естеството на гражданството, това, че се формира както от права, така и от задължения и че формите за влияние и взаимодействие с политиката и институциите отиват отвъд гласуването. И на фона на тези ниски нива на познаване и разбиране на демократичните процеси и ниската гражданска култура, комунизмът изглежда като един подреден строй, който не очаква от теб никаква инициатива и отговорност. В демокрацията всички сме овластени и гражданството означава да носим отговорност за средата. В комунизма нямаме власт, но не носим и отговорност.\" \"Дефицитният опит на българина с демокрацията не е само продукт на комунистическото минало, той е продукт и на недостатъците на прехода, на захвата на държавата, проблемите с правораздаването и на съвремените предизвикателства пред демокрацията, произтичащи от социалните мрежи, миграция и т.н.\", казва тя. \"Комбинацията от двете води до ниско познаване и използване на механизмите на демокрацията, както и не особено високо мнение за нея.\" Изследователите разделят \"поколението на прехода\" на две групи – родените между 1975 г. и 1985 г. и тези, родени след 1985 г. до 1995 г. Основните разлики между тях са, че първата група е по-граждански активна, а двете се интересуват и от съвсем различни проблеми. Докато родените до 1985 г. са по-склонни да се ангажират със защитата на  върховенството на закона , свободата на словото, независимата съдебна система или корупцията, по-младите се интересуват предимно от аполитични каузи – като защитата на околната среда. Да купиш всичко Проучване на фондация \"Фридрих Еберт\" от 2014 г. намира, че основните интереси на по-младото поколение в България са да изглежда добре, да бъде независимо и да има кариера. Стремежът към независимост обаче не води до граждански действия или политическа активност; става въпрос по-скоро за икономическия аспект. Това може да бъде донякъде обяснено с израстването им в условия на постоянно промяна, икономическа несигурност и оскъдицата на 90-те години. Успехът на всяка цена е цел за 42% от младите българи, а непотизмът остава основно средство. \"Едно допитване от 2007г. когато влязохме в ЕС, показва, че младите разбират под демокрация най-общо казано възможността да си купиш всичко. Но това не е задължително само израз на желанието да консумираш, а разбирането, че с подкуп можеш да купиш всичко и всеки, малко като във филмът на Костурица \"Ако нещо не става с паре, става с много паре\". От тук и мотивацията за кариера и акумулирането на ресурси\", коментира Славкова. \"Другият аспект на желанието за финансова независимост е осъзнаването, че не можеш да разчиташ на държавата, затова трупаш благосъстояние, за да разчиташ на частни услуги.\" Държавата е длъжна Общото между двете части на поколението обаче остава неспособността гражданската им енергия да доведе до промяна и между тях като граждани и държавния апарат на практика почти няма връзка. В същото време те имат високите очаквания, че държавата трябва да се грижи за гражданите. Между 92% и 86% са на мнение, че институциите трябва да осигурят безплатно образование, здравеопазване, минимални заплати и заетост за всекиго, а в същото време 60% смятат, че данъците трябва да намалеят. \"Т.нар. поколение на прехода израстна основно в среда на публично и семейно мълчание по комунизма, преди мълчанието да отиде в другата си крайност – носталгията. Затова по-младите хора не са носталгични, а по-скоро възприемат вярванията и нагласите на по-възрастните, свързани с комунизма. Сред тези вярвания са както ние ги наричаме митове за \"доброто старо време\" за безплатното обучение, здравеопазване, качествената храна, ниските нива на престъпност и ПТП-та. Паралелно с това се ширят и вярванията, че не комунизмът, а демокрацията е виновна за феномени като корупцията, като се забравя, че тя е добре установена практика в годините преди 89та\", обяснява Славкова. \"Другото, което се предава на младото поколение е нагласи и вярвания, възпитавани старателно през комунизма, като например нереалистично високите очаквания към държавата, ниските нива на самоинициатива, нагласата, че нищо не зависи от нас, че като граждани не се възприемаме като основна част от цялата политическа система, а по-скоро като външни на нея. Все едно сме безгласни потребители на политика, а не нейни активни архитекти. Трябва да си даваме сметка, че в комунизма тези поданически, не граждански нагласи са възпитавани почти от люлката. В условия на демокрация, разбира се, това не е така. Няма демократични идеологически предмети, които да ни казват какви да бъдем, както ги е имало по време на комунизма. Заради отворената природа на демокрацията, изграждането на граждански, демократични ценности е много по-бавен процес, отколкото в една авторитарна среда, където всичко се случва под строй.\" Доверие Българите, както и румънците, изпитват недоверие към основни институции като парламента, правителството или президент; политическите партии и депутатите са най-малко популярни. С най-високо доверие се ползват полицията, църквата и ЕС, а религията за българите е въпрос повече на традиция, отколкото на вяра. Младите българи вярват най-много на семействата и приятелите си, но доверието в отделните хора и структури е ниско, като вероятно това е свързано с оскъдното участие в социални или доброволчески каузи. \"Същевременно се наблюдава ръст на граждански инициативи и социални иновации, създадени от представители на втората кохорта на поколението на прехода\", посочва Славкова. \"Може би просто трябва да сме по-търпеливи, за да има осезаема промяна в публичното пространство и да работим целенасочено за връщане на доверието на хората в техните способности като граждани, в техните съграждани и в демокрацията.\" Поколението на прехода и милениълите На източноевропейското поколение на прехода съответстват западните милениъли, широко описвани като хората, родени между началото на 80-те години и края на 90-те. (Повече за тях  четете тук ). Те са етнически шарена група и все по-ляво настроени политически. Разликите между двете поколения Славкова обяснява така: \"Клишето за милениълите на Запад е, че се интересуват от неща, които имат смисъл и допринасят за общото благо и че в някакъв смисъл са пост-материалисти. Освен това са и онези, които бяха ударени от финансовата криза при встъпването си на пазара на труда и за тях тя беше еманация на недостатъците на капитализма. Това е много опростено обяснение за техните по-скоро леви убеждения. Българският контекст обаче е различен. Поколението на прехода израстна с липсите, постоянните промени и несигурността на 90те, затова последвалите кризи не могат да се сравнят с тези преживявания. Освен това поколението на прехода има и нещо, което наричаме синдром на наваксване. Заради липсите в комунизма и лишенията на 90те, то има нужда да акумулира и потребява. Според мен по-леви политически нагласи е по-вероятно да наблюдаваме при поколението, което идва след 95-а и 2000-та. В българският контекст левите преференции не намират своят политически израз в гласуване за БСП, както знаете, тя е традиционно популярна сред по-възрастното поколение. Да не забравяме, че традиционните линии на разделение между ляво и дясно също се размиват.\" Изследването е проведено в края на 2017 г. от Фондация \"Софийска платформа\". Акценти от него ще бъдат представени на събитие на 22 и 23 ноември.", "date": "2018.11.11", "title": "Поколението на прехода е \"бомба с часовников механизъм\""}
{"url": "https://www.dnevnik.bg/detski_dnevnik/2018/11/11/3340051_otkus_ot_malkiiat_bulgar_2_vurkolacite_ot_irakli_na/", "text": "Напрегната и неотложна среща с космати върколаци край морския бряг вълнува малките вампиролози Българ, Аспарух, Пешо, Владко и Биляна в \"Малкият Българ 2: Върколаците от Иракли\", излязла под марката на издателство \"Сиела\". Във втората книга към безстрашните пазители на Несебър се присъединява и новото нисичко и русо момче в класа – Унуфри, а за разнообразие този път героите на Неделчо Богданов и Александър Торофиев няма да спасяват света, нито ще вардят любимия Несебър от вампири, ами просто ще се забавляват истински по време на дългата лятна ваканция. В моето семейство всички сме толкова различни, че рядко ще се намери тема, на която да сме единодушни. Едно от малкото такива неща обаче е доволното наспиване в неделя \"сутрин\" – понятие, в което спада всичко преди 14:00 часа. Затова бях кисел, когато се събудих рано-рано от настойчивото звънене на Българ. Е, ако трябва да съм по-конкретен, майка ми ме събуди, която на свой ред е била събудена от \"настойчивото звънене на проклетия Българ и тъпата ти корейска песен за звънене не си оставяй телефона в коридора заспивам гледай да не ме събудиш пак чу ли ме!!!\". Много е кисела сутрин Звъннах обратно на Българ и се оказа, че с Аспарух организират спешно събиране на вампиролозите в щаб-квартирата. Потвърдих, че ще съм там след тридесет минути, защото един лидер трябва винаги да е на линия, колкото и да му се спи. Измих си набързо зъбите и загладих къдриците. Трябваше да изглеждам добре за сдобряването с Биляна. Опитах и да закуся нещо, но след тридесет секунди сканиране на хладилника се отказах – в него никога не се задържа задълго нещо, което можеш да изядеш на крак, особено когато тати си е вкъщи. Идеята да вдигна мама да ми направи закуска пък попадаше някъде между \"лоша\" и \"пагубна\", затова накрая се изнизах към Българ гладен. Поколебах се дали да не взема розите с мен, но колкото и да исках да се сдобрим с Биби, не бях готов да правя такива унизителни неща пред публика и този койот, Пешо. Особено при риска тя да не ги приеме. Минах да взема и Унуфри – той вече се беше доказал като безразсъден или смелчага (все още ми е трудно да разбера каква е разликата между двете думи), та щеше да ни е полезен в борбата със Злото. Освен това останалите вече се бяхме утвърдили като професионали- сти и ни трябваше някой стажант да ни налива кòла и сок; да ходи до магазина за пуканки, като свършат; когато започнем да пием кафе някой ден, да ни го прави; и такива работи. Когато пристигнахме в щаба, Аспарух вече беше там и чертаеше нещо по картата на България. Противно на очакванията ми, не го бяха остригали, а и звучеше леко прегракнал. Оказа се, че наистина е бил болен и докато си седял вкъщи, като един истински съвестен воин на доброто (или пък от скука), прочел една камара новини из фейсбук и разните но- винарски сайтове, за да види дали някъде няма случай, който да изисква намесата на нашата героична група. За да не удължавам излишно историята, направо ще пиша заглавието в медиите: ВЪРКОЛАЦИ БРОДЯТ ИЗ ИРАКЛИ! Прочетохме новините по случая във всички сайтове (добре де, едната новина, която беше копирана на десетина места) и започнахме да умуваме по случая. Унуфри мъдро отбеляза, че не трябва да вярваме на всичко, което се пише в интернет и медиите. Те хубаво са обявили \"върколаци в Иракли\", но това може да се окаже пълна лъжа – може забелязаното същество да е Голямата стъпка Бигфут, Големият снежен човек Йети или някой друг техен Голям братовчед. Засега нямахме много информация – само името на очевидеца, някой си Михаил, който бил от първите плажуващи там, както и описанието на съществото, изчерпващо се с - \"голямо\", \"космато\", \"страшно\" и \"беше много тъмно и не го видях добре\". Ясно! Тук ще трябва да разследват вампиролозите! Близо час по-късно пристигнаха Пешо и Биляна. Тя тотално ме игнорираше, аз на няколко пъти се опитах да говоря с нея и да ù обясня как зайчето е било откраднато и съм бил натопен, но тя само повтаряше \"всичко е наред, все ми е тая\" и \"добре, добре, няма значение\". Не искаше да ме слуша и връщаше темата на върколака, което си беше и по-важно, разбира се. След като разгледахме всичко, свързано с новия ни случай, и се разбрахме всеки да направи допълнително проучване, Пешо и Биляна веднага си тръгнаха, при това ХВАНАТИ ЗА РЪЦЕ! Да, знам, че това е само еднократен номер, за да ми го върне за заека, но е наистина подло и гадно", "date": "2018.11.11", "title": "Откъс от \"Малкият Българ 2: Върколаците от Иракли\" на Неделчо Богданов и Александър Торофиев"}
{"url": "https://www.dnevnik.bg/bulgaria/2018/11/10/3341476_s_kambanen_zvun_bulgariia_otbeliazva_edin_vek_ot_kraia/", "text": "Камбанен звън ще огласи София в 13:00 часа - така България ще се включи в международното отбелязване на 100 години от края на Първата световна война, съобщи британското посолство в София. Инициативата е на Обединеното кралство, подкрепена от правителството на Германия. С този символичен жест държавите изразяват благодарността си за края на Голямата война и постигнатия мир - също както на 11 ноември 1918 г. църковните и други камбани в Англия, които стоят замлъкнали по време на Първата световна война, зазвъняват, за да разпространят добрата вест за постигнатото примирие. С благословията на Българската православна църква освен с камбанен звън благодарност за края на войната ще бъде изразена и с молебен за мир. Той ще се състои на 11 ноември в 11:30 часа в столичния храм \"Света Мина\". Посолствата на Великобритания, Ирландия, Германия, Италия и Франция в България също ще отдадат почит на загиналите тази неделя с годишна възпоменателна церемония на територията на своите военни гробове на Централните софийски гробища.", "date": "2018.11.11", "title": "С камбанен звън България отбелязва един век от края на Първата световна война"}
{"url": "https://www.dnevnik.bg/sport/2018/11/11/3343745_noviiat_direktor_na_turnira_v_sofiia_shte_pregovaria_s/", "text": "Новият директор на турнира в София Горан Джокович изрази надежда, че Григор Димитров ще промени плановете си и ще се включи в надпреварата. Сърбинът, който е чичо на световния №1 Новак Джокович, заяви, че предстоят преговори с най-добрия български тенисист и екипа му. \"Григор Димитров е един от най-добрите тенисисти в света. Той винаги е добре дошъл. На този етап нямаме потвърждение за участие от негова страна. Предстоят ни разговори с него и екипа му и се надявам да го видим в София\", каза Джокович на  пресконференция в София . През октомври мениджърът на Димитров Георги Стоименов заяви за \"Дневник\", че  на този етап турнирът не влиза в плановете  на най-добрия български тенисист. Стоименов допълни, че не е изключено на по-късен етап Димитров и екипът му да променят намеренията си. Световният №19 участва само в едно от досегашните три издания на турнира в София -  през 2017 г., когато спечели титлата.  В края на 2017 г.  той обяви, че ще се завърне , за да защитава трофея. Седмица преди турнира обаче той  даде пресконференция в България, на която заяви , че участието му е под въпрос заради контузия в рамото. Два дни преди старта на надпреварата в съобщение до БТА  българският тенисист потвърди, че пропуска турнира . Той се завърна в игра десет дни по-късно в Ротердам, където стигна до финала. През 2016 г., когато турнирът в София се проведе за пръв път, организаторите до последно опитваха да убедят Димитров да се включи в надпреварата. В крайна сметка той реши да пропусне състезанието, което премина при не особено голям интерес. Тази година по време на партито на тенисистите спортният министър  Красен Кралев заяви, че бъдещето на турнира в София не зависи от участието на Димитров.  \"Един турнир не може да зависи от участието на един, двама или трима тенисисти. Такива турнири се правят на места, където има фенове и интерес към подобни събития. А България доказа, че има заинтересовани и разбиращи фенове на тениса\", каза тогава Кралев. Четвъртото издание на турнир в София ще се проведе от 3 до 10 февруари в зала \"Арена Армеец\". Днес бяха обявени част от  водещите тенисисти, които са подали заявка за участие . Сред тях са носителят на три титли от Големия шлем Стан Вавринка, шампионът от младежките финали на АТП Стефанос Циципас и руснакът Карен Хачанов, който тази година спечели мастърса в Париж и завърши сезона като №11 в света, след като го започна от 45-а позиция. \"Всички тези имена гарантират качествен тенис и чудесно изживяване за българската публика и за всички хора от Балканите, които ще дойдат. Надявам се, че ще има и много фенове от Европа и света, които ще бъдат гости на тази прекрасна страна\", каза Джокович при обявяването на участници. Организатори на турнира отново е Dubai Duty Free, която притежава лиценза за това място в календара на АТП. Дубайската компания  се зае с организацията  на надпреварата тази година след  оттеглянето на генералния спонсор на първите две издания - \"Гаранти Коза\" . Тази година турнирът ще бъде с по-голям награден фонд - 524 340 евро. Освен това надпреварата ще е с по-голямо телевизионно излъчване, тъй като вече е част от медийния пул на Асоциацията на професионалните тенисисти (АТП). Сигналът ще идва директно от световната централа и няма да се налага организаторите да работят с посредници. Билетите за турнира ще бъдат пуснати в продажба в понеделник (12 ноември) в мрежата на Eventim. ", "date": "2018.11.11", "title": "Новият директор на турнира в София ще преговаря с Григор Димитров"}
{"url": "https://www.dnevnik.bg/sport/2018/11/11/3343828_na_jivo_siti_sreshtu_junaited_v_derbito_na_manchestur/", "text": "Манчестър сити\" победи \"Манчестър юнайтед\" с 3:1 в голямото дерби от 12-ия кръг на Висшата лига. Шампионите записаха десети успех в първенството и се върнаха на първото място в класирането. Тимът на Пеп Гуардиола събра 32 точки, като поведе с две пред \"Ливърпул\", с четири пред \"Челси\" и с пет пред \"Тотнъм\". \"Аренал\" не успя да се доближи до челото след домакинско равенство 1:1 с новака \"Уулвърхемптън\". \"Артилеристите\" са пети с 24 точки. \"Манчестър юнайтед\" допусна четвърто поражение във Висшата лига и остава на осмо място с 20 точки. Тимът на Жозе Моуриньо вече има повече допуснато (21), отколкото отбелязани голове (20). Със същия точков актив, но с по-добра голова разлика са седмият \"Уотфорд\" и шестият \"Борнемут\".  \"Сити\" започна отлично мача и изигра много силни първи 15 минути. Давид Силва дирижираше по чудесен начин играта на шампионите, а положенията пред вратата на \"Юнайтед\" следваха едно след друго. Само след 72 секунди игра опасен шут от дистанция на Бернардо Силва профуча покрай гредата. В четвъртата минута Силва се измъкна зад защитата и сервира топката за Агуеро, който обаче не успя да я уцели около точката на дузпата. Две минути по-късно Стърлинг беше изведен от Силва и стреля от малък ъгъл, но беше блокиран от Крис Смолинг. В крайна сметка натискът на \"Сити\" даде резултат в 11-ата минута. Бенжамен Менди центрира от левия фланг към далечната греда за Бернардо Силва. Португалецът успя да върне топката към далечния край на вратарското поле, където Давид Силва овладя, освободи си позиция за удар и преодоля Давид де Хеа - 1:0. Едва след 20-ата минута \"Юнайтед\" успя да изнесе играта в по-предни позиции. \"Червените дяволи\" обаче така и не успяха да създадат чисто голово положение до края на първото полувреме. Само три минути след почивката \"Сити\" отбеляза второ попадение. Джеси Лингард загуби топката в центъра, а Агуеро размени двойно подаване с Рияд Марез и отправи силен шут в близкия ъгъл. Де Хеа не се намеси убедително и позволи топката да мине между ръцете му. В 56-ата минута Моуриньо пусна в игра Ромелу Лукаку на мястото на Лингард. Секунди след появата си белгийският нападател беше препънат от Едерсон и \"Юнайтед\" получи дузпа. Марсиал застана зад топката и върна своя отбор в мача с шестия си гол в последните пет мача във Висшата лига. Това беше първият точен удар на \"червените дяволи\" от началото на мача. Toй обаче се оказа и единственият, а гостите не успяха да създадат нито една добра възможност за изравнително попадение. Появата в игра на Алексис Санчес и Хуан Мата в 73-ата минута също нямаше никакъв ефект. \"Сити\" продължи да играе по-добре, но няколко несериозни отигравания на Стърлинг и Лерой Сане провалиха отлични контраатаки. \"Гражданите\" все пак стигнаха до трети гол в 86-ата минута. Бернардо Силва центрира меко към вратарското поле, където Илкай Гюндоган беше забравен от централните защитници и отблизо преодоля Де Хеа. В Лондон \"Арсенал\" имаше много тежък мач срещу \"Уулвърхемптън\". Гостите бяха на път сложат край на серията без загуба на \"артилеристите\", но късметът и страхотните спасявания на Берн Лено им попречиха. Иван Кабайеро даде аванс на \"вълците\" в 13-ата минута. \"Арсенал\" успя да се добере до изравнителен гол чрез Хенрих Мхитарян в 86-ата минута. До края на мача играчите на \"Уулвърхемптън\" имаха две отлични възможности да стигне до победата, но не се възползва.", "date": "2018.11.11", "title": "\"Сити\" спечели с лекота дербито на Манчестър и се върна на върха (хронология)"}
{"url": "https://www.dnevnik.bg/sport/2018/11/11/3343843_andersun_otkri_finalite_na_atp_s_pobeda_nad_tiim/", "text": "Дебютантът Кевин Андерсън откри финалите на АТП в Лондон с победа срещу Доминик Тийм. Финалистът от \"Уимбълдън\" надигра финалиста от \"Ролан Гарос\" с 6:3, 7:6 (10) в първия мач от заключителния турнир в мъжкия тенис. Андерсън, който е поставен под №4, стигна до победата след 1.48 ч. 203-сантиметровият тенисист от Южна Африка сервираше отлично и това се оказа ключът към успеха. Той пласира 13 аса, спечели 91% от точките след вкаран първи сервис и не даде нито един шанс за пробив на Тийм. В същото време Андерсън се справяше по-добро с посрещането на началния удар на съперника. Той стигна до седем възможности за пробив. Тийм все пак показа характер и спаси шест от тях, но това не се оказа достатъчно да измъкне нещо от мача. В първия сет австрийският тенисист не показа добър тенис. Той допусна ранен пробив и изостана с 1:3. След това австриецът не получи шанс да се върне в сета, като спечели едва три от разиграните 25 точки в сервис геймовете на Андерсън. Във втората част финалистът от \"Ролан Гарос\" заигра доста по-добре. Той стабилизира подаването си, като този път не даде нито една точка за пробив на Андерсън. Южноафриканецът също беше безапелационен в своите подавания и закономерно се стигна до тайбрек. Тайбрекът предложи много драма и обрати. Андерсън пропусна три мачбола, а Тийм имаше две възможности да прати мача в трети сет. Австриецът обаче не се възползва и с директна точка от сервис южноафриканецът сложи точка на спора при четвъртия си мачбол. Тази вечер от 22.00 часа българско време е вторият мач в група \"Лейтън Хюит\". Той противопоставя носителят на рекордните шест титли в турнира Роджър Федерер и Кей Нишикори. В понеделник са първите срещи от група \"Гуга Куертен\". Александър Зверев и Марин Чилич откриват програмата на сингъл в 16.00 часа, а от 22.00 часа е мачът между световния №1 Новак Джокович и Джон Иснър.", "date": "2018.11.11", "title": "Андерсън откри финалите на АТП с победа над Тийм"}
{"url": "https://www.dnevnik.bg/sport/2018/11/11/3343841_betis_shokira_barselona_v_golovo_shou_na_kamp_nou/", "text": "Бетис\" поднесе поредната сензация от началото на сезона в испанската Ла Лига след зрелищна победа с 4:3 срещу \"Барселона\" на \"Камп ноу\". Тимът от Севиля нанесе второ поражение на шампионите и прекъсна серията им от девет поредни мача без загуба във всички турнири. \"Барселона\" остава начело в класирането с 24 точки, но вече има само точка аванс пред \"Атлетико\" (Мадрид) и \"Алавес\". \"Еспаньол\" и \"Севиля\" са четвърти и пети съответно с 21 и 20 точки. В 19.30 ч. двата отбора се изправя един срещу друг на \"Рамон Санчес Писхуан\". Европейският и световен клубен шампион \"Реал\" (Мадрид) е шести със 17 точки преди гостуването си на \"Селта\" тази вечер от 21.45 ч. Със същия точков актив са още три отбора - \"Валядолид\", \"Леванте\" и \"Жирона\". \"Бетис\" има 16 точки, като разделя десета позиция с \"Хетафе\" и \"Реал сосиедад\". \"Бетис\" изигра много силно първо полувреме на \"Камп ноу\", след което се оттегли на почивка с аванс от два гола. Жуниор Фирпо откри резултата в 20-ата минута след страхотна контраатака. Доминиканецът беше изведен на скорост от Уилиям Карвальо, нахлу в наказателното поле, финтира бранител и прати топката в близкия ъгъл. В 34-ата минута гостите отново хваната съперника на контраатака и увеличиха преднината си. Фирпо беше изведен вляво и опита центриране по тревата във вратарското поле. Топката стигна до другия край на наказателното поле и попадна в Кристиян Тейо. Бившият играч на \"Барселона\" веднага намери Хоакин, който се разписа с удар отблизо. \"Барселона\" успя да се върне в мача в 68-ата минута. Тейо задържа Алба за фланелката в наказателното поле и главният съдия отсъди дузпа. Меси се зае с изпълнението и отбеляза деветия си гол в Ла Лига и 14-и във всички турнири от началото на сезона. Само три минути по-късно обаче груба грешка на Марк Андре тер Стеген позволи на \"Бетис\" да си върне аванса от два гола. Вратарят на \"Барселона\" допусна много лековато попадение след на пръв поглед безобиден удар на Джовани ло Селсо. В 79-ата минута каталунците отново намалиха. Меси пусна страхотен извежда пас за Мунир ел Хадади, който сервира топката за Артуро Видал и чилиецът отбеляза на празна врата. Две минути по-късно обаче \"Барселона\" остана с човек по-малко на терена заради втори жълт картон на Иван Ракитич. Ситуацията за домакините стана още по-тежка, след като Серхио Каналес вкара четвърти гол в 83-ата минута. Меси намали за 3:4 в добавеното време, но \"Бетис\" удържа трите точки.", "date": "2018.11.11", "title": "\"Бетис\" шокира \"Барселона\" в голово шоу на \"Камп ноу\""}
{"url": "https://www.dnevnik.bg/bulgaria/2018/11/11/3343849_blokadata_krai_blagoevgrad_padna_kamion_blusna/", "text": "Камион е опитал да се вреже в група протестиращи на околовръстния път към Кулата, който бе блокиран днес. При инцидента има пострадало момиче, което е със счупена ръка, научи \"Дневник\" от участници в протеста.", "date": "2018.11.11", "title": "Блокадата край Благоевград падна, камион блъсна протестиращи"}
{"url": "https://www.dnevnik.bg/politika/2018/11/11/3343846_v_parij_prezidentut_nastoia_za_spravedlivo/", "text": "Президентът Румен Радев смята, че без последователна визия за свързаността в науката, технологиите и образованието, пропастта между Източна и Западна Европа няма да бъде премахната. \"Европа се опитва да създава положителни примери за солидарност и свързаност, като минимизира социалните и икономически неравенства между Изтока и Запада, Севера и Юга. Независимо от направените усилия обаче, Югоизточна Европа все още изостава, особено по отношение на развитието на човешкия капитал\", заяви Румен Радев пред участниците в Парижкия форум за мир за 100-годишнината от Първата световна война, съобщи прессекретариатът на държавния глава. Според Радев кохезионните политики на Европейския съюз (ЕС) все още се проектират предимно в традиционни сфери като инфраструктура и селско стопанство, докато свързаността е фокусирана върху транспорта, комуникациите и енергетиката. Държавният глава смята, че са необходими много повече проекти в областта на науката, технологиите и образованието, които да обединяват младите хора, особено от Югоизточна Европа. \"На младите хора на Балканите трябва да бъде осигурена възможност за образование по най-високи стандарти и за присъединяването им към водещи научни екипи и изследвания  без те да напускат нашия регион\", каза Румен Радев. \"Да не забравяме, че Първата световна война започна на Балканите. Стабилизирането на региона, който продължава да подхранва противоречия и противопоставяне, е от първостепенна важност\", заяви още държавният глава. Пред участниците във форума българският президент представи идеята за изграждане на Международен институт за устойчиви технологии в Югоизточна Европа - автентичен регионален проект в областта на върховите технологии и науката, който се фокусира върху подобряването на живота и спасяването на човешкия живот. \"Регионалният подход се изразява в изграждането на съвместна широкомащабна изследователска инфраструктура, която да води до високи резултати и научни и технологични дейности, които са конкурентоспособни и в международен план\", посочи Румен Радев. Проектът предвижда изграждането на Център за адронна терапия за изследване и лечение на тумори и био-медицински проучвания за региона на Югоизточна Европа. Освен оказването на животоспасяващо лечение, проектът предвижда институтът да привлече учени от държавите-членки и от цял свят, които да извършват научни изследвания. Успешното изпълнение на поставените цели ще позволи в бъдеще в Института да се правят и изследвания в областта на приложната ядрена физика. Президентът Радев подчерта, че за реализирането на проекта своята подкрепа вече са заявили водещи европейски институции в областта на науката, технологиите, образованието, както и в областта на адронната терапия, физиката на ускорителите на елементарните частици и онкологията. Сред тях са Европейската организация за ядрени изследвания, която изразява готовност да предостави технологии и техническа подкрепа и Международната агенция за атомна енергия за обучаване на кадри. За осигуряване на необходимото финансиране на проекта се очаква подкрепа от страна на европейските фондове. През месец януари т.г. в България се състоя първата среща на Управляващия комитет за създаването на института от всички подкрепящи проекта страни от нашия регион. Подготвен е и меморандум за разбирателство, който да бъде подписан от министър-председателите на държавите-участнички. \"България има активна роля като движещата сила за осъществяването на този проект\", изтъкна още държавният глава и коментира, че страната ни има всички предпоставки именно на нейна територия да се разгърне този институт с научно-приложен център. Румен Радев посочи още, че за разлика от своите съседи от Западните Балкани, страната ни е пълноправен член на ЦЕРН с утвърдени традиции и опит в ядрената наука. \"Самият факт, че държавите на Балканите се обединяват около такъв проект, показва, че регионът вече преодолява негативното си наследство. Самата философия, че някои цели ще се постигнат само чрез сътрудничество, е вече част от регионалната политическа култура\", подчерта още Румен Радев.", "date": "2018.11.11", "title": "В Париж президентът настоя за справедливо разпределение на научния потенциал за заличаване пропастта в ЕС"}
{"url": "https://www.dnevnik.bg/bulgaria/2018/11/11/3343851_mvr_otchete_che_se_e_spravilo_s_provokaciite_na/", "text": "Полицията не е допуснала нарушение на обществения ред по време на днешните протестите на територията на страната. В това увери шефът на Главна дирекция \"Национална полиция\" Христо Терзийски на извънреден брифинг, цитиран от \"Фокус\". \"Нека протестиращите също да спазват законовите разпореждания и разрешенията, които са дадени\", добави той. Той увери, че никъде в страната служителите на полицията не са използвали физическа сила и полицейска техника, въпреки че на много от местата е имало провокации. По думите му източник на провокациите са били както протестиращи, така и граждани, които са се прибирали в края на неделния ден с колите си и са били затруднени да преминат. Всичко за протеста четете  тук. Фотогалерия вижте  тук. \"Отговорно мога да кажа, че не допуснахме нарушение на обществения ред и някакви стълкновения между протестиращи и непротестиращи\", подчерта Терзийски.", "date": "2018.11.11", "title": "МВР отчете, че се е справило с провокациите на протестиращи и непротестиращи"}
{"url": "https://www.dnevnik.bg/video/2018/11/11/3343855_video_i_rocket_lab_izleze_na_pazara_za_sateliti_s_cena/", "text": "Още една частна компания са изстрелване на спътници на достъпна цена излезе на пазара с първия успешен комерсиален старт в неделя. Rocket Lab кръсти мисията \"Време е за бизнес\" (It's Business Time), а стартът бе даден от космодрум на компанията в 16:50 местно време в Нова Зеландия. Двустепенната ракета \"Електрон\" (Electron) изведе около 54 минути след старта 6 малки сателита и прототип за демонстриране на нова технология за справяне с \"космическия боклук\" на ниска околоземна орбита - около 500 км над планетата.  Компанията предлага със 17-метровата ракета извеждане на товари с тегло до 230 кг. срещу цена от около 5 милиона долара. Разходите на SpaceX са доста по-високи, но компанията на Илон Мъск може да изстрелва и много по-големи товари. Rocket Lab обаче се разполага в ниша за клиенти с по-скромни и краткосрочни проекти. Досега компанията направи две демонстрационни мисии през май миналата година и през януари 2018 г. Днешният полет трябваше да се състои през април, но бе отлаган няколко пъти заради технически проблеми. Ако те са отстранени трайно, следващият старт с 10 малки спътника трябва да е през декември. Поръчката идва от НАСА по проекта ELaNa-XIX (Educational Launch of Nanosatellites No. 19). Rocket Lab има и стартова площадка в американския щат Вирджиния, където първият полет може да се състои още през 2019 г. Компанията има производствена база в централата си в Хънтингтън бийч, щата Калифорния, както и голям център в Оуклънд, Нова Зеландия. На тези две места се разчита да строят бързо ракети \"Електрон\", ако се оправдаят прогнозите за засилено търсене на услугата.", "date": "2018.11.11", "title": "Видео: И Rocket Lab излезе на пазара за сателити с цена от само $5 млн. на старт"}
{"url": "https://www.dnevnik.bg/sport/2018/11/11/3343862_hamiltun_specheli_deseta_pobeda_za_sezona_sled_nelep/", "text": "Пилотът на \"Мерцедес\" Люис Хамилтън спечели паметна победа в Гран при на Бразилия. В първия си старт след  завоюването на петата си световна титла  британецът записа десети успех за сезона и общо 72-и в своята кариера. Хамилтън стартира пръв, но далеч не разполагаше с най-добрата кола на \"Интерлагос\". \"Ред бул\" имаше предимство пред останалите и състезанието изглеждаше загубено за \"Мерцедес\". Нелеп инцидент с Макс Вертсапен обаче преобърна всичко. От позиция на лидер в класирането пилотът на \"Ред бул\" се удари в Естебан Окон, когото в този момент затваряше с една обиколка. Французинът опита да контраатакува холандеца и двамата се сблъскаха при излизането от един от десните завои. Хамилтън се възползва от инцидента и отново излезе начело в състезанието. В последните обиколки гумите на британеца бяха много износени. Това даде шанс на Верстапен да намали изоставането си, но не достатъчно, за да може да атакува първата позиция. Пилотът на \"Ферари\" Кими Райконен оформи челната тройка. Финландецът се пребори за място на почетната стълбичка, след като първо изпревари Валтери Ботас при инцидента с Верстапен, а накрая удържа мощния финален натиска на Даниел Рикардо. Рикардо завърши четвърти, а Ботас - пети. Лидерът на \"Ферари\" Себастиан Фетел преживя още едно разочароващо състезание и остана едва шести. Шарл Леклерк, Ромен Грожан, Кевин Магнусен и Серхио Перес допълниха зоната на точките. С победата на Хамилтън \"Мерцедес\" си осигури титлата при конструкторите за четвърта поредна година. \"Сребърните стрели\" събраха 620 точки и кръг преди края на сезона имат аванс от 67 точки пред \"Ферари\". Хамилтън стартира добре от полпозишън и поведе колоната. Съотборникът му Ботас също потегли силно и изпревари Фетел за втората позиция. Зад тях Райконен успя да удържи агресивния старт на Верстапен и да запази четвъртото място. Болидът на \"Ред бул\" стоеше отлично на пистата и в четвъртата обиколка Верстапен изпревари последователно пилотите на Ферари\". В десетата обиколка холандецът предприе успешна атака и срещу Ботас. След като Хамилтън влезе в бокса за смяна на гуми в 20-ата обиколка, Верстапен поведе колоната. Пилотът на \"Ред бул\" остана на трасето чак до 36-ата обиколка. Той натрупа достатъчно солиден аванс, за да се върне начело след първия си питстоп. Победата на Верстапен изглеждаше сигурна до 44-ата обиколка, когато се стигна до нелепия инцидент с Окон. Пилотът на \"Ред бул\" се завъртя и изостана с повече от пет секунди от Хамилтън, които не успя да стопи до края на състезанието. Зад двамата Райконен изпревари Ботас и зае третото място. Фетел се движеше пети, но стартиралият от 11-а позиция Рикардо се движеше със страхотно темпо и си проправяше път напред. Австралийският пилот изпревари Фетел и Ботас и започна да преследва Райконен. Разликата между двамата в последните четири-пет обиколки разликата между двамата беше под секунда, но финландецът удържа мястото на подиума.", "date": "2018.11.11", "title": "Хамилтън спечели десета победа за сезона след нелеп инцидент с Верстапен"}
{"url": "https://www.dnevnik.bg/sviat/2018/11/11/3343853_sred_evroskeptici_i_neofashisti_200_hil_poliaci/", "text": "Евроскептичните лидери на Полша оглавиха в неделя шествие във Варшава на близо 200 хиляди души в чест на 100-годишнината от раждането на съвременна независима Полша, но в множеството имаше и групи на крайната десница и на италиански неофашисти. Това е първото съвместно участие в подобен марш на официални лица и крайни националисти. Някои от участниците скандираха \"Да скъсаме с ЕС\", \"Чест, чест, национална чест\" и \"Полша трябва да е оцветена в националните цветове, а не в червено или цветовете на дъгата\". Тези националистически, антикомунистически и хомофобски призиви бяха отправени броени часове, след като в Париж по повод едновековния юбилей от края на Първата световна война президентът Еманюел Макрон заяви, че \"национализмът е предателство към патриотизма\". И тази година на шествието имаше много запалени червени факли и море от националните червено-бели знамена, но отсъстваха миналогодишни расистки плакати и призиви за \"чиста кръв\" и \"Европа ще е бяла, или обезлюдена\". Маршът бе и най-лалкото три пъти по-многолюден от този през 2017 г. Но този път имаше и спорове дали управляващата партия \"Право и справедливост\" (PiS), обвинявана от 2015 г. насам в засилващите се авторитарни тенденции, тихомълком подкрепя участници, симпатизиращи на антисемитски и фашистки групи. Кметът Хана Гронкиевич-Валс забрани шествието в началото на седмицата, защото през последните години екстремисти редовно го превръщаха в продължителни улични сблъсъци с полицията и погроми. След това съдът отмени забраната, а управляващите предупредиха, че ще участват, само ако всички се държат мирно и няма крайни лозунги. Днес президентът Анджей Дуда и представителите на правителството бяха на дистанция от националистите, а за всеки случай полицията държеше крайните елементи по-далеч от официалната група. \"Благодаря, че дойдохте в Полша и че носите бяло-червения флаг, за който нашите бащи и деди са пролели кръвта си. Има място за всеки под нашите знамена\", каза президентът Дуда в началото. Той говори от платформата на военен джип и на няколко пъти дим го закриваше от множеството заради червените факли, запалени от националисти, носещи транспарант \"Бог, чест, Родина\". Правителството се договори с организаторите в последния момент за съвместно шествие, след като те се съгласиха да бъдат прибрани крайните по съдържание плакати и да не се скандират подобни лозунги. Днес националистите, които се канеха да проведат най-големият от години марш на крайната десница в Европа, обявиха, че все пак неделното шествие е голяма тяхна победа. Управляващите извличат политически дивиденти от раздухването на критики и ненавист към либерални ценности в Европа, както правят и други - но периферни - партии в ЕС, коментира \"Ройтерс\". \"Организаторите на Марша на независимостта са големи патриоти. По наше време младежта не беше патриотична\", казва пред агенцията 70-годишната пенсионерка Тереза Радзиковска, пристигнала от провинцията. \"Помните ли срамните лозунги от миналата година? 12 месеца по-късно авторите им се срещат с президента и премиера, вместо с прокурор\", написа в \"Туитър\" Марчин Киервински, депутат от центристката опозиция. Сред участниците днес се виждаха знамена на Националния радикален лагер (Obóz Narodowo-Radykalny) - крайно дясна групировка (и един от организаторите), които съдържат антисемитския и националистически символ на фалангистите от 30-те години. Имаше и знамена на Forza Nuova, италианската неофашистка организация на Роберто Фиоре. Посолството на САЩ предупреди гражданите си да бъдат бдителни за сигурността си по време на шествието. На 11 ноември поляците отбелязват създаването на втората република от територии, които в продължение на 123 години са били поделени между съседни държави. Полша се появява благодарение на сепаративния Брест-Литовски мирен договор на болшевиките в Русия с Четворната коалиция, в която е и България, както и на поражението на Германия и Австро-Унгария в Първата световна война.", "date": "2018.11.11", "title": "Сред евроскептици и неофашисти 200 хил. поляци шестваха за 100 години независимост"}
{"url": "https://www.dnevnik.bg/sport/2018/11/11/3343894_na_jivo_milan_priema_nepobedeniia_juventus/", "text": "Шампионът \"Ювентус\" продължи уверения си ход в Серия А с 11-а победа от 12 мача. \"Бианконерите\" се наложиха с 2:0 срещу \"Милан\" на \"Сан Сиро\". Головете вкараха Марио Манджукич и Кристиано Роналдо в двете полувремена. За \"Милан\" Гонсало Игуаин пропусна дузпа малко преди почивката, а в края на мача беше изгонен. С новите три точки шампионите вече имат 34 и възстановиха преднината си от шест пред \"Наполи\". \"Ювентус\" сложи край на победната серия на \"росонерите\", които остават пети с 21. Бяло-черните владееха инициативата през почти целия мач. Те стояха стабилно, държаха повече топката и не позволяваха на съперника си да създава опасности. Добрите възможности пред двете врати не бяха много. Още в началото на мача \"Ювентус\" поведе с гола на Манджукич в осмата минута. Хърватският нападател се възползва от подаване на Алекс Сандро и с глава прати топката във вратата. Три по-късно отново Манджукич стреля с глава, но играч на \"Милан\" изби. \"Ювентус\" продължаваше да е по-дейният отбор, но малко преди почивката домакините имаха отлична възможност да изравнят. Мехди Бенатия игра с ръка в наказателното поле. Съдията първоначално прецени, че дузпа няма, но след преглед на видеоповторение даде наказателен удар. Войчех Шчески отклони в гредата топката след удара на Игуаин и резултатът беше запазен. През втората част отново \"Ювентус\" имаше водеща роля. В 57-ата минута Пауло Дибала стреля от фаул, но топката мина покрай гредата. В 81-ата минута Жоао Кансело стреля силно от малък ъгъл от дясно, а Джанлуиджи Донарума се намеси. Топката обаче попадна в Роналдо, който със силен удар удвои. Секунди по-късно след единоборство Игуаин получи жълт картон. Нападателят реагира много бурно и беше изгонен.", "date": "2018.11.11", "title": "\"Ювентус\" продължи ударното начало с триумф срещу \"Милан\" (хронология)"}
{"url": "https://www.dnevnik.bg/photos/2018/11/11/3343839_fotogaleriia_svetovnite_snimki_na_denia_-_10-11_noemvri/", "text": "Дъждовен есенен уикенд в Манхатън.", "date": "2018.11.11", "title": "Фотогалерия: Световните снимки на деня - 10-11 ноември"}
{"url": "https://www.dnevnik.bg/sport/2018/11/11/3343902_boka_i_rivur_ne_se_pobediha_v_zrelishten_purvi_final/", "text": "Бока хуниорс\" и \"Ривър плейт\" направиха зрелищно равенство в първия мач от финала на най-престижния турнир в Южна Америка - Копа Либертадорес. Грандовете на аржентинския футбол завършиха 2:2 на стадион \"Бомбонера\" и оставиха развръзката за реванша на \"Монументал\". Вторият двубой е на 24 ноември от 22.00 часа. Във финала на Копа Либертадорес не важи правилото за гол на чужд терен. Ако и втората среща завърши наравно, следват две продължения по 15 минути и евентуално дузпи. \"Бока\" два пъти повеждаше в мача на \"Бомбонера\", но не успя да удържи аванса си. Рамон Абила откри резултата в 34-ата минута, но само две минути по-късно Лука Прато изравни. Домакините все пак се оттеглиха с преднина на почивката, след като Дарио Бенедето се разписа в добавеното време на първата част. В 61-ата минута \"Ривър плейт\" отново изравни след автогол на Карлос Роберто Искиердос.  Първият мач от  историческия финал между \"Бока\" и \"Ривър\"  трябваше да се играе в събота. Срещата обаче беше  отложена заради наводнен терен . В неделя служителите на стадиона започнаха да отводняват и подсушават терена от 8 ч. сутринта и той беше подготвен за игра. \"Бока\" и \"Ривър\", които са печелили Копа Либертадорес съответно шест и три пъти, за пръв път в 105-годишната история на турнира се изправя един срещу друг в битката за трофея. При успех синьо-жълтите ще се изравнят с \"Индепендиенте\", който със седем триумфа от седем финала е рекордьор в най-силния турнир в Южна Америка. \"Бока\" спечели за последно турнира през 2007 г., а \"Ривър\" - през 2015 г.", "date": "2018.11.11", "title": "\"Бока\" и \"Ривър\" не се победиха в зрелищен първи финал за Копа Либертадорес"}
