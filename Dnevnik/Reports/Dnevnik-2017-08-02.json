{"url": "http://www.dnevnik.bg/razvlechenie/2017/08/02/3017772_evroviziia_promeni_pravilata_za_konkursa/", "text": "Европейският съюз за радио и телевизия (EBU) е променил правилата за провеждане на конкурса \"Евровизия\". След инцидента с блокирания достъп до Киев на тазгодишната представителка на Русия от EBU препоръчват на участващите страни да не включват в делегациите си лица, на които е забранено да посещават страната домакин. Порталът  Esctoday , разпространяващ информация за \"Евровизия\", допълва, че след гафа с Юлия Самойлова в разпратеното писмо се казва \"нито избраният за участие артист, нито участниците в делегацията да са такива, че да създават предпоставки властите на страната, в която се провежда конкурсът, да им забранят достъп в съответствие с националното законодателство\". Самойлова не бе допусната в Украйна, тъй като е посещавала анексирания от Русия полуостров Крим и украински закон автоматично забранява на такива лица да пресичат границата. Друга промяна в регламента е ожесточаването на условията за националните телевизии, които показват конкурса на местните зрители. Ако някоя телевизия наруши рамките на предвиденото време и допуска спънки в работата по транслация на конкурса, от EBU си запазват правото да предадат организирането на \"Евровизия\" на друга организация. Русия например отказа да предава на живо тазгодишния финал в знак на протест срещу недопускането на нейната участничка. Украйна бе наказана по-късно с глоба от близо 15 милиона евро, включително за това, че не спази времевия график за финала и не осигури присъствие на сцената на всички участници. На страните участнички отново се напомня, че конкурсът не е политическо събитие и в него е забранена всякаква политическа пропаганда, включително в съдържанието на песните. Националният организатор ще бъде държан отговорен и ако има промотиране на компании, брандове, продукти или услуги. Нови и по-строги са изискванията към съдиите. От EBU искат в журито да не попадат съдии, които по някакъв начин са свързани с артистите или имат отношение към кандидатстващите песни. Отговорността за това носи националната телевизия, организираща конкурса.", "date": "2017.06.02", "title": "\"Евровизия\" промени правилата за конкурса"}
{"url": "http://www.dnevnik.bg/politika/2017/08/02/3017889_borisov_niama_po-dobri_ot_nas_stenograma_ot/", "text": "\"Просто нямаме алтернатива, няма по-добри от нас и всеки ден трябва максимално да се доказваме и да си изпълняваме програмата. Това изпълним ли го като програма, аз мисля, че ще се случат доста по-добри неща.\" Това заяви премиерът Бойко Борисов пред министрите, след като кабинетът прие  програмата за управление до 2021 г.  Той напомни, че документът е съставен въз основа на коалиционното споразумение между ГЕРБ и \"Обединени патриоти\" (НФСБ, ВМРО и \"Атака\") и призова министрите за \"всеки ден работа\", показва стенограмата от днешното заседание на Министерския съвет. Управленската програма обхваща 20 области, за които са набелязани 65 приоритета и 902 мерки. Като обща цел на коалиционното правителство е посочено: доходи, сигурност, икономически прогрес, свобода и демокрация, сила на предприемаческия дух и прозрачност на управлението. Като отделен приоритет е изведено намаляването на административната тежест за гражданите и бизнеса и развитието на електронното управление.  Точка 24. Проект на Решение за приемане на Програма за управление на правителството на Република България за периода 2017-2021 г. Бойко Борисов: В изпълнение на подписаното Коалиционно споразумение между Политическа партия \"ГЕРБ\" и \"Обединени патриоти\" – НФСБ, \"Атака\" и ВМРО, е изготвен проект на Програма за управление на правителството на Република България за периода 2017-2021 година. Проектът на Програмата за управление е съобразен с приоритетите на управление към Коалиционното споразумение и обхваща 20 области, за които правителството на България набелязва 65 приоритета и 902 мерки, които ще допринесат за тяхното развитие. Имайте предвид, че има да се свърши много работа. Много е направено, но и много трябва да се направи. Особено важно, към регионалното министерство – \"Хемус\" – ускорено, максимално бързо; ТОЛ-системата – ускорено, максимално бързо. Административните тежести – към Министерството на икономиката и Агенцията за електронно управление. И всеки един от вас по темите: реформите и продължаването на това, което се прави в правосъдието и сме поели като ангажимент; образованието е изключителен приоритет на коалицията – не само с финансирането в повече, но и самите програми. Виждате, огромни инвестиции идват в България, завод след завод се строи – квалифицираната работна ръка, експертното ниво, максимум трябва да можем да отговорим на интереса, който има към България. Разбира се, социалната сфера. Но не само повишаване на пенсиите, а и всички тези приоритети, за които говорихме в предизборната кампания, особено за инвалидните пенсии. Особено за фалшиви ТЕЛК-ове. Особено това, което точи бюджета и в същото време не играе ролята, за която става въпрос. Същото касае и здравеопазването. Огромни пари се наливат в здравеопазването, а хората все още очакват не само качествена, но и бързата помощ, спешната помощ. Доста се направи по материалната база, в подготовката, в квалификацията, но разчитаме изключително на ръководството на Министерството на здравеопазването. Вътрешните работи. Радев, колко души сме назначили вече на тези 1000 бройки, които казахме? Валентин Радев: Над 700. Бойко Борисов: Над 700 вече сме назначили. Другите в момента са на курсове, тъй като шестмесечни курсове трябва да минат и не можем да ги назначим, но се надявам в следващите седмици да изпълним и поетия ангажимент за 1000 нови полицаи, които да отидат там. С всеобщите усилия на парламентарните групи беше променен и законът и вече се изплащат парите за летните униформи и тези, които Валентин Радев: От вчера. Бойко Борисов: От вчера. Така че, много и от нещата, които сме описали в програмата, вече са свършени или се свършват. Договорът за добросъседство с Македония – към днешна дата и това е изпълнено. В сферата на отбраната сме направили цял План на действие, който поетапно, постепенно, на базата на индустриалното сътрудничество, на повишаване капацитета и качеството на Българската армия, да се прави, а не така – даване на една купчина пари без да се направи необходимата оценка, кое е най-важно и къде най-напред трябва да се дадат. С една от точките от днес стартираме в Министерството на транспорта процедурите за обновяване на подвижния състав, влаковете и локомотивите, тъй като особено сега, в жегите, ежедневно се палят поради възрастта им, която надвишава на много от вас годините. Това също е приоритет. Знаете, изградихме стотици километри нови жп линии, рехабилитирани с нови контактни мрежи, които позволяват до 180-200 километра в час да се движат влаковете. Искам да видя по София – Бургас, София – Варна нови влакове. 100% екологично чисто и много по-сигурно. С АПИ в неделя правихме едно съвещание, Министерството на транспорта, регионалното министерство и АПИ, и трябва да ви кажа, че ние започваме да мислим до Пловдив да оширяваме \"Тракия\" с още една лента. Извадихме статистиката от камерите на АПИ – между 45 и 50 хиляди автомобила се движат по \"Тракия\" на денонощие. От това с години наред ужасяващо обжалване на решенията по ТОЛ системата, нямащо нищо общо с правосъдието и с нормалната бизнес практика, държавата губи, Валери, милион и половина на ден! По най-елементарните сметки, от това, че нямаме ТОЛ система, милион и половина на ден! 25 хиляди ТИР-а са минали за три дни. В момента, в който се произнесе КЗК, минута след това пристига жалба! Години наред! Защото, по най-елементарните, пак казвам, сметки, поне милиард и триста, милиард и петстотин директно Това са сметките. Сиреч, ние и \"Хемус\", и Ботевград – Мездра, и тунела под Шипка можем да направим без въобще да пипаме парите от бюджета. И тогава вече ще се съглася и с колегите патриоти, че имайки ТОЛ-системата можем да освободим около милиард и половина да мислим за пенсии и за другите социални неща. Без да пипаме парите от бюджета сметките излизат, без тези трансфери, които сега правим. ТОЛ системата ще даде възможност да поддържаме и да градим нови пътища. Милион и половина на ден губим! Обжалване, обжалване, обжалване, обжалване от \"Суходолска\" №3, обжалване от \"Суходолска\" №3. Проверихме жалбоподателя, той мете пред \"Пирогов\", нали разбирате? Това е блокаж и ако не можем да преодолеем точно този проблем, за да направим ТОЛ-системата, съм възложил на регионалното министерство – държавно предприятие по специалния Закон за обществените поръчки. И ще го направим. Просто не можем да допускаме повече такива пари да се губят. В същото време, представете си 50 хиляди автомобила на денонощие. Всеки стандарт в строителството, който отворите, ще ви покаже, че на третата, четвъртата, петата година трябва да се подменя асфалтът при такова натоварване. И ние тогава пак трябва да даваме по 100 милиона за отсечките да започнем да ги ремонтираме. При положение, че в цял свят това е направено и се прави – в България се блокира. Ако и сега не стане, ще търсим вашата подкрепа да го направим по този начин, с държавно предприятие. Целта ни е юли-август догодина ТОЛ системата да работи. Смятайте колко пари ще се загубят и са загубени за тези години досега. Да ви информирам – усилено работим по \"Хемус\", четирите ЛОТ-а, едни са на търг, а други се проектират. Малко я дърпаме откъм Угърчин отгоре магистралата, защото, ако си представите Стара планина отдолу имаме подбалканската линия, която обслужва тези градове, а \"Тракия\" минава по равнината, за да е по-евтино и по-бързо строителството. Тук имаме стария път, който върви София – Велико Търново – Шумен и леко отгоре в Дунавската равнина, където е по-лесен теренът, малко над Търново, между Търново и Плевен, минава и ще я заустим в новия ЛОТ, който е от Белокопитово към Търговище. В момента би трябвало да започват да го строят, нали така? Малина Крумова: Да. Бойко Борисов: Минаха търгове и всичко, така че там атакуваме и започваме да го строим. С една дума, да можем максимум в мандата да отидем до Търново и до Търговище, образно казано, с \"Хемус\". Вие виждате – в момента, в който заявихме твърдо, че ще се прави, се събуди интересът за инвестиции. Ще видите другия месец по Плевен, Севлиево, Габрово какви заводи и какви интереси има на инвеститори за заводи, включително за 8 хиляди работни места за Плевен. Така че, това паралелно с всичко друго регионалното министерство трябва да го направи. С македонския премиер си говорим, Каракачанов беше, и казва: \"Всички хора, които си идват от морето, казват колко е чисто Черно море вече\". Всички тези пречиствателни станции, които се изградиха по реките и по морето си дават резултат. Малина Крумова: И имаме още много да градим. Бойко Борисов: Много се изградиха, много ще градим. Това са програми и за това ви трябва стабилност и яка работа. Същото и за енергетиката. Също огромни пари се изливат в селското стопанство. Там Порожанов също има какво още да доусъвършенства. Предстои председателство, Министерството на културата с всички свои програми, Пловдив – столица на културата, младежка столица – Варна. Тези дни с Варна се занимаваме, защото Бургас доста ги изпревари. В момента в града целият трафик от \"Хемус\" и от аерогарата се набива вътре в града. Да не говорим към двете пристанища – Изток и Запад, ТИР-овете със селскостопанска продукция и с товари, които отиват към корабите. Огромно натоварване! Затова говорихме с министър Московски, със синдикатите, с местните синдикати и тези дни ще отида до Варна, да направим едно голямо съвещание със синдикатите, с пристанището, с кмета, с общинските съветници. Идеята ни е самото пристанище Изток (там дадохме имоти на общината и това стана най-атрактивната, най-приятната част на града; хората непрекъснато се разхождат, концерти се правят и просто градът се отвори), идеята ни е да инвестираме малко пари допълнително и всички тези товарителни докове да ги преместим на Запад и всъщност това пристанище да остане за ресторанти, кафета, яхти и да отворим града. Да дадем възможност да развием града в тази посока и да стане една действително прекрасна зона, като във всеки един морски град. Защото на Бургас му направихме морската градина, направихме обходите. Валери като си отиде, му е драго. А като отидеш във Варна, пристанището затиска града и не му дава да се разтвори в посока \"Галата\", на там може да расте градът. Това искаме да направим. Два булеварда има – за единия 75 милиона. Уреждаме днес с Министерството на финансите, кметът трябва да е тук, с Европейската инвестиционна банка, където на практика парите са без лихва. Ще окажете на кмета максимално помощ, с Горанов съм говорил. Със 75 милиона правим две по две платна с две локални отстрани. Всъщност, от влизането във Варна излизаш горе чак към Аксаково вече и тръгваш на север. Двете платна ще са директни с три кръстовища на две нива, а през локалните ще могат да се използват и от кварталите. Целта е този трафик да се изкара натам. А с 9 милиона правим един допълнителен път и всички ТИР-ове ги изкарваме директно да отиват на пристанището. От друга страна, това са и работни места. Така, че това възнамеряваме да направим. Четири милиона по \"Региони в растеж\" има за Математическата гимназия, която влиза в програмата за образование и на двете партии. Те искат и библиотека, но засега нека да направим тези неща. Мисля, че за Варна ще е добре сега да стартираме с тези няколко проекта. Порожанов! Румен Порожанов: Само да Ви допълня, очакваме най-голямата реколта въобще, която ще бъде, за пшеница и ечемик. Другата седмица ще обявя официалните резултати. Бойко Борисов: Най-големите резултати от? Румен Порожанов: Реколта на пшеница и ечемик. Бойко Борисов: За последните месеци или години? Румен Порожанов: Не, за последните години и то с много по-добро качество, тъй като миналата беше рекордна, а сега ще е още по-голяма, с много по-добро качество от миналата година. Разбира се, говорейки за това, тук веднага го прехвърлям към програмата и към модерното и конкурентоспособно земеделие, а то не би се случило без цялостната подкрепа – и европейска, и национална, в последните години. Само за да добавя това, което Вие казахте за пристанищата. Вече близо един милион от новата реколта е заминал и се товари за износ, до момента само. Бойко Борисов: Един милион! Румен Порожанов: Един милион тона. В момента много активно се товари на всички пристанища. Другата седмица ще дам конкретни числа и резултати. Бойко Борисов: За това тук ще търсим максимална подкрепа да го направим. Енергетиката да не пропуснем и европейския газов хъб. Вчера подписахме Меморандум за газова свързаност с Македония, електрически далекопроводи и т. н. Много още трябва да се направи и да се ограничат всички течове. Да не пропусна и спорта, разбира се. Всеки ден работа! Просто нямаме алтернатива, няма по-добри от нас и всеки ден трябва максимално да се доказваме и да си изпълняваме програмата. Това изпълним ли го като програма, аз мисля, че ще се случат доста по-добри неща. Валери Симеонов: От името на Коалиция \"Обединени патриоти\" изразявам задоволство от подготвения документ. Програмата е добра, доста детайлна, стегната. Да благодаря на екипа, който работеше по програмата – изключително уместните далновидни действия на госпожа Бъчварова и на госпожа Немска, които бяха в основата на изготвянето на този документ. Сега вече нашите опоненти трудно ще могат да предявяват претенции. Но все пак, искам да обърна внимание, че тази програма е коалиционна, че носим отговорност съвместна и апелирам за мобилизация за изпълнението на тази програма. Редно е да се отбележи, че една част от заложените приоритети и мерки вече са направени, за разлика, например, от управлението по време на 43-ото Народно събрание, когато направихме програмата, все още нямаше почти нищо направено, сега вече имаме доста неща, с които можем да се похвалим. Обръщам внимание на уважаемите колеги министри, че във връзка с Председателството на България и с оглед на това, че те са доста ангажирани с пътувания и със странични ангажименти, би било редно да не се допуска някакво забавяне с оглед на това, че част от нещата и приоритетите ще бъдат прехвърлени за изпълнение, условно казано на втория ешелон. Но вашите задължения си остават, никой няма да ни остави половин година да забавим темпото. В заключение да пожелая тази програма да бъде реализира в максимална степен в определения за целта период от време. Благодаря. Кирил Ананиев: Може ли, господин премиер? Бойко Борисов: Слушам Ви. Кирил Ананиев: Уважаеми господин премиер, уважаеми дами и господа министри, ние сме направили няколко бележки, надявам се да бъдат отразени в окончателния вариант на програмата. Някои от тях са технически, някои от тях са обаче по същество, особено тази, която е предвидена в раздела за културата, където е предвидено една част от парите, събрани по Закона за хазарта, да отиват за култура. Този текст противоречи на Закона за публичните финанси. Има бюджетна процедура, по която ние разглеждаме всички искания на министерствата, в това число и на сектор \"Култура\". Не е редно в един закон, който не е основен закон, да се променят принципи, заложени в Закона за публичните финанси, заради което предлагаме по Раздел 12 – \"Култура\", Приоритет 37, предлагаме Цел 135 – Мерки 512 и 514 да отпаднат. Също така имаме бележки по отношение на предложенията за законодателни инициативи в Закона за местните данъци и такси. Считаме, че е необходимо да направим едно проучване дали общините ще могат да осигурят необходимия финансов, кадрови, технологически и технически ресурс, включително за отговарящите за изискванията на интерфейс, софтуерни компоненти, сървърни компоненти и т. н., за да може да бъде изпълнено това предложение, което се прави на стр. 108 от законодателната инициатива. Имаме и технически бележки. Надявам се това, което сме предложили, да е разгледано и в окончателния вариант на програмата да бъде отразено. Но тези две бележки са съществени и затова реших тях специално да ги посоча в моето изказване. Подкрепяме и считаме, че програмата е много добре разработена, има визия, има цели, може би някои от тях за първи път се поставят и е хубаво тя да получи сериозна публичност. Бойко Борисов: Програмата е на базата и на коалиционното споразумение, и на желанието ни, водейки цялата тази политика Кой не иска на културата да дадем повече пари?! Искаме и ще търсим варианти. Разбира се, основният Закон за публичните финанси, всичко това, което ние предлагаме, ще отиде в парламента, ще се водят дебати, ще се отстояват. Така че, ние даваме една рамка – 902 неща, които считаме, че могат да се направят. Ние 900 да направим, тези 2 да не ги направим, аз мисля, че ще бъде една действително програма максимум. Слушам! Валери Симеонов: Една непълнота в тази програма, голяма липса има, с която се гордея – липсват чуждици, няма слогани в програмата, няма и визия, господин Ананиев, има виждане. Бойко Борисов: Ние сме такова правителство – с патриотична насоченост. Приехме точка 24.", "date": "2017.06.02", "title": "Борисов: Няма по-добри от нас (стенограма от заседанието на правителството)"}
{"url": "http://www.dnevnik.bg/sport/2017/08/02/3017636_parij_i_los_andjelis_donesoha_oblekchenie_no_ne_i/", "text": "Изборът на градовете домакини на олимпийските игри през 2024 и 2028 г. е само въпрос на формалност. Във вторник  Лос Анджелис поиска да приеме най-големия спортен форум през 2028 г. , като по този начин отстъпи избора за 2024 г. на Париж. За пръв път Международният олимпийски комитет (МОК) ще обяви едновременно домакините на две олимпиади. Това ще стане факт на конгреса на организацията на 13 септември в Лима, Перу. Подобен безпрецедентен ход на МОК вероятно ще внесе известна стабилност при провеждането на игрите, но няма да реши всички проблеми, свързани с малкия брой желаещи да бъдат домакини. Париж и Лос Анджелис поемат отговорността да съживят спортното шоу и да поведат олимпийското движение към нова посока. Огромните инвестиции и рискът, че тези средства няма да се възвърнат, накараха градовете и правителствата да преосмислят стойността на провеждането на спортни форуми от подобен ранг. На преден план стои темата за бъдещето на спортните съоръжения. Скорошни снимки показаха  упадъка на голяма част от местата , които посрещнаха Рио 2016.  За зимните игри в Сочи през 2014 г. бяха похарчени колосални 51 млрд. долара. Две години по-късно Бразилия инвестира значително по-малко -  13.2 млрд. долара , но остави зад себе си множество \"бели слонове\". Същото се случи с мултимилионните обекти в Атина и Пекин.  \"Несигурността при избора на домакин на олимпийските игри е голяма и МОК трябва да премахне този формат, защото му създава проблеми - било то в Сочи, или в Рио\", коментира пред \"Ройтерс\" специалистът по спортен маркетинг Патрик Нейли. \"Олимпийските игри трябва да продължат напред. Лос Анджелис реши техните проблеми, но в света няма много други такива градове. В МОК не могат да разчитат, че ще се появи друг Лос Анджелис в следващите осем години, така че е време за промяна\", допълни Нейли. Париж и Лос Анджелис останаха единствените кандидати за игрите през 2024 г., след като Рим, Хамбург, Бостън и Будапеща се оттеглиха от наддаването. (Преди това Осло, Стокхолм, Краков и Лвов се оттеглиха от битката за зимната олимпиада през 2022 г.) И Париж, и Лос Анджелис имат много плюсове по отношение на инфраструктурата и икономическата стабилност. Нейли обаче поставя под съмнение доколко двойният избор е добър план за бъдещето. Заради вече съществуващите спортни съоръжения Лос Анджелис е значително по-подготвен да бъде домакин на игрите от много други градове. Подобно дългосрочно планиране - до 2028 г., обаче крие своите сериозни рискове. Кандидатурата на града е частно финансирана и е по-способна да се справи при големи политически промени, но е податлива на колебания в глобалната икономика. Основната движеща сила при лобирането на Лос Анджелис за домакин на игрите е кметът Ерик Гарсети. Той отдавна ще е освободил поста, когато олимпийският огън бъде запален, а днешната силна икономика на града може да бъде заменена от дефицит и висока безработица през 2028 г. Игрите в Рио 2016 бяха пример за това колко бързо вълнението от провеждането им може да се превърне в отчаяние. Когато Бразилия беше избрана за домакин през 2009 г., страната се носеше на вълната на икономически растеж. Това обаче бързо се промени и в резултат на политически сътресения се стигна до съкращаване на бюджета, забавяне на ремонтните дейности до последния момент и куп неуредици по време на самите игри. \"Несигурностите, които могат да възникнат за десетилетие, са неограничени. Лос Анджелис поема по-голям финансов риск, отколкото биха предпочели, ако получат игрите през 2024 г. Възможно е да има рецесия или две от този момент до 2028 г.\", заяви Зев Ярославки, който е бил общински съветник в Ел Ей през 1984 г., когато градът за втори път беше домакин на олимпийски игри. Лос Анджелис ще трябва да изчака провеждането на пет олимпийски игри - две летни и три зимни, преди да получи своя шанс за изява. Запазването на ентусиазма и инерцията от него ще бъде още едно от предизвикателствата пред организаторите. \"Не съм сигурен, че бих искал да стане редовна практика едновременното обявяване на домакините на две олимпиади, защото не може да се разчита на стабилността на девет от десет държави при наличието на такъв времеви интервал\", заяви членът на Канадския олимпийски комитет Дик Паунд. Той също счита, че е крайно време МОК да преосмисли процедурите по кандидатстване и избор на домакини, за да се гарантира, че ще бъдат избирани \"правилните\" домакини. \"Този път звездите и планетите се наредиха благоприятно, защото имахме два много силни кандидата. Сега обаче трябва да помислим как да променим процеса.\" \"Трябва ли да си седим тихо в Лозана и просто да чакаме да видим какво ще се случи? Или вместо това да помислим какво би било най-добре за олимпийското движение\", допълни бившият президент на Световната антидопингова агенция (WADA).", "date": "2017.06.02", "title": "Париж и Лос Анджелис донесоха облекчение, но не и решение на проблемите на МОК"}
{"url": "http://www.dnevnik.bg/ot_vas/novini_ot_vas/2017/08/02/3017639_trakiisko_svetilishte_krai_selo_strelkovo/", "text": "Баджалията е пещера и скално-светилище на Залмоксис - митичен цар, жрец и бог на тракийското племе Гети. Светилището датира от VI век пр. н. е. и част от скалния култов комплекс, който включва скални светилища, олтари, култови площадки и скални ями, групирани в протежение на 4 км. Скалният храм е разположен в голяма пещера, до която се достига по изсечен в скалата тунел. До него старателно е оформена голяма засводена олтарна ниша, а под нея площадка - център на култовите ритуали.", "date": "2017.06.02", "title": "Тракийско светилище край село Стрелково"}
{"url": "http://www.dnevnik.bg/kultura/2017/08/02/3017874_spektakulut_maika_e_akcentut_v_programata_na/", "text": "Спектакълът \"Майка\" на белгийската танцова компания Peeping Tom е акцентът в юбилейното 10-о издание на фестивала One Dance Week в Пловдив. То ще се състои между 23 септември и 15 октомври, съобщават организаторите от фондация \"Едно\". \"Майка\" е вторият спектакъл от \"семейната трилогия\" на компанията, известна със сценографиите си, пресъздаващи много конкретни, реалистични (и клаустрофобични) пространства и интереса си към изолацията, самотата и обърканите семейни отношения.  \"Майка\" е актуалният спектакъл на белгийците, който следва постановката им \"Баща\" и предшества хореографията \"Дете\", която трябва да завърши трилогията през 2019 г. Хореографията на Габриела Каризо проследява състоянията на женското тяло от детството до зрялата възраст, разглеждайки го като съд, който съхранява мечти, страхове, спомени и очаквания - лични и колективни. Както други спектакли на Peeping Tom, и този е изграден на базата на личните преживявания на танцьорите и е провокиран от смъртта на майката на Каризо. Пресечните точки на тези спомени рисуват смущаваща картина на значението на това какво е да си жена, майка и родител, пишат артистите. Представлението ще се играе на 14 октомври от 19.30 ч. в Дома на културата \"Борис Христов\" в Пловдив. В рамките на фестивала зрителите ще видят още дует между човек и робот от Тайван, танц, вдъхновен от Мохамед Али и други спектакли, а срещу 45 лв. могат да купят билет за целия фестивал. Повече за  One Dance Week  има на неговия сайт.", "date": "2017.06.02", "title": "Спектакълът \"Майка\" е акцентът в програмата на юбилейната One Dance Week"}
{"url": "http://www.dnevnik.bg/sport/2017/08/02/3018007_ludogorec_dokosna_triumfa_sreshtu_apoel_no_otpadna_ot/", "text": "\"Лудогорец\" отпадна от Шампионската лига, въпреки че победи \"Апоел\" (Беер Шева) с 3:1 в Разград. Българският първенец направи силен мач, показвайки различно лице от първата среща в Израел, но една единствена грешка грешка го лиши от продължаване напред. Общият резултат от двете срещи е 3:3, но заради гола си на чужд терен  \"Апоел\"  преодолява третия предварителен кръг и продължава към плейофите. За \"Лудогорец\" остава утехата, че ще се бори за участие в груповата фаза на Лига Европа. Българският шампион поведе с 3:0 до 55-ата минута с два гола на Вандерсон и един на Марселиньо и вече се виждаше в плейофния кръг. Само пет минути по-късно обаче след удар на Мохамад Гади и рикошет израелският отбор върна един гол, който отряза крилата на разградчани. \"Лудогорец\"  за пореден път не успя да запази мрежата си суха, правейки го само в два случая от последните си 16 мача в европейските турнири, което се оказа ключово и за отпадането от Шампионската лига. Българският тим беше напълно преобразен от показаното преди седмица в Израел. Футболистите на Георги Дерменджиев не бяха респектирани от съперника, а от самото начало подходиха агресивно и със самочувствие. \"Лудогорец\" предостави инициативата на гостите, но наложи много здрава преса в собствената си половина. Топката се пренасяше максимално бързо в предни позиции, след като беше отнемана. Началото беше перфектно и само девет минути бяха нужни на разградчани, за да открият резултата. Триходова комбинация между Кафу, Марселиньо и Вандерсон намери последния в страхотна позиция. Халфът засече центрирането на Марселиньо и изведе шампионите напред. \"Лудогорец\" продължи да действа по първоначалния си план, който определено носеше успех. \"Апоел\" държеше топката и се настани трайно в половината на разградчани, но не можа да стигне в близост до вратата на Хорхе Броун. В 24-ата минута Вандерсон отново изскочи на доба позиция, но ударът му беше блокиран. Малко след това бразилецът сам си създаде възможност, но реши да действа индивидуално, стреляйки от малък ъгъл и сгреши. Десетина минути преди почивката шампионите нанесоха своя удар, точно когато изглеждаше, че те нямат предимство. Дяков намери Вандерсон на ръба на засадата, той се измъкна, финтира и вратаря Хаймов и вкара топката в празната мрежа за 2:0. Психологическото предимство, което шампионите натрупаха с елиминирането на пасива си от първата среща определено стъписа израелския тим и това оказа влияние в началото на втората част. Още в 55-ата минута \"Лудогорец\" стигна до трети гол, който доближи отбора до продължаване напред. След разбъркване в наказателното поле Кешеру много хитри плъзна топката към Марселиньо и бразилецът с мощно воле с левия крак вкара за трети път в мрежата на \"Апоел\". Третото попадение обаче сякаш прекалено бързо успокои футболистите на  Георги Дерменджиев  и те лековато допуснаха гол. Точно час след началото на двубоя Мохамад Гадир се озова непокрит на добра позиция и след рикошет в крака на Моци, топката излъга вратаря Броун, и влетя в мрежата. До края на двубоя Дерменджиев хвърли абсолютно всичко в атака, пускайки  Мисиджан  и Жоао Пауло, които засилиха нападателната мощ на тима. Точно 10 минути преди края и късметът не беше на страната на разградчани, след като Марселиньо вкара гол, но той беше отменен заради засада. Драмата беше пълна, след като в 85-ата минута Джон Огу пропусна дузпа. \"Апоел\" получи правото да изпълни 11-метров удар за игра с ръка на Пластун, но нигериецът стреля много силно, пращайки топката над вратата. За капак резервата Охана получи червен картон, а това позволи на \"Лудогорец\" трайно да се настани в наказателното поле на гостите. Центриранията следваха едно след друго, а при най-чистото положение Вандерсон от няколко метра прати топката встрани от целта. В продължението Нуакеме можеше да вкара втори гол за \"Апоел\", но нацели десния стълб на вратата на Броун, а Марселиньо получи червен картон за удар без топка срещу играч на съперника. За първи път в историята си \"Лудогорец\" отпадна в третия предварителен кръг на Шампионската лига, след като досега винаги беше прескачал това стъпало. Европейската кампания за отбора обаче не приключва, като разградчани ще участва в плейофите на Лига Европа.", "date": "2017.06.02", "title": "\"Лудогорец\" докосна триумфа срещу \"Апоел\", но отпадна от Шампионската лига"}
{"url": "http://www.dnevnik.bg/sviat/2017/08/02/3017866_norvejka_antiimigrantska_grupa_sburka_avtobusni/", "text": "Норвежка антиимигрантска група стана за смях, след като нейни членове бурно се възмутиха от публикувана във \"Фейсбук\" снимка на автобусни седалки... които взели за  жени с бурки . Снимката е била в пусната в интернет на шега от журналиста Йохан Слотавик. Той казва пред норвежкия сайт Nettavisen, че е искал \"да види как възприятията на хората се влияят от реакцията на другите около тях. В крайна сметка доста се смях\". \"Изгонете ги от страната\" и \"Ужасяващо. Това не трябва да се допуска\" гласят някои от коментарите в групата Fedrelandet viktigst (\"Отечеството преди всичко\"), пише в. \"Гардиън\". Други се възмущават, че \"пътничките\" са опасни, защото може да носят оръжия и бомби. \"Изглеждат като затворени чадъри\", пише един коментатор. \"Мислех, че ще е така през 2050 г., но се случва СЕГА\", уплашен е друг. Заблудата на членовете на антиимигрантската група разсмя Норвегия, след като мъж на име Синдре Байер публикува скрийншотове на дискусиите. \"Мисля, че преминах теста – първо видях група  Дарт Вейдъри \", гласи един от коментарите под поста на Байер. \"Шокирам съм колко много омраза и  фалшиви новини  има там\", казва самият той пред The Local. \"Омразата, изсипала се върху тези празни автобусни седалки, действително показва как предразсъдъците надделяват над мъдростта.\"", "date": "2017.06.02", "title": "Норвежка антиимигрантска група сбърка автобусни седалки с жени с бурки"}
{"url": "http://www.dnevnik.bg/sport/2017/08/02/3017936_vavrinka_propuska_mastursite_v_monreal_i_sinsinati/", "text": "Шампионът от US Open Стан Вавринка ще пропусне предстоящите два турнира от сериите \"Мастърс\" - в Монреал (7-13 aвгуст) и Синсинати (14-20 август). Швейцарският тенисист има контузия в коляното и няма да успее да се възстанови навреме. \"След дълго обмисляне и много консултации с моите доктори и екипа ми реших да пропусна турнирите в Канада и Синсинати от съображения за здравето ми\", обяви Вавринка в официалния си сайт. Той заяви, че е направил всичко по силите си, за да бъде готов за участие в двете надпревари. \"Това решение е огромно разочарование за феновете ми и за мен самия. Трябва обаче да бъде 100% сигурен, че контузията е отшумяла, преди да се завърне в игра. Аз и екипът ми правим всичко възможно, за да се възстановя бързо\", допълни световният номер 4. Вавринка беше измъчван от травмата в лявото коляно през целия сезон на тревни кортове. След силното представяне на клей и особено на \"Ролан Гарос\", където играе финал, 32-годишният швейцарец отпадна още в първия кръг в \"Куинс\" и \"Уимбълдън\". Носителят на три титли от Големия шлем се надява да се възстанови напълно за започващия на 28 август US Open, където ще защитава трофея от 2016 г. Вавринка заема четвъртото място в годишната ранглиста, която определя осемте участници във финалите на АТП. Той има актив от 3150 точки и аванс от 1435 точки пред първия под чертата - Григор Димитров.", "date": "2017.06.02", "title": "Вавринка пропуска мастърсите в Монреал и Синсинати заради контузия"}
{"url": "http://www.dnevnik.bg/sport/2017/08/02/3017923_stolichnata_obshtina_ogranichi_dostupa_na_koli_do/", "text": "Дирекция \"Зелена система\" към  Столична община  ограничи достъпа на МПС до стадион \"Българска армия\", считано от 2 август 2017 г. Това съобщи \"ЦСКА-София\" чрез официалния си сайт. Забраната важи и за дните, в които на стадиона него се провеждат футболни мачове. \"Автомобили и всякакви превозни средства на официални и длъжностни лица от БФС, включително гостуващ отбор, делегати, съдии, журналисти и гости няма да бъдат допускани в близост до съоръжението\", съобщават от клуба. Всеки, който иска да използва автомобил в района на Борисовата градина и стадион  \"Българска армия\" , вече ще трябва да плаща месечна такса в размер на 30 лева. От \"Зелена система\" ще издават пропуск, който да важи в рамките на парка. \"Също така ви информираме, че всички служители на ЦСКА, отбор, спортно-технически щаб и персонал занапред ще идват пеша на работа\", написаха още от клуба. Все още не е ясно как ще се процедира в двубои с по-голям заряд, в които публиката на червените не е дружелюбно настроена към гостуващите отбори, както е с  \"Лудогорец\" . Още този уикенд червените приемат \"Локомотив\" (Пловдив) в мач от четвъртия кръг на Първа лига.", "date": "2017.06.02", "title": "Столичната община ограничи достъпа на коли до стадион \"Българска армия\""}
{"url": "http://www.dnevnik.bg/sviat/2017/08/02/3017887_trump_podpisa_novite_sankcii_sreshtu_rusiia/", "text": "Президентът на САЩ Доналд Тръмп е подписал приетия преди броени дни от Конгреса закон, налагащ нови санкции срещу Русия, Иран и Северна Корея, съобщи представител на Белия дом. Конгресмени и сенатори одобриха миналата седмица проекта с такова внушително мнозинство, че нямаше никакво съмнение, че евентуално президентско вето щеше веднага да бъде преодоляно. В частта за Русия се казва, че допълнителните мерки, насочени изключително срещу енергийния сектор на страната, се предприемат заради продължаващата окупация на Крим, руската намеса в Източна Украйна и намесата на Москва в американските избори. Това е първият засягащ международните отношения закон на Конгреса, приет от идването на Тръмп на власт преди половин година. В него е включена клауза, забраняваща всеки опит на президента самостоятелно да отслаби вече съществуващите санкции срещу Русия. Администрацията продължава да изпраща противоречиви сигнали за санкциите, след като във вторник държавният секретар Рекс Тилърсън каза, че както той, така и президентът, не вярват, че така \"ще се помогне на дипломатическите ни усилият\" с Русия. В сряда вицепрезидентът Майк Пенс заяви, че подписът на Тръмп показвал, че той и Конгресът говорят \"с един глас\" по въпроса. Пред телевизия Fox News той каза, че \"президентът Тръмп вярва, че каквото и да е разочарованието, което изпитваме от това, че Конгресът ограничи неговата власт да води външната политика, това се балансира от твърдата решителност на държавния глава да санкционира Русия, за да покаже, че е за САЩ е неприемливо дестабилизиращото ѝ поведение\". След това Тръмп заяви, че е \"за твърди мерки за наказание и въздържане агресивното и дестабилизиращо поведение на Иран, Северна Корея и Русия\". Но подписаният закон е \"доста несъвършен\", добави той, и призова Конгреса да не използва санкциите, за да попречи на американските усилия да бъде разрешен заедно с европейските съюзници конфликтът в Украйна. Законът преобразува действащите президентски укази на Барак Обама за санкции срещу Русия в безсрочен режим, който не може да се промени с други укази на Белия дом. За да смекчи, замрази или прекрати действието им, Тръмп трябва пердварително да обясни в специален доклад до Конгреса целите и последиците от подобно действие. Ако конгресмените и сенаторите не са съгласни с доводите, може да блокират президентската инициатива.", "date": "2017.06.02", "title": "Тръмп подписа новите санкции срещу Русия"}
{"url": "http://www.dnevnik.bg/sport/2017/08/02/3017958_finlandiia_se_zavrushta_kato_domakin_na_sustezanie_v/", "text": "Финландия отново ще бъде домакин на състезание от календара на  MotoGP . Това стана ясно днес, след като беше подписан договор между скандинавската страна и Международната федерация по мотоциклетизъм (FIM). Контрактът е за срок от 5 години, а Финландия влиза в календара за 2019 г. Страната е домакин на най-бързите надпревари на две колела неизменно между 1962 и 1982 г. Първите два старта се провеждат на пистата в Тампере, а от 1964 до 1982 г. неизменно се караше на трасето \"Иматра\". След 34-годишно отсъствие една от страните с най-голяма моторспорт публика отново ще има своя писта в световния елит. Гран при Финландия ще се провежда на чисто новото трасе \"Кюми\", край града Ийти в южната част на страната. Състезанието във Финландия ще бъде единственото в Северна Европа, като организаторите очакват огромен интерес, не само от местната публика, но и от фенове от съседните Норвегия и Швеция. На пистата ще има места за 100 хиляди души. \"Това е мечта от много години и се радваме, че вече сме част от MotoGP. Това е едно от най-популярните състезания в света и за Финландия е чест да бъде в календара. Страната показа, че може да организира надпревари на високо ниво, с проведеното миналия уикенд  рали \"Финландия\" , каза Кари Солберг, председател на борда на директорите на \"Кюми\". Битката в MotoGP се подновява този уикенд на пистата \"Бърно\" в Чехия. Ситуацията в световния шампионат е много завързана, след като първите четирима пилоти –  Марк Маркес , Маверик Винялес, Андреа Довициозо и Валентино Роси са събрани само в 10 точки.", "date": "2017.06.02", "title": "Финландия се завръща като домакин на състезание в MotoGP"}
{"url": "http://www.dnevnik.bg/sviat/2017/08/02/3017870_shte_produljat_li_sasht_da_zashtitavat_jujna_koreia_ot/", "text": "Последният тест, извършен от Пхенян, включи в обсега на ракетите му голяма част от американския континент и поражда нови страхове в Сеул. Ще брани ли Вашингтон Южна Корея, ако с това  изложи на удар американски градове ? САЩ са гарант за сигурността на демократичния капиталистически Юг, където са разположени 28 500 американски войници. Корейската война от 1950 до 1953 г. приключи с примирие, а не с мирен договор, тъй че бойците на САЩ имат задачата да защитават Сеул от Пхенян. Този алианс е и сред стожерите на американската геополитическа стратегия в Азия, където Китай се стреми да развие военна мощ, достойна за икономическата му тежест, и демонстрира сила. Извършеното в петък изпитание на междуконтинентална балистична ракета обаче показа, че големи градове като Чикаго и Лос Анджелис са застрашени от  атака на КНДР  - затворена страна, притежаваща ядрени оръжия. Mедиите и експертите в Южна Корея се опасяват, че тази ситуация може да постави под въпрос ангажимента на САЩ да поддържат съюза, наричан дълго време от двете страни \"здрав като скала\". \"Дали  администрацията на Тръмп  ще ни защити от атака откъм Севера, ако рискува да предизвика ядрено нападение срещу американски градове?\", се пита в редакционна статия влиятелният сеулски в. \"Чунан илбо\". Защото е \"само въпрос на време\" Северът да се сдобие с готова за изстрелване ракета с ядрена бойна глава, годна за удар по Съединените щати, продължава той. И тогава отговорът на горния въпрос \"може да не е \"да\", песимистично заключава изданието. \"Нерушимият\" съюз Експертите не вярват Северът да произведе ядрени заряди, достатъчно миниатюрни за ракетни бойни глави. Или че разполага с технология за връщане на междуконтинентални балистични ракети от космоса в атмосферата. Пхенян обаче уверява, че има такива възможности. Откакто  Ким Чен-ун пое властта  в края на 2011 г., Северът постигна бърз и съществен технологичен прогрес. Младият лидер проследи лично три ядрени опита и множество ракетни стрелби. Вече десетилетия Северът настоява САЩ да подпишат с него мирен договор и да изтеглят войските си от Юга. По време на посещения американците задължително уверяват Сеул в подкрепата на Вашингтон по примера на вицепрезидента Майк Пенс, заявил пред април, че съюзът е \"нерушим, издълбан в мрамор\". Последният тест обаче бе повод големият всекидневник \"Чосон илбо\" да изрази съмнения. \"Трудно е да чакаме помощ от САЩ\", ако това означава ядрена атака срещу американския континент, разсъждава той. \"Най-лошият сценарий е американските войски да се изтеглят от полуострова. Ето какво иска Северът (. . .); за южнокорейците това е почти невъобразимо, но всъщност нещата вървят натам\", пише изданието. Южнокорейците се страхуват и от евентуален превантивен  удар на Вашингтон срещу Севера , който би имал печални последици, дори ако Пхенян не използва ядрени оръжия. Сеул е в обсега на севернокорейската артилерия, която може да го унищожи. \"Мъртви ще има там, а не тук\" Вашингтон втвърди тона от петък насам; посланикът в ООН Ники Хейли заяви, че времето за дискусии е \"свършило\". Влиятелният сенатор републиканец Линдзи Греъм разказа във вторник как президентът Доналд Тръмп му заявил, че е готов да започне война, за да попречи на Пхенян да се сдобие с ядрена МБР. \"Има добър военен вариант - да разрушим севернокорейската програма и самата Северна Корея\", казал Тръмп. \"Ако има война, тя ще се развие там. Ако има хиляди жертви, хората ще загинат там. Няма да загинат тук. Той ми го каза право в очите\", посочи Греъм. Държавният секретар на САЩ Рекс Тилърсън  подчерта малко след това, че Вашингтон не се стреми да свали режима в Северна Корея: \"Не сме ваш враг, не сме заплаха за вас, но вие сте неприемлива заплаха за нас и трябва да отвърнем на нея\". Според Джун Юн-те, ръководещ програмата за военни изследвания на университета в Донян, с последното изпитание Пхенян е прекрачил една \"червена линия\", защото тази ракета \"явно представлява осезаема заплаха за националната сигурност на САЩ\". \"Искаме или не, няма как да изключим едностранни военни действия от страна на американците\", заяви той пред АФП. Опасността от военен конфликт според него \"е по-силна отвсякога\". Някои се опасяват от поредна \"августовска криза\". Скоро се очаква Сеул и Вашингтон да започнат съвместното си годишно военно учение, заклеймено от Пхенян като репетиция за нахлуване в КНДР, и Северът може да отвърне с мащабна провокация. /БТА", "date": "2017.06.02", "title": "Ще продължат ли САЩ да защитават Южна Корея от Ким Чен-ун"}
{"url": "http://www.dnevnik.bg/photos/2017/08/02/3017800_fotogaleriia_beliiat_mramor_pod_nebeto_na_toskana/", "text": "През 1517 г. Микеланджело изкачил връх Алтисимо (на снимката) в Апуанските алпи, Северозападна Тоскана, и открил мрамора на мечтите си. \"С плътна структура, хомогенен, кристален, напомнящ захар\", както самият ренесансов скулптор го определя. Микеланджело е смятал мрамора от Алтисимо за по-ценен дори от този от близкия гр. Карара, от който е създал някои от най-известните си статуи, пише \"Ройтерс\" в репортаж за мястото.", "date": "2017.06.02", "title": "Фотогалерия: Белият мрамор под небето на Тоскана"}
{"url": "http://www.dnevnik.bg/biznes/2017/08/02/3017944_avtoindustriiata_v_germaniia_se_dogovori_kak_da_spasi/", "text": "\"Срещата на върха\" между германски политици и ръководителите на компаниите произдовители на автомобили продължи в Берлин часове наред без новина за споразумение как да се избегне криза в сектор, фундаментален за германската икономика. След като тя бе разделена на работни групи, продължи търсенето на решение, което \"да спаси дизела\". Привечер се стигна до споразумение, подробностите за което тепърва ще излизат. Дитер Цетче, ръководителят на Daimler, обяви, че компанията му ще намали емисии от азотен оксид на 3 милиона коли Mercedes-Benz в Европа, от които 1 милион са само в Германия. Сдружението на автоиндустрията (VDA) предварително обеща да съкрати вредните емисии като модернизира програмното осигуряване на 5.3 милиона дизелови автомобила. Новият софтуер за управление на двигателя трябва да направи по-ефективни филтриращите системи и да намали емисиите от азотен оксид с 25-30%. Но министърът на околната среда Барбара Хендрикс коментира, че тези планове могат да са само първа крачка, защото е необходимо по-цялостна техническа променя на колите. \n     Както тя, така и колегата ѝ от транспортното министерство Александер Добринд, заявиха, че федералното правителство ще стори всичко възможно  . Добринд добави, че автоиндустрията ще предостави финансирани от нея   с по-ниски вредни емисии. - създаване на  , отпуснати от компаниите и правителството, за справяне с проблема с емисиите На Националния дизелов форум присъстваха ръководителите на Volkswagen, Audi, Porsche, BMW, Daimler, на германските операции на Ford и на Opel. С тях разговаряха премиерите на провинции, където има големи автозаводи - Баден-Вюртемберг, Бавария, Хесен, Долна Саксония и Северен Рейн-Вестфалия. Правителството иска проблемът да не се превръща в част от предизборната кампания по-малко от два месеца преди парламентарните избори. Консерваторите на канцлера Ангела Меркел все по-често са критикувани за прекалено близки отношения с мощните автоконцерни, както и за начина, по който подхождат към кризата с вредните емисии на колите. Събирането цели да върне доверието към автопроизводителите в момент, когато медии като сп.\"Шпигел\" твърдят, че германските гиганти участват в картел от 90-те години насам. Министрите обаче не искат да печелят врагове в лицето на 15 милиона собственици на дизелови коли, както и на автоиндустрията - най-големият износител е работодател за около 800 000 души. \"Все още се нуждаем от силна автоиндустрия. Искаме производителите ни да продължат да успяват по света и да правят най-добрите коли. Трябва да спасим дизела, но и е нужно ново усилие за навлизане в епохата на електромобилите\", каза Аримн Ласхет премиер на Северен Рейн - Вестфалия. В провинцията му са около една трета от доставчиците на германски коли, както и европейската централа на Ford. Реакцията идва броени дни, след като социологическата агенция Emnid публикува в популярния седмичник Bild am Sonntag проучване, според което германците започват да губят доверие в автокомпаниите си. В сряда Die Welt публикува друго проучване ,според което 73% от германците искат политиците им да се държат по-твърдя спрямо автоиндустрията по проблема със замърсяването на въздуха особено в градовете. През юли продажбите на дизелови коли са намалели в Германия с почти 13% на годишна база и делът им в най-големия автомобилен пазар в европа е намалял от 46% в края на 2016г. на 40.5% в средата на 2017г. Расте и недоволството на природозащитниците, които прокарват през съда предложенията си за забрана на замърсяващи коли в градовете. В сряда Greenpeace успяха да пуснат протестен транспарант от покрива на Транспортното министерство и се наложи в последния момент срещата да бъде преместене във вътрешното министерство. В момента почти всеки трети пътнически автомобил в Германия е дизелов и от VDA и провинциалните правителства искат федералната власт в Берлин да отпусне финансови стимули, за да се разделят комерсиалните превозвачи от старите дизелови модели. Натискът расте и след решение на съд в Щутгарт, който преди седмица позволи от рамките на града в определени дни да бъдат отстранени дизелови коли, които не покриват стандартите за емисии. Подобна крачка може да предприемат и други градове. \"Политическият натиск е толкова голям, че германската автоиндустрия може да изгуби много повече от няколко дизелови коли\", каза Герд Ландсберг, ръководител на Асоциацията на градовете и общините. Транспортният министър Александер Добринд каза преди срещата, че очаква \"приемлива оферта от автоиндустрията\" за намаляване на замърсяването в градовете, \"но е очевидно, че цената за модернизирането трябва да се поеме от производителите - клиентите не може да бъдат товарени с нови разходи\".                      Индустрия под обсада Германските автопроизводители, които опитват да се измъкнат от скандала за манипулиране на данните за вредни емисии, избухнал през есента на 2015г., се изправени пред нови разследвания и обществен натиск. В същото време автоиндустрията е ключова за машиностроенето и износа. През миналата година в сектора е имало 1327 компании с 20 и повече служители, сочи федералната статистическа служба Destatis. През 2016г. производителите на коли и части за тях са направили продажби за 407 милиарда евро, от които 63% са реализирани зад граница, допълват от Destatis. В сектора работят около 828 000 души, което е 14% от заетите в германската промишленост.", "date": "2017.06.02", "title": "Автоиндустрията в Германия се договори как да спаси дизела"}
{"url": "http://www.dnevnik.bg/sviat/2017/08/02/3017948_zaradi_dogovora_s_bulgariia_i_etnicheski_vuprosi/", "text": "На главния площад в Скопие; на гроба на Гоце Делчев; в сърцето на Македония на мястото на историческа битка; на същото място, но ден по-рано - македонският национален празник Илинден тази година създаде цял списък с отделни чествания, които различни политически сили и държавни представители използваха, за да отправят послания и задочно да разменят нападки. \"Елате, братя мюсюлмани, при нас, да търсим нашите дружби. Македония е наша обща майка и ни вика за помощ,\" каза пред слушателите председателят на парламента Талат Джафери, цитирайки Гоце Делчев в речта си на Мечкин камен - скалисто плато в района на Крушево, където се води най-кръвопролитната битка от Илинденско-Преображенското въстание. Джафери беше първият етнически албанец, изнесъл реч за празника от името на властите, тъй като стана и първият етнически албанец, избран за председател на събранието през април (събитие, довело до размирици в парламента в Скопие).  Кабинетът го избра , тъй като покрай посещението на българската делегация начело с премиера Бойко Борисов и срещата на Адриатическата група, на която Македония е \"изнесен\" председател в Черна гора, всички останали бяха ангажирани. \"Трябва да се гордеем, че преди повече от век нашите предци говорят и се борят за свобода, за почитане на човеиките права, за съжителство и толерантност, за мултикултурно и мултиетническо общество,\" каза още Джафери, изреждайки водачи на въстанието като Никола Карев, Даме Груев, Питу Гули и други. Същите цивилизационни ценности и принципи повеждат Македония срещу фашизма през 1941 г. и македонците до ден днешен съблюдават тези принципи, но е нужно да се изчистят всички \"отворени въпроси\" в страната и със съседите, каза още председателят. Без публика Той не отвърна на провокациите от онази част от присъстващите, които реагираха на появата му с подсвиркания и обиди. Всъщност районът на Мечкин камен - където други години десетки хиляди се стичаха с коли и автобуси - беше почти пуст тази година в сравнение с предишни чествания. Това беше донякъде заради решението на ВМРО-ДПМНЕ да пристигне на Мечкин камен във вторник, 1 август, и да призове привържениците си (част от тях някога карани с наети от партията автобуси до мястото на честванията) да бойкотират церемонията, за да покажат съпротивата си към \"нелегитимно избрани\" лица. Някои издания обаче определиха постъпката на ВМРО-ДПМНЕ като \"тактически ход\", тъй като бившият външен министър и депутат от партията Антонио Милошоски настоя, че целта е и да се избегнат възможни провокации заради изявата на Джафери. Същия ден ВМРО-ДПМНЕ преповтори и съпротивата си срещу Договора за добросъседство меду София и Скопие в сегашния му вид и обяви, че няма да го подкрепи, когато дойде време парламентът да го  ратифицира . Малко преди речта на председателя премиерите на България и Македония Бойко Борисов и Зоран Заев положиха венци на гроба на Гоце Делчев в църквата \"Св. Спас\" в македонската столица. По протокол единствено Заев изнесе реч, но след това под звуците на музика и съпроводени от министри и висши военни и от двете страни лидерите отдадоха почит на общия си герой при засилени мерки за сигурност, а на церемонията не бяха допуснати външни лица. \"Да честваме заедно всичко след 15 януари 1992 г.\" Недалеч от тях, докато делегацията на Борисов потегляше за летището в Скопие, пред паметника на Методи Андонов - Ченто в центъра на града президентът Георге Иванов каза, че на македонците се \"оспорва правото на просперитет\" заради македонската им идентичност и призова страната да не \"жертва същността си\" в името на еврочленство. \"Трябва да празнуваме това, което е общо от 15 януари 1992 г. насам,\" каза Иванов, явно имайки предвид общото отбелязване на Илинден от Борисов и Заев. На споменатата от него дата България призна независимостта на Македония. Цената, която Македония плаща по пътя си към евроинтеграцията, е \"прекалено висока\", каза Иванов. \"Нито една страна членка не се е сблъсквала с въпросите, за които ние ежедневно хабим време, енергия и търпение. От нито една друга страна членка не се иска това, което се иска от нас - отричане на правото на човешко достойнство и самоопределение,\" каза той. Президентът припомни за лидери от България и Гърция, предупредили, че македонизмът затваря вратата на Скопие към ЕС. \"Съветът им би бил на място, ако наистина ставаше дума за лъжа... Но не е така просто. Македонизмът е македонството. Нашият образ и идентичност, които другите не признават.\" Без македонството на възрожденците от 19 век нямаше да го има първия Илинден. Без македонството на партизаните нямаше да го има втория Илинден. Без македонството на гражданите нямаше да има независима и суверенна Македония. Без македонството Македония е само форма без същност... македонския народ го свеждат до аморфна маса, която може да се моделира според желанията на чужденците.\" Югославянинът Ченто е и първият председател на АСНОМ - Антифашисткото събрание на народно освобождение на Македония, свикано нелегално на 2 август 1944 г. в манастира Прохор Пчински, където се провъзгласява независимостта на македонската държава с официален македонски език.", "date": "2017.06.02", "title": "Заради договора с България и етнически въпроси македонците посрещнаха Илинден разделени"}
{"url": "http://www.dnevnik.bg/sport/2017/08/02/3017295_ludogorec_izliza_v_presledvane_na_nai-golemiia_si/", "text": "\"Лудогорец\" посреща шампиона на Израел \"Апоел\" (Беер Шава) в опит да съхрани амбициите си за трето влизане в групите на Шампионската лига. Българският първенец е изправен до стената след загубата с 0:2 през миналата седмица. Разградчани никога не са отпадали след поражение като гост в първи мач от елиминационен сблъсък в европейските клубни турнири. Но и не са успявали да се измъкнат от толкова трудна ситуация. В двата случая, в които трябваше да наваксва повече от един гол пасив в реванша - срещу \"Базел\" и \"Валенсия\" през сезон 2013/2014, \"Лудогорец\" отпадна съответно в плейофите за Шампионската лига и осминафиналите на Лига Европа. Георги Дерменджиев и неговите възпитаници обаче са уверени, че този път съперникът е далеч по-преодолим, а шансовете за място в следващата фаза - напълно реални. \"Ще ви дам пример - знаете мача със \"Звезда\" (миналата година). Тук беше 2:2, в Белград поведоха с 1:0, стигна се до продължения и накрая ние продължихме успешно. Това е футболът\", каза Дерменджиев на пресконференцията преди двубоя. \"Вярно е, че резултатът е негативен за нас. Направихме доста сериозен анализ на играта и трябва наистина да променим нещо, за да имаме краен успех\", допълни треньорът на разградчани, чийто пост беше поставен под въпрос в последните две седмици. На въпроса какво трябва да се промени, за да има успех отборът му, той отговори: \"Тази промяна трябва да бъде на базата на анализа, който сме направили.\" По думите му футболистите знаят каква е цената на мача и мотивацията им е пределна. \"Има опасност мотивацията да бъде на такова ниво, че да има нервност поне в началото на двубоя, но в крайна сметка мисля, че рутината, която имаме в международните мачове, ще си окаже влияние\", каза още Дерменджиев. Той ще може да разчита на всичките си основни играчи. Проблемите с контузии имат са само Сисиньо и Джоди Лукоки. Бразилският краен бранител вече е подновил отборни тренировки, докато холандското крило до последно ще бъде под въпрос за двубоя. \"Лудогорец\" никога не е отпадал в третия квалификационен кръг на Шампионската лига. В трите случая, в които стигна до тази фаза, тимът от Разград елиминираше сръбски отбор - \"Партизан\" през 2013 г. (2:1, 1:0) и 2014 г. (0:0, 2:2) и \"Цървена звезда\" през 2016 г. (2:2, 4:2 сл. пр.). \"Апоел\" не беше достигал до третия кръг до миналата година. Израелците успяха да го преодолеят от първия опит след 0:0 и 1:0 срещу \"Олимпиакос\", а след това дори бяха близо до влизане в групите на Шампионската лига, но отпаднаха драматично от \"Селтик\" с общ резултат 4:5. \"Реваншът ще бъде съвсем различен. Всичко може да се слъчи. Затова трябва да запазим концентрация през целия мач\", заяви треньорът на \"Апоел\" Барак Бахар.  Двубоят на стадион \"Лудогорец арена\" започва в 21.30 ч. и ще бъде предаван пряко по \"Диема спорт\".", "date": "2017.06.02", "title": "\"Лудогорец\" излиза в преследване на най-големия си обрат в евротурнирите"}
{"url": "http://www.dnevnik.bg/tehnologii/2017/08/02/3017110_bulgarite_izpolzvat_internet_za_razgovori_nai-mnogo_v/", "text": "Българите използват интернет за разговори по телефона или видеовръзка най-много в целия ЕС, но най-слабо - за банкиране. Това показва ново изследване на \"Евростат\" за поведението на потребителите в глобалната мрежа. Общо 80% от българите говорят по телефона в интернет среда, на второ място са жителите на Кипър - 72%, и Литва - 69%. Най-слабо тази възможност се използва в Австрия (32%), Германия и Испания (по 31%). За четене на новини интернет ползват 68% от българите - дял, който поставя страната сред по-слабо представящите се. Най-много се информират от сайтове в Литва (93%), Хърватия (91%) и Естония (89%), а най-малко - в Италия (60%), Франция (56%) и Ирландия (49%). Едва 41% от българските потребители използват мрежата за слушане на музика. По-малък е делът само на хърватите - 38%. Всъщност - в 18 от държавите - членки на ЕС под половината от потребителите използват мрежата с тази цел. Най-много слушат музика в мрежата шведите (69%), финландците (68%) и естонците (64%). България е на опашката и по гледане на видео в интернет среда - с дял 39%, което я поставя на предпоследно място преди Румъния с едва 26%. Само в пет държави от ЕС видео в интернет гледат под половината потребители. Най-активни са датчаните, хърватите и жителите на Люксембург - с малко над 80%. При интернет банкирането разликите между държавите са особено силно изразени - разпространението варира от между 7% в България и 8% в Румъния до 90 и повече процента в Естония, Дания, Холандия и Финландия. Организацията на екскурзии по интернет също е слабо представена в България. Едва 21% от българите си резервират хотел и купуват билети за транспорт в мрежата, което поставя страната на последно място в ЕС. Под 30% от потребителите резервират поличките си онлайн също в Унгария, Полша, Португалия, Латвия, Литва и Румъния. В челото са Люксембург (73%), Дания (67%), Финландия (63%) и Чехия (62%). Изследването включва хората между 16 и 74 г., използвали интернет през последните три месеца. Данните са за 2016 г.", "date": "2017.06.02", "title": "Българите използват интернет за разговори най-много в целия ЕС"}
{"url": "http://www.dnevnik.bg/politika/2017/08/02/3017244_pravitelstvoto_shte_prieme_zakonodatelnata_si_programa/", "text": "Кабинетът се очаква да одобри днес Законодателната програма на Министерския съвет за периода от 1 юли до 31 декември 2017 г. Това предвижда дневният ред на правителството, което ще заседава днес. Министрите ще се съберат на обяд след завръщането на българската делегация от Скопие, където вчера премиерът Бойко Борисов и македонският му колега Зоран Заев  подписаха Договора за добросъседство . Правителството се очаква да приеме още и оперативната си програма до 31 декември 2017 г. Ще бъде одобрен и проект на списък с набор от данни по приоритетни области, които да се публикуват в отворен формат на портала за отворени данни. Ще бъдат разгледани и проекти за одобряване на допълнителни разходи по бюджета на Министерския съвет, както и по бюджетите на Министерството на правосъдието, Столичната община за 2017 г.", "date": "2017.06.02", "title": "Правителството ще приеме законодателната си програма до края на годината"}
{"url": "http://www.dnevnik.bg/sviat/2017/08/02/3017217_borisov_i_zaev_shte_podnesat_venci_na_groba_na_goce/", "text": "Министър-председателите на България Бойко Борисов и на Македония Зоран Заев ще участват в церемония по полагане на венци пред гроба на Гоце Делчев в църквата \"Св. Спас\" в Скопие днес. От вчера българска делегация начело с Борисов е в Македония на двудневно официално посещение. Двамата подписаха Договор за приятелство, добросъседство и сътрудничество.  Днес Македония отбелязва националния си празник Илинден и чества 114-ата годишнина от избухването на Илинденско-Преображенското въстание. Първоначално се планираше символично двустранният документ да бъде подписан именно на 2 август, но заради празника церемонията беше изтеглена ден по-рано. Вчера в отговор на журналистически въпрос Борисов подчерта, че празниците са общи и в България денят също е уважаван. \"И това е празник, който и ние обичаме. Извинявайте, ще си го празнуваме,\" каза той. ", "date": "2017.06.02", "title": "Борисов и Заев ще поднесат венци на гроба на Гоце Делчев"}
{"url": "http://www.dnevnik.bg/analizi/2017/08/02/3016634_pravoslavna_civilizaciia/", "text": "Напоследък забелязвам симптоматична промяна в руските геополитически клишета, коeто, струва ми се, налага както на тях самите, така и на почти неприкритите пропагандни цели на тяхната употреба от различни идеологически и политически кръгове да се направи по-задълбочен критически анализ. Повод да се заема с него ми дава зачестилата употреба например на понятието \"православна цивилизация\", противопоставяна на \"Европа\", която се стилизира не, както би следвало да се очаква, като \"католическа\" и \"протестантска\" (ако \"цивилизацията\" се определя по вероизповеден признак), а сякаш като изобщо не-християнска (като \"Гей-ропа\"), а също на \"Запада\" (който пък е направо анти-християнски – \"либерален\"). Православната цивилизация напоследък стана и любим \"топос\" за дейците на българското \"национално движение Русофили\" и често се използва от богословски напълно неграмотния му председател Николай Малинов. В своя неотдавнашно интервю той например приписа израза \"силата, която задържа\" (идването на Антихриста) или на гръцки κατέχων на св. Иоан Богослов, вместо на действителния му автор св. ап. Павел (срв. 2 Сол. 2:6-7). Още по-наскоро същия израз – \"православна цивилизация\" – употреби в разпростряното на цяла страница във в-к \"24 часа\" интервю гостувалият у нас депутат от руската Дума Сергей Гаврилов. В него той заявява: \"на Запад се изгражда тоталитарно общество, което вече не подкрепя християнските ценности. От Изток настъпват радикалният ислям и тероризмът. Добрите отношения между нашите две държави (т. е. България и Русия – б. м.) са шанс за спасението  \". Няма да коментирам тук конкретните твърдения на депутата за \"тоталитарното общество\" на Запад и за шанса ни с Русия да спасим \"православната цивилизация\". Ще обърна внимание само на това, че въпросната \"православна цивилизация\" навлезе в руския (и русофилски \"дискурс\") всъщност едва от 2014-2015 г. Преди това Путиновите идеолози и геополитици предпочитаха да работят с едно друго понятие – \"Евразия\". В това няма нищо чудно, защото водещо в идеологическия спектър в Русия тогава бе т. нар. \"неоевразийство\", чийто лидер Александър Дугин още от средата на 90-те години на 20 век реанимира идеите на (емигрантския) \"евразийски\" кръг на П. Савицкий, Н. Трубецкой и Н. Сувчинский – т. е. идеите за това, че Русия   страна, но е уникален културен  , който следва да се определи като \"мир Евразии\". Реанимирането на евразийските идеи – ще обърна внимание – съвсем не случайно бе най-интензивно през първото десетилетие на нашия век, когато, в противовес на разширилия се с бившите сателити на СССР от източна Европа ЕС, Путиновата администрация се бе заела да създаде един   на Европейския \"  съюз\". Би могло да се каже дори, че политико-инженерният проект \"Евразийски съюз\" отговаряше на първия етап от \"ерата Путин\" в Русия, характеризиращ се с опит за реванш на Русия (само) в пространството на разпадналия се СССР, т. е. с опита на Русия да възсъздаде отново старата империя на Московските и Петербургските царе в противовес на разгорелите се веднага след падането на комунизма местни национализми в бившите съветски републики. Всъщност на Русия от началото на XXI век стана болезнено ясно, че нито ще бъде приета в един \"общ европейски дом\" (за който бленуваха Горбачов и Елцин), нито ще успее да възпрепятства разширяването на ЕС и НАТО на Изток, нито пък някой има намерение да се съобразява в бъдеще с наглите й претенции за запазване на монопола върху поробените от Сталин източно- и централно-европейски държави. Болезнена реакция на всичко това бе  . Щом няма да бъдем допуснати \"в Европа\", щом няма повече да ни се признават там \"зони на влияние\" и няма да имаме геополитически преференции дори на териториите на бившия Варшавски договор, ние пък ще се заемем с повторното консолидиране на онова, което изгубихме като СССР. И никой да не смее да се меси в това, вече   \"наше\" пространство. Сигнал за решимостта на Путин да защити тази своя политическа теза бе инвазията му в Грузия през 2008 г. и отпорът срещу \"Оранжевата революция\" в Украйна (включително с опита да бъде отровен нейния лидер В. Юшченко), а също безпрецедентното насилие при смазването на чеченския сепаратизъм. Голямата, заветната цел обаче на този първи етап от \"ерата Путин\" бе създаването – върху постсъветското пространство – на един Евразийски съюз, доминиран разбира се от Русия. Доколкото обаче той все пак трябваше да бъде \"съюз\" и доколкото пост-комунистическа Русия вече не притежаваше ресурс да стане абсолютен имперски център на своята \"Евразия\", въпросният \"съюз\" трябваше да изгради свое ядро – по идея, от славянските страни в него – т. е. от Русия, Украйна и Беларус. И именно в процеса на идеологическото обосноваване на това \"ядро\", евразийската идеология преживя своя пик. През 2011 г. напр. Александър Дугин защитаваше тезите, че Русия въобще не е \"обикновена национална държава\", но е \"държава-свят\" (\"государство-мир\"), в което множество етноси и култури образуват \"сложна тъкан, всеки елемент от която – славянският, тюрският, монголският, палеоазиатският е взаиморастворен в другите и така изгражда Русия-Евразия\". Въобще, Русия-Евразия, според Дугин е \" , съставена на основата на славянската култура, тюркското номадство и православната традиция /Ал. Дугин, Геополитика, М. 2011, стр. 167/. Както се вижда в \"неоевразийския\" период на руската политика ролята на Православието не е нито изключителна, нито дори доминираща. Напротив, в \"самостоятелната духовно-историческа реалност\" Русия-Евразия равноправни елементи са и тюркският и монголският (татарският), а \"православната традиция\" е само   основите й (наред с \"номадско-степната\"). Снемането от \"въоръжение\" на \"евразийската\" стилизация на Русия настъпи (и за по-внимателният наблюдател това трябва да е очевидно) с втората украинска революция (тази на \"Майдана\") – т. е. с окончателното изгубване на Украйна за лелеяното \"евразийско ядро\" и когато стана ясно, че въобще планираният \"Евразийски съюз\" е безнадежден проект – безнадежден впрочем от самото начало и съвсем независимо от \"отпадането\" на Украйна, защото никакви предпоставки за това той да бъде някаква сравнима с ЕС алтернатива, никога не са съществували. След \"Майдана\" на Путиновата администрация стана ясно, че Русия очевидно не ще може да господства дори над пространствата на бившия СССР по начина, по който го бе правила от 1917 г. до 1989 г. Ето защо откъм 2012-2013 г. започна една преориентация на руската империална политика, която по парадокс – претърпяла крушение в своята \"Евразия\" – стана по-агресивна  . Но в този смисъл \"топосът\" за \"самостоятелната духовно-историческа реалност Евразия\", т. е. за евразийската и противопоставена   \"цивилизация\" трябваше да бъде изоставен. Първо – той бе изначално насочен   (от Русия) и второ – не можеше да има никаква релевантност за който и да било регион на атакуваната Европа. Нито един от бившите съветски сателити от източната част на континента не би приел да бъде идентифициран като принадлежащ към някаква \"евразийска\", а не европейска група народи. В кои страни и с какъв (нов) геополитически конструкт можеше \"да работи\" Путинова Русия след краха на проекта \"Евразийски съюз\"? В традиционното \"всеоръжие\" на руската имперска политика славянофилството на 19 век бе абсолютно неизползваемо – след травмата на съветската окупация никоя славянска централноевропейска държава не би приела да бъде причислена към дефинирана на расов принцип общност, чийто център би бил доскорошният окупатор. Нито Полша, нито Чехия, нито Словакия биха могли да бъдат \"придърпани\" към някаква единна \"славянска цивилизация\" с Русия. Ето как се стигна до възхода на понятието \"православна цивилизация\" (характерно е, че постепенно с него започнаха да си служат и лидерите на доскорошното \"неоевразийство\" като Александър Дугин). Бих казал следователно, че конструктът (или геополитическият проект, макар че като такъв той е само в стадий на усилия по реализирането му) \"православната цивилизация\" отговаря на   етап от \"ерата Путин\" – обръщането от постсъветското пространство (\"мир Евразии\") към източно- и централно-европейското, т. е. на този   в сравнение с първия етап от новоимперската политика на Русия. Ние не успяхме да консолидираме отново пространствата на старата руска и довчерашната съветска империя в една оградена от Европа и монополно доминирана от нас \"Евразия\", затова пък сега ще се опитаме да откъснем от Европа един регион, който се различава от останалите в нея по вероизповеданието си, но който чрез него е еднороден с нас – това е подтекстът на употребата на новия \"топос\". Подробната му критика ще се опитам да направя по-нататък. Сега ще отбележа само, че ироничното в ситуацията се състои в това, че той всъщност е \"произведение\" на един дълго оспорван (и в Русия)   политолог – авторът на научния бестселър \"Сблъсъкът на цивилизациите\", Самюъл Хънтингтън. Нека припомня, че в края на 90-те години на ХХ век, когато в Европа все още се водеха спорове за мащаба на разширяването на ЕС и НАТО на изток (и когато в Русия властите все още претендираха да бъдат приети като равноправни обитатели на \"общия европейски дом\") Хънтингтън, предсказвайки, че XXI век ще стане век на \"сблъсък на цивилизациите\", освободили се от изкуствено обединяващите ги до този момент два мега-блока, създаде значителни главоболия на новите демократични правителства на източно европейските държави като отдели от \"европейската цивилизация\" една вероизповедно дефинирана – \"православна цивилизация\", която, според него, не можеше да се определи като принадлежаща към Европа. Най-лошото бе, че влиятелният автор обвързваше дефинирането на своите \"цивилизации\" с текущия   дебат за разширяването на ЕС и предвид предвиждания от него \"сблъсък\" почти експлицитно препоръчваше непринадлежащите към \"европейската цивилизация\" страни да не бъдат приемани в евро-атлантическите структури (за да не им създадат в бъдеще много силни главоболия). Нека цитирам: \"Какво е Европа? – пита Хънтингтън в книгата си и отговаря – границите на Европа на север, запад и юг се определят от големи водни маси, а южната граница съвпада и с ясно изградена културна граница. Но къде всъщност се намира източната граница на Европа?  Тази граница датира още от разделението на Римската империя през IV в.. Тя е минавала там, където я съзираме и сега, в продължение на поне пет века. Започвайки на север тя минава по сегашните граници между Финландия и Русия и между балтийските страни (Естония, Латвия и Литва) и Русия, пресича западната част на Беларус, през Украйна, където разделя униатския Запад от православния Изток, продължава през Румъния, където отделя Трансилвания с нейното католическо унгарско население от останалата част от страната, и през бивша Югославия по границата, разделяща Словения и Хърватия от останалите републики. На Балканите, разбира се, тази линия съвпада с историческото разделение между Австроунгарската и Османската империя. Тя е културната граница на Европа Къде свършва Европа?   и започват ислямът и православието.    .\" /Самюъл  , Сблъсъкът на цивилизациите, С. 1999/ Разсъждението на Хънтингтън завършва по следния безапелационен начин: \"Идентифицирането на Европа със западното християнство  .\"/Пак там/ Всъщност ние днес трябва да благодарим Богу горещо, че западните \"интелектуалци и политически лидери\" в последна сметка не приеха \"експлицитно\", че Европа \"свършва там, където свършва западното християнство\" и не възприеха като \"ясен критерий\" за приемането на нови членове в западните организации критерия на Хънтингтън. Забавното в случая обаче е, че въпросният критерий тогава не приеха и в Русия, където бяха почти обидени, че тяхната велика държава попада извън границите на Европа (\"самостоятелната духовно-историческа реалност Евразия\" тогава бе още достояние на малки групи от разпадналата се организация \"Памят\" от която малко преди това бе тръгнал и бъдещият й идеолог Дугин). Съвсем естествено, че принадлежим на цивилизация \"извън Европа\" не биха се наели да твърдят и консолидиралите се доста по-късно у нас \"русофили\". С две думи: убедеността в съществуването на   –  -европейска \"православна цивилизация\" изплува в умовете на руските геостратези и политици (и на подведомствените им \"русофили\" в държавите от тази \"цивилизация\") с  , когато, за съжаление на всички тези кръгове, поне две от принадлежащите към \"православната цивилизация\" страни (Румъния и България) вече бяха станали членове и на ЕС и на НАТО, а днес към тях са се запътили поне още две православни страни (Черна гора и Македония). Истинският проблем обаче не е закъснялото \"осъзнаване\" на конструкта \"православна цивилизация\" от страна на Русия – ние вече обяснихме защо именно той замени топоса за \"Евразия\" и защото го замени тъкмо след 2012 г. Истинският въпрос и днес е: има ли основание Хънтингтън да отделя от Европа (и европейската цивилизация) православните държави от Балканите и да ги \"пришива\" към Русия и има ли основание Русия (макар и със закъснение) да атакува именно този регион на ЕС като чужд на Европа, където се изграждало \"тоталитарно общество\" и вече \"не се подкрепят християнските ценности\" (според депутата от думата Сергей Гаврилов). На мнозина би трябвало да е известно, че съм православен християнин. Какво бих могъл тогава да имам против тезата за една \"православна цивилизация\"? Нима само това, че (нека се изразя крайно внимателно) не съм горещ русофил? Ще се опитам да отговоря на това следващия път.", "date": "2017.06.02", "title": "Православна цивилизация?"}
{"url": "http://www.dnevnik.bg/tehnologii/2017/08/02/3017117_lovci_na_bugove_kak_hakerstvoto_se_prevrushta_v/", "text": "По света – както срещу правителства, така и срещу компании – има все повече кибератаки, но освен до загуби на данни и щети за милиони долари, те водят и до създаването на нови работни места. Високите технологии вече са неизменна част от много индустрии – от автомобилната до лекарствената, разказва \"Ройтерс\". С тяхното разпространение се създава възможността за пробиви в сигурността, и съответно – нуждата от защита. Докато допреди десетина години експерти по киберсигурност можеха да си намерят работа само в специализирани фирми, технологични гиганти и правителствени агенции, сега работни места за тях се появяват навсякъде. Това най-ясно се вижда на форуми като ежегодните  хакерски конференции Black Hat и Defcon . Тази година те се проведоха в края на юли в Лас Вегас и на тях редом с дългогодишните хакери-любители се забелязваха и работодатели от най-различни сфери, търсещи експерти по сигурността. За хакерите, които не искат да се прекфалифицират, също има работа. Много компании вече предлагат надници за \"лов на бъгове\", при който хакери откриват слабости и пробиви в сигурността и предупреждават собствениците. Една фирма, която организира такива програми, от 2014 досега е заплатила 18.8 милиона долара за оправянето на 50 хиляди бъга. Миналата година един от хакерите, работещи там, станал първият, получил повече от 500 хиляди долара през платформата – в пъти повече от възнаграждението му от предишната му работа като експерт по сигурността. \"Ние, маниаците на тема киберсигурност, прекарахме по-голямата част от кариерите си в опити да направим света едно по-добро място, като намирахме бъгове, които компаниите понякоха поправяха, понякога – не\", казва изпълнителният директор на фирма за киберсигурност в медицината. \"Ако можем да предоставим нашия опит на клиенти, медии, регулатори, НПО–та и на финансовия сектор – инвеститорите и анализаторите, ще започнем да помагаме на компаниите да разберат средата, в която работят\".", "date": "2017.06.02", "title": "Ловци на бъгове – как хакерството се превръща в сигурна професия"}
{"url": "http://www.dnevnik.bg/sviat/2017/08/02/3017326_trump_moje_da_zameni_eur_fors_1_s_poruchani_ot/", "text": "Американските военновъздушни сили, които търсят начин да намалят цената на новите президентски самолети, известни като \"Еър форс 1\", преговарят с \"Боинг\" за покупка на два лайнера \"Боинг 747 Джъмбо\", поръчани от руска авиокомпания, но недоставени, защото тя фалирала, съобщава БТА. И двете страни потвърдиха, че се водят преговори, но отказаха подробности. Доналд Тръмп неотдавна  остро възрази срещу високата цена на новите президентски самолети , като в един момент дори заплаши да анулира поръчката. В момента според сайта на компанията цената на един \"Боинг 747-8\" е 386.8 млн. долара. Не се знае дали тази цена ще важи и за самолетите, поръчани на времето от фалиралата руска авиокомпания \"Трансаеро\". В момента летателните машини все още се строят. За нуждите на Тръмп ще се наложи сериозна модернизация на самолета, уточняват от американските военновъздушни сили. В момента и двата самолета са на аеродрум в пустинята Мохаве в щата Калифорния, защото климатът там ги предпазва от корозия. След банкрута на \"Трансаеро\" по-голямата част от авиопарка ѝ премина към \"Аерофлот\", но най-голямата руска авиокомпания се отказа от направената вече поръчка в САЩ.", "date": "2017.06.02", "title": "Тръмп може да замени \"Еър форс 1\" с поръчани от фалирала руска авиокомпания пътнически самолети"}
{"url": "http://www.dnevnik.bg/zdrave/2017/08/02/3014441_pet_argumenta_v_polza_na_sladoleda_i_edin_suvet_ot/", "text": "Любимият десерт на повечето хора - сладоледът - често е заклеймяван по различни параграфи, особено за това колко е калоричен. Но той има и много полезни съставки и положителни качества, които го реабилитират и могат да успокоят съвестта на хората, които прекаляват с консумацията му. \"Дневник\" подбра научни обяснения и изследвания, които показват ползите от яденето на сладолед и добави съвет от диетолог как то да не се отрази на килограмите и обиколките. Не само при сладоледа, но и при всички десерти има тази характеристика, че в малко количество са концентрирани голям брой калории. Това може да се приеме и за нещо положително, защото така организмът се засища бързо без стомахът да се препълва и получава ударен прилив на енергия. В количество от половин купичка сладолед има около 15 гр. въглехидрати, 7 гр. мазнини и 2 гр. протеин - това осигурява под 10% от приема на необходимата енергия за деня, и под 15% от препоръчителното количество мазнини. Според Американската здравна служба в това количество се съдържат около 137 килокалории - двойно повече отколкото в половин чаша мляко, но пък наполовина по-малко, отколкото в парче шоколадова торта. В много сладоледи обаче се ползват  трансмазнини , така че това трябва да се добави към вредите. Сладоледът се прави основно от мляко, така че съдържа всички негови полезни съставки като калций и фосфор, които заздравяват костите; калий, който понижава кръвното налягане; и няколко вида витамин В и протеин, които енергизират и помагат за регенерацията на клетки в тялото. Около 10% от препоръчителното количество на витамини и минерали за деня могат да дойдат от умерено количество сладолед. Угаждането от време на време е задължителна част от всеки здравословен хранителен режим, защото колкото и захар и калории да има в един сладолед, те имат благотворен ефект за нивата на хормоните на щастието в тялото.  Британско проучване от 2010 г.  потвърждава, че освен наслада, сладоледът носи и автентично усещане за щастие, стимулирайки директно тази част от мозъка, където то се произвежда и регистрира. Американско изследване  пък открива, че лишаването от любимите лакомства всъщност изменя начина, по който организмът реагира към тях, когато ги получи. Стресира се и става по-склонен да ги складира и натрупа, отколкото да ги обработи и използва. И обратното - консумацията на замразения десерт дори всеки ден, но в умерено количество, може изобщо да не предизвиква натрупване на излишни килограми, по начина по който се трупат когато човек си го позволява рядко, но обилно.  Освен костите, високото съдържание на калций и фосфор в сладоледа засилва енергията на мускулите и либидото. Освен това проучване на чикагска организия за изследване на миризмите установява, че ароматът на ванилов сладолед е най-възбуждащ за мъжете. Друго проучване обаче доказва нещо по-сериозно - че жените, които по-често си позволяват от любимия си замразен десерт, и то пълномаслен, имат по-високи шансове за зачеване. Това установява \"Харвард\" в анализ на хранителните навици на над 18 хиляди жени между 24 и 42 години. При тези от тях, които ядяли пълномаслен сладолед два или повече пъти в седмицата, рискът за проблемна овулация или безплодие бил с 38% по-нисък, отколкото при тези, които си позволявали един или по-малко на седмица. Заради бързия и голям приток на енергия, който малко сладолед може да даде, той действа като стимулант за мозъка и цялото тяло. Експеримент на Университета \"Киори\" в Токио от миналата година показва, че хората, които ядат сладолед за закуска разбуждат ударно мозъка си и през деня са по-активни, съобразителни, с по-бързи реакции, и изобщо - сякаш по-умни. За това имало дори физиологично обяснение - увеличение в дължината на мозчните им вълни и конкретно на алфа-вълните, които са свързани с концентрацията и способността за координацията и преценка. Учените изпробвали дали други студени храни и напитки ще имат подобен ефект, например редовния прием на ледена вода, но се оказало, че нищо друго не е толкова благоприятно за мозъка, колкото сладоледът. Сладолед за талията  Няма нищо лошо в сладоледа, когато е в умерено количество и в разумен час от деня, казва диетологът д-р Митко Ригов от \"Александровска болница\" за \"Дневник\". Ако метаболизмът на човек работи добре, няма причина да се лишава от това удоволствие, но без да прекалява. Здравословна и безвредна за талията дозировка би била топка сладолед през ден или два, но задължително по-рано през деня, за да може да се изразходи преди лягане вечерта. Добре е също така да се яде самостоятелно, а не като десерт след основно хранене. Например да е два часа преди или след обяда, защото иначе се получава предозиране с калории наведнъж, или просто казано - преяждане. За супер феновете на сладоледа, които не могат да се удържат, в търговската мрежа вече има и голям избор на нискомаслени и нискокалорични разновидности, включително и без захар, подсказва специалистът.", "date": "2017.06.02", "title": "Пет аргумента в полза на сладоледа и един съвет от диетолог"}
{"url": "http://www.dnevnik.bg/sviat/2017/08/02/3017168_sankciite_sreshtu_rusiia_udar_po_finansite_rikoshet/", "text": "Преди три години ЕС наложи на Русия санкции заради намесата ѝ в конфликта в Източна Украйна. Оттогава срокът на ограниченията неведнъж бе удължаван. За последен път - на 28 юни 2017 г., когато Съветът на ЕС реши да продължи ограничителните мерки до 31 януари 2018 г. Санкциите визират главно финансовия, енергийния и отбранителния сектор, съответно на теория не засягат обикновените граждани. Експерти обаче констатират, че всъщност отзвукът от евросанкциите се усеща и от обикновените хора в Русия, а негативният ефект от \"санкционната война\" може да трае с години. Икономиката вече се адаптира, но може би за кратко Макроикономическите показатели сочат, че икономиката на Русия се е адаптирала към европейските санкции, заяви пред \"Дойче веле\" Игор Николаев, директор на института за стратегически анализи към компанията ФБК. \"Над две поредни тримесечия в Русия се регистрира ръст на БВП спрямо предходното тримесечие (през първите три месеца на 2017 г. руският БВП бе 0.9%). В такива случаи е прието да се казва, че страната бележи икономически ръст\", каза икономистът. При все това според него този ръст се дължи главно на външни фактори, най-вече на  поскъпналия петрол . \"Има различни степени на адаптация. Може да се адаптираш и все така да си близо до нулата\", посочи Николаев. Според оценка на ФБК  западните санкции  са причинили на Русия годишни загуби в размер на близо 1.2% от БВП. А още след година, ако не бъдат вдигнати, икономиката изглежда ще започне да губи годишно по три и повече процента от БВП. \"Такава ще е главната цена на санкциите. След президентските избори през 2018 г. в страната при всяко положение се очакват реформи. При отворени пазари и нормални външноикономически отношения това би било ефективно. Но при санкционно противопоставяне ефективността им доста ще намалее. И загубите ще стигат вече трилиони\", смята Николаев. Удар по финансовия сектор с рикошет върху жизнения стандарт  Според експерти от европейските санкции през последните три години най-силно е пострадал финансовият сектор. Наложените ограничения включват забрана за кредитиране на руски банки и държавни компании от западни банки. Това рязко е свило достъпа на руския бизнес до \"евтини\" пари. Съответно, както обясни пред \"Дойче веле\" аналитикът на бизнес групировката \"Финам\" Алексей Коренев, бизнесът е срещнал \"трудности с рефинансирането на дълга, стана необходимо да се търсят и намират алтернативни източници на кредити\". По думите му често се случва дори страни, неприсъединили се към санкциите, да не рискуват с кредити нито за руската държава, нито за финансовата сфера, нито за отделни предприятия. С течение на времето, колкото повече наближават датите за погасяване на кредити, ситуацията започва да се изостря. \"Двойно са намалени сроковете за кредитиране. Това затруднява рефинансирането на дълга и изграждането на кредитни вериги\", отбеляза експертът. Проблемите в големия бизнес на пръв поглед не засягат обикновените потребители. Но и гражданите усещат на гърба си ефекта от финансовите санкции. Те предизвикват \"поскъпване на храните и на стоките за народно потребление, свиване на заплатите, спад в курса на националната валута, ръст на безработицата поради стагнация на трудовия пазар\", изброи Коренев. Тези проблеми според него се трупат още от 2013 г. и са се изострили след приемането на санкциите. \"Ситуацията частично се подобряваше поради заместването на вноса с родно производство, но появата на нови и нови санкционни пакети пречеше и все още пречи да се решат проблемите изцяло\", каза аналитикът. Влияние върху петролногазовия комплекс: мъгла над шелфа Евросанкциите засягат и най-деликатния сектор за суровинна Русия - енергийния. При все че рестриктивните мерки на Брюксел спрямо него не са тъй радикални, колкото американските, влиянието им бе налице, а е запазено и до днес. Както съобщи за \"Дойче веле\" Анна Кокорева, зам.-директор на управление \"Анализи\" в компанията \"Алпари\", \"от самото начало бяха ударени акциите на петролногазовите компании, които реагираха със спад и се възстановяваха с твърде умерено темпо\". Днес те вече се котират на предишните нива. Освен това според Кокорева санкциите може косвено да са влошили отношенията на \"Газпром\" с Европейската комисия и неговите партньори. Европейските предприятия имат забрана да предоставят на руските си партньори услуги, свързани с дълбоководно сондиране за добив на петрол и газ. В Русия има остър недостиг на собствени сондажни инсталации, годни за работа на шелфа, няма и специализирани плавателни съдове за триизмерни сеизмични проучвания. Като цяло \"в Русия липсват модерни технологии за добив от шелфа. Затова дългосрочните перспективи да бъде овладян стават още по-мъгляви\", предупреди неотдавна в доклад, изнесен в Московския държавен университет, Юрий Ампилов, професор от катедра \"Сеизмометрия и геоакустика\". А в статия за влиянието на санкциите върху шелфовите проекти той констатира: \"Зависимостта от вноса няма как да се отстрани бързо. При днешното окаяно положение на машиностроенето у нас това за жалост е невъзможно.\" Непреодолимо ли е технологичното изоставане? Недостигът на западни технологии повлиява и други отрасли. Санкциите на ЕС, насочени срещу военнопромишления комплекс, включват не само забрана върху оръжейната търговия, но и върху износа на стоки с двойно предназначение, което води до недостиг на комплектовъчни изделия за хай тек отраслите, по-специално за микроелектрониката. Според експерти подобен стрес би могъл да тласне напред развитието на промишлеността в Русия, но през изтеклите три години проблемът с дефицита на технологии така и не бе решен. \"Днес предприятията от високотехнологичните отрасли и по-специално микроелектрониката са принудени, щат не щат, да развиват собствени технологии. Може да не са толкова съвършени, но са си техни\", казва Алексей Коренев. Същевременно, както се изрази той, има цели сегменти в модерното хай тек оборудване, където Русия не би могла самостоятелно да се задържи на едно ниво с високоразвитите държави. Развитието на промишлеността се бави заради постоянните очаквания за вдигане на санкциите, смята Юрий Крупнов, ръководител на Института за демография, миграция и регионално развитие. \"Така в крайна сметка изобщо не стигнахме до свой собствен технологичен формат. И ситуацията може да стане катастрофална, защото чуждо вече няма, а свое не сме създали\", резюмира експертът.", "date": "2017.06.02", "title": "Санкциите срещу Русия: удар по финансите, рикошет върху гражданите"}
{"url": "http://www.dnevnik.bg/skorost/2017/08/02/3013708_udovolstvie_ot_shofiraneto_s_minimum_vredni_emisii/", "text": "БМВ обяви през миналата седмица, че електрификацията е основен стълб в корпоративната стратегия , като всички моделни серии ще имат версии напълно на ток или с плъг-ин хибридно задвижване. Към 2025 г. от концерна очакват пазарният дял на електрифицираните им автомобили да между 15 и 25 %. Дори към днешна дата БМВ предлага доста модели с електромотор, в допълнение на традиционния двигател с вътрешно горене. На събитие в околностите на Виена компанията показа най-новите попълнения в гамата - Серия 5 плъг-ин хибрид и Серия 7 плъг-ин хибрид. Вече имах опита от карането на зареждащи се от контакта баварки, основан на тестване на  БМВ Х5 xDrive40e , Серия 2 Актив турър 225 хе и черешката на електрическата торта на БМВ -  i8 . Новите модели имат доста общи черти с вече описаните коли - олекотена конструкция и оптимизираната аеродинамика, като използват двигателите с вътрешно горене с двойно турбо, електрически мотор и батерия с голям капацитет, която осигурява сериозен преход в изцяло електрически режим и съответно нисък разход на гориво. При Plug-in хибридните автомобили оптималното за всяка ситуация на пътя взаимодействие между двигателя с вътрешно горене и електромотора се осигурява от интелигентното управление на енергията. Стратегията на управлението е насочена към чисто електрическо потегляне на автомобила. При ниска и средно висока скорост колите се движат предимно електрически и по този начин ползват преимуществата на електрическата задвижваща система с нулеви локални емисии. При по-мощно ускорение и по-висока скорост се стартира двигателят с вътрешно горене. Чрез сумирането на въртящите моменти на двете задвижващи системи функцията Boost в хибридните модели на БМВ осигурява максимална динамика. Заслужава отбелязване и това, че разходът на гориво се намалява дори и при бързо шофиране по междуградски пътища и магистрали. Флагман-хибрид Първите си впечатления от актуалните хибридни лумузини на БМВ натрупах зад волана на флагмана Серия 7. При него системата за задвижване обединява четирицилиндров бензинов двигател с 258 конски сили и 400 Нм. въртящ момент и електромотор (113 к.с., 250 Нм.). Общата системна мощност е 326 к.с., като ускорението до 100 км/ч отнема 5.3 секунди за седмицата със стандартна дължина и 5.5 секунди, за удължената. Тези показатели са близки до възможностите на модификацията 740d, но голямата разлика е по отношение на разхода на гориво - 5.3 л/100 км за дизела и 2.1 л/100 км за плъг-ин хибрида. Ниската консумация е възможна заради близо 50-те километра преход само на ток. Логичен въпрос е какво се получава, когато батерията се изтощи? Като седнах зад волана на БМВ Серия 740е попаднах именно в такава ситуация - почти празна батерия, но пък пълен резервоар. Всъщност, оказва се, батерията на плъг-ин хибридите никога не е напълно празна, тъй като се зарежда освен от контакта и от работата на бензиновия двигател, при движение по инерция и спиране. При това положение, в рамките на теста, колата и се ускоряваше изумително, с помощта на електромотора и се движеше само на ток при поддържане на скоростта на равен терен и при спускане. В крайна сметка, при доста динамично шофиране, разходът се движеше около 7 на сто. Максимална икономика, или максимална динамика Както всички останали плъг-ин хибридни модели на БМВ, така и 740е може да се шофира в някалко различни режима. В спортния, основният стремеж на бензиновия мотор и електрическия двигател е да осигурят максимално удоволствие от шофирането. л/100 км. При активиране на режима MAX eDRIVE 740e може да се движат чисто електрически с до 120 км/ч. При работа в този режим двигателят с вътрешно горене се стартира само при рязък натиск на педала на газта. Хибридите на БМВ работят и в режим SAVE BATTERY, при който нивото на заряд на акумулатора може да се поддържа за по-късно електрическо шофиране. При поставяне на селектора на трансмисията в сектор S двигателят с вътрешно горене стартира независимо от активния режим на движение, за да се осигури максималната мощност и на двете задвижвания. Тестовата Серия 5, в изпълнението 530е, също се оказа с почти изтощена батерия. Тук общата системна мощност е 252 конски сили, или точно колкото на версията 530i. Поглед към динамичните качества показва пълно равенство (ускорение от място до 100 км/ч за 6.2 секунди), но по отношение на консумацията предимството на хибрида е смазващо - 1.9 л/100 км, срещу 5.3 л/100 км в смесен цикъл. И тук обаче, празната батерия не пречеше на динамиката, единствено разходът на гориво не можах да засека. В рамките на теста, той беше около 5 на сто. След като на няколко пъти споменах изтощената батерия, тук е моментът да спомена и как може да се зареди това. Вариантите са няколко, като най-лесният е просто включване на автомобила в стандартен контакт, като са нужни около пет-шест часа за пълния заряд. На публични станции за бърз заряд, каквито и в България, вече не липсват, напълването на батериите става за минути. Голямото предимство на плъг-ин хибридите е възможността в градски условия те да се придвижват само на ток. При това нужният ток излиза между 2 и 3 лева за сто километра, в зависимост дали се ползва дневна или нощна тарифа на зареждане. За съжаление, ниските разход на гориво и нива на вредни емисии, в България не носят почти никакви ползи, докато в редица европейския страни могат да спестят стотици евро на годишна база. При това положение плъг-ин хибридите на БМВ могат да са избор основно за хора, загрижение за екологията, които обаче не искат да страдат от ограниченията, налагани от чистите електромобили. През тази година БМВ Груп има амбицията да продаде 100 000 електрифицирани превозни средства, за да може към края на 2017 г. да разполага с 200 000 коли на ток по пътищата.", "date": "2017.06.02", "title": "Удоволствие от шофирането с минимум вредни емисии"}
{"url": "http://www.dnevnik.bg/gradska_sreda/2017/08/02/3017297_skulptura_na_svetlinata_shte_krasi_kraidunavskiia_park/", "text": "\"Скулптура на светлината\" ще краси крайдунавския парк в близост до драматичния театър във Видин. Общинските съветници взеха решението за поставяне на нов монумент на последното си заседание, съобщава  радио \"Видин\" . Творбата на скулптора Янко Бонев се поставя по инициатива на сдружение \"Бъдин\", което ще я финансира, и представлява жена в цял ръст на пиедестал, с ангелски крила и подобна на венец арка отгоре, на която се вижда птица в полет. Нито изображението й, нито размерите и могат да се намерят на сайта на общината, а предложението е внесено едва в началото на юли от кмета инж. Огнян Ценков. Без особени обсъждания обаче общинските съветници я одобриха с 21 гласа \"за\". Скулптурата ще е разположен на площад \"Европа\" срещу театър \"Вида\", най-старата театрална зала, строена у нас. В близост вече има бюст-паметник на Георги Раковски, паметник на Българските опълченци (т. нар. Малка Шипка), както и скулптура на умисления Херкулес. В парка, наред с крепостта баба Вида,  разпадащата се синагога  и забележителни сгради от османско време, се намират още паметник на борците срещу фашизма и мемориал на жертвите на комунизма. Против инициативата бяха петима от общо деветте съветници от \"Единни за промяна\". Според Мариета Георгиева от движението общината би трябвало да постъпва по-отговорно и поне да потърси експертно мнение, преди да вземе такова решение за градската среда. \"Не мисля, че е редно всякакви лични инициативи да минават единствено и само през комисиите, където за съжаление не може да има чак толкова експертно ниво представители, и беше редно цялото това предложение да бъде придружено с мнение на Камара на архитектите или строителите, с мнение на отговорни лица в общината, които наистина да кажат там ли е мястото, защото в момента в тази зона има най разнообразни статуи и монументи\", посочи тя, като допълни, че премахването после е трудно. \"Чухте какво става в София с паметника пред НДК.\" На сайта си сдружението е по-експресивно, наричайки идеята \"Междузвездни войни в центъра на Видин\". \"Започва се с паметник на светлината, докато не се появи Дарт Вейдър, главният герой от поредицата на Джордж Лукас. За него има време, а и май го гласят за пред Речна гара, откъдето \"Империята отвръща на удара\" и където явно е командният пулт на \"Планетата на смъртта\", пишат оттам и добавят, че по настоящата логика всеки може да издигне, каквото си плати. Според действащите в повечето градове наредби монументално-декоративни елементи могат да бъдат поставяни по предложение на сдружения и инициативни комитети, стига те да гарантират, че поемат стопанисването им. Идеите се одобряват от общинските съвети. В последните години се наблюдава  бум на паметниците и скулптурите, издигнати по този начин . Според Любомир Низамов (ГЕРБ), подкрепил скулптурата, такива са правилата из цялата страна. В София от няколко години има художествена комисия, която пресява идеите за монументи. В големите градове - като в Морската градина във Варна, Бургас, също съществува този проблем и е хубаво и ние да си изградим един механизъм, за да може това, което казвате, да се случи, посочи той.", "date": "2017.06.02", "title": "\"Скулптура на светлината\" ще краси крайдунавския парк на Видин"}
{"url": "http://www.dnevnik.bg/sviat/2017/08/02/3017332_kristofur_rei_e_noviiat_direktor_na_fbr/", "text": "Сенатът на САЩ утвърди с голямо мнозинство Кристофър Рей за нов директор на Федералното бюро за разследване (ФБР), съобщава БТА. Той ще смени Джеймс Коми, който бе уволнен от поста от президента Доналд Тръмп заради разследванията за руската намеса в президентските избори в страната миналата година. Номинацията на 50-годишния Рей бе одобрена с 92 гласа срещу 5. Той е бивш високопоставен служител в министерството на правосъдието при президента Джордж Буш-младши, където отговаряше за разследвания на корпоративни измами като помощник на министъра на правосъдието и на генералния прокурор на САЩ по наказателни дела. По професия е юрист, завършил Йейлския университет. В момента е партньор в юридическата фирма \"Кинг енд Спелдинг\". Като адвокат е представлявал интересите на губернатора на щата Ню Джърси Крис Кристи, който е близък на президента Тръмп. \"Поемате труден пост в труден период\", отбеляза сенаторът демократ Ейми Клобучар по време на дебатите около кандидатурата на Рей. Тръмп го номинира Рей през юни, като го нарече \"безупречно квалифициран\" експерт, а още по време на конгресните слушания по неговата номинация Рей обеща, че ще пази своята независимост и няма да допуска външна намеса или натиск от президента в работата си. \"Аз съм верен единствено на конституцията и на върховенството на закона\", подчерта той. Мандатът на директора на ФБР е 10 години. Бюрото е подчинено на министерството на правосъдието и една от ключовите му функции е контраразузнаването", "date": "2017.06.02", "title": "Кристофър Рей е новият директор на ФБР"}
{"url": "http://www.dnevnik.bg/sviat/2017/08/02/3017330_rusiia_shte_ogranichi_dostupa_do_internet_na/", "text": "Русия ще задейства до 2020 г. Национална система за филтриране на интернет трафика (НаСФИТ). Нейната цел ще е да защитава децата от негативно и опасно съдържание в онлайн мрежата, съобщава БТА, цитирайки руското издание \"Известия\", което се позовава на шефа на прокремълската Лига за безопасен интернет (ЛБИ) Денис Давидов. Непълнолетните потребители ще могат да посещават само доверени сайтове. Те ще бъдат включени в \"бял списък\". Създаването на НаСФИТ е част от държавната програма \"Дигитална икономика\", одобрена на 31 юли от руския премиер Дмитрий Медведев. Тя предвижда до края на март 2019 г. да бъдат разработени основните параметри на НаСФИТ и да се пресметнат необходимите ресурси. За създаването на такава система от пет години насам са лобирали ЛБИ и сенатор Елена Мизулина. Те са съдействали за разработката на закона \"за защита на децата от информация, която вреди на тяхното здраве и развитие\" (известен също като закон за черните списъци). Според Денис Давидов се обсъждат два варианта за въвеждане на НаСФИТ. Първият предполага да се филтрира само трафикът на образователните учреждения. Вторият - филтрация по презумпция за всички потребители на рускоезичния интернет. Гражданите ще могат свободно да посещават сайтовете от \"белия списък\", а за да получат достъп до нефилтрирано съдържание, ще трябва да пишат молби до своя интернет доставчик или да сменят настройките на компютъра си.", "date": "2017.06.02", "title": "Русия ще ограничи достъпа до интернет на непълнолетните потребители"}
{"url": "http://www.dnevnik.bg/sport/2017/08/02/3017339_grigor_dimitrov_shte_igrae_s_edmund_vuv_vashington/", "text": "Григор Димитров ще играе с Кайл Едмънд в първия си мач във Вашингтон. Британецът, който е 41-и в световната ранглиста, победи убедително с 6:3, 6:1 корееца Хьон Чун. До момента Димитров и Едмънд нямат мачове помежду си. За българина това е първи турнир след почивката след \"Уимбълдън\". \"Хубаво е да си обратно на корта, да се върнеш към обичайните си занимания и да се настроиш за битка. Очаквах го с нетърпение още след отпадането ми от \"Уимбълдън\". Предстоят вълнуващи турнири на американска земя. Надява се да нямам контузии и да покажа добър тенис\",  каза той в интервю за официалния сайт на АТП . Димитров приключи участието си в турнира на двойки в първия кръг. Заедно с партньора му Лука Пуи загубиха с 3:6, 6:7 (2) от шампионите от 2014 година Жан-Жулиен Ройер (Холандия) и Хория Текъу (Румъния).", "date": "2017.06.02", "title": "Григор Димитров ще играе с Едмънд във Вашингтон, отпадна на двойки"}
{"url": "http://www.dnevnik.bg/bulgaria/2017/08/02/3017351_v_obshtina_simitli_zapochva_obsujdane_na_ekoocenkata/", "text": "През следващия месец и половина обществеността на Симитли ще се запознае с Доклада за въздействието върху околната среда (ОВОС) на трасето на лот 3.2 на автомагистрала \"Струма\", съобщи БТА. Участъкът между Симитли и Кресна е най-сложният по цялата дължина на магистралата.  България трябва да го построи до края на 2023 г. , защото в противен случай трябва да върне евросредствата, отпуснати за цялата магистрала, които надхвърлят 700 млн. евро. В същото време  екосдружения оспорват проекта през дефилето,  защото това би било катастрофално за защитените растителни и животински видове там. Според последния вариант пътуването от София към Кулата ще става през дефилето, а в обратна посока ще бъде изградено обходно трасе. Вчера на среща с кметовете и кметските наместници на селата в община Симитли представители на агенцията \"Пътна инфраструктура\" са предоставили информация и документация за организирането на обществено обсъждане на доклада за екооценката. Приложенията са на разположение на жителите в кметствата и на информационните табла в община Симитли, информират от общинската управа. Общественото обсъждане ще се състои на 11 септември 2017 г., от 9.00 ч., в спортната зала на стадион \"Септември\" в Симитли.", "date": "2017.06.02", "title": "В община Симитли започва обсъждане на екооценката за магистрала \"Струма\""}
{"url": "http://www.dnevnik.bg/photos/2017/08/02/3017052_fotogaleriia_po-blizo_do_jivotnite/", "text": "В Столичния зоопарк всяка събота и неделя започва показно хранене на някои от най-активните и най-посещавани животни.", "date": "2017.06.02", "title": "Фотогалерия: По-близо до животните"}
{"url": "http://www.dnevnik.bg/sviat/2017/08/02/3012458_koi_e_budeshtiiat_poslanik_na_sasht_v_germaniia/", "text": "Според анонимен източник в Белия дом президентът на САЩ Доналд Тръмп ще предложи Ричард Гренел за посланик в Германия, съобщиха \"Ройтерс\" и водещи американски издания. Информация от администрацията на президента или от самия Гренел все още няма, но на 12 юли Гренел е публикувал в \"Туитър\" своя снимка с Тръмп в Белия дом заедно с думите \"Благодаря Ви, г-н Президент\". Гренел е най-дълго служилият говорител на мисията на САЩ в ООН. Назначен е от Джордж Буш през 2001 и работи там до 2008 – за това време САЩ сменят четирима посланици в ООН. Преди това работи за кампанията за президент на републиканския сенатор Джон Маккейн през 2000. След като Маккейн губи редица от предварителните избори на Републиканската партия от Буш, той прекратява кампанията си. През 2012 Гренел отново работи в президентска кампания, този път като говорител по въпросите на външната политика и сигурността на републиканския губернатор Мит Ромни. Малко след като е назначен на позицията си, подава оставката. Според статия на \"Ню Йорк таймс\" от онези дни причина за това са както агресивните му публикации в \"Туитър\", така и фактът, че е гей, който бил проблем за консервативните християни от партията. След това той се завръща към консултантската си компания, основана през 2009. Често се появява и като коментатор по консервативната телевизия \"Фокс\". Продължава да критикува различни медии и политици в \"Туитър\", а стилът му е оприличаван от някои анализатори на този на президента. Гренел беше и един от първите експерти по външна политика, които подкрепиха кампанията на Тръмп още в нейното начало.", "date": "2017.06.02", "title": "Кой е бъдещият посланик на САЩ в Германия?"}
{"url": "http://www.dnevnik.bg/na_put/2017/08/02/3015789_fotogaleriia_pri_herkulesoviia_stulb/", "text": "Приближаваме Гибралтар, вълнението е голямо. И поради това в съзнанието постоянно примигва словосъчетанието \"Херкулесови стълбове\", значението на което в този момент ми убягва. Граничният контрол минава формално, а опашката от пешеходци е по-бърза от чакащите коли.  За това  , гледайте във видеото от рубриката на \"Дневник\" \"С две думи\".", "date": "2017.06.02", "title": "Фотогалерия: При Херкулесовия стълб"}
{"url": "http://www.dnevnik.bg/sport/2017/08/02/3017359_doping_skandalut_s_rusiia_beshe_dunoto_v_atletikata/", "text": "Звездата в спринтовете Юсейн Болт смята, че \"атлетиката е стигнала дъното\" около допинг скандала с Русия. Според него е много важно спортът да бъде изчистен, защото в противен случай ще бъде пагубно. Световният рекордьор в спринтовете на 100 и 200 м говори в дните преди световното в Лондон. Това ще е последното състезание в кариерата му. Болт каза, че е готов да се състезава и е напълно готов да се оттегли. \"Надявам се, че атлетите ще видят какво става и какво трябва да направят, за да помогнат на спорта да тръгне напред. Лично аз смятам, че стигнахме дъното. След скандала с Русия не мисля, че може да стане по-лошо\", заяви ямаецът по темата с допинга и  доклада \"Макларън\", разкрил държавна намеса и укриване на положителни проби в Русия . Болт е положително настроен, че с времето спортът ще се изчиства. \"Има разбиране, че ако мамиш, ще бъдеш хванат. Допингът винаги е лошо нещо и никога не е приятно, защото работиш здраво и спортът започва да се развива и тогава се появяват хора, които го дърпат назад.\" Според него тази, които ползват допинг, \"трябва да спрат или спортът ще умре\". Болт посочи, че \"без съмнение\" той остава най-бързият в света. В Лондон той ще участва на 100 и на 4х100 м. \"В  последното си бягане записах 9,95 сек , което показва, че отивам в правилната посока.\" Ямаецът се надява, че световните му рекорди (9,58 сек на 100 м и 19,19 сек на 200 м) ще се запазят дълги години. \"Никой атлет не би си го пожелал (рекордите му да бъдат подобрени). Искам, когато децата ми са на 20 години, да им кажа: \"Вижте, още съм най-добрият.\" Със самочувствие той допълни: \"В момента няма никой, който може да го направи. Може би след няколко години - 10 години, но засега рекордите ми са защитени.\"", "date": "2017.06.02", "title": "Допинг скандалът с Русия беше дъното в атлетиката, заяви Болт"}
{"url": "http://www.dnevnik.bg/biznes/2017/08/02/3017530_nacionalna_lotariia_navliza_v_sportnite_onlain_zalozi/", "text": "Най-голямата местна компания в бизнеса с лотарийни билети - \"Национална лотария\", ще навлезе по-агресивно в сегмента на онлайн залаганията. Дружеството, в което собственост има Васил Божков, е подписало многогодишен договор за сътрудничеството с търгуваната на шведската фондова борса Kambi Group. Сътрудничеството е за спортни залагания и технологични услуги. \"Национална лотария\", която е най-голямата местна компания в бизнеса с лотарийни билети, започна да предлага онлайн залагания през миналата година. В момента лидер на българския пазар при спортните залагания е базираната във Великобритания bet365.com, съобщава в днешния си брой  \"Капитал daily\" . Базираната в Малта компания ще предоставя своите спортни залагания и технологични услуги на марката 7777 на българското дружество от края на годината. В момента броят на дружествата, които имат онлайн лиценз за хазарт в България, е 11. Сред тях са няколко международни компании като Bwin, Pokerstars.bg, Betfair.com и bet365.com. Според оценки в сектора онлайн спортните залагания в страната възлизат на около 20-30% от офлайн пазара. Лидер при наземните залагания е \"Еврофутбол\", чиито приходи общо през миналата година са 116 млн. лв. \"Национална лотария\" е лидер на пазара на лотарийни билети, като голямата част от приходите минават през свързаното \"Ню геймс\". Компанията заедно с \"Лотария България\" (отново контролирана от Божков) започнаха дейност преди три години и чрез активен маркетинг всяка година увеличават събраните от билети постъпления: ако приходите от този бизнес през 2015 г. се оценяваха на 250 млн. лв., година по-късно ръстът е с около 70 млн. лв., показват изчисления на база платен данък. Извън тези две дружества на Божков бизнес, макар и малък, развива държавният тотализатор.", "date": "2017.06.02", "title": "\"Национална лотария\" навлиза в спортните онлайн залози"}
{"url": "http://www.dnevnik.bg/bulgaria/2017/08/02/3017374_boian_petrov_trugva_kum_desetiia_si_osemhiliadnik_na/", "text": "Най-успешният български алпинист Боян Петров тръгва към десетия си осемхилядник - Даулагири (8167 м), на 20 август, като очаква на 23 август да започне изкачването към него, съобщи той пред БНТ. На 22 юли той  успя да изкачи Гашербрум II  8 години след първия опит. В началото на годината Петров се надяваше, ако физическата му форма позволява, да атакува общо 3 осемхилядника. Заради недостатъчното възстановяване след тежката катастрофа миналия август се наложи да се откаже от атаката на Еверест, а пък някои върхове са затворени за изкачване това лято. Даулагири е осмият по височина връх. \"Още не съм започнал да го проучвам като детайли. Къде са му слабите места\", коментира алпинистът. Надява се постигната на Гашербрум аклиматизация да му е от помощ и да бъде по-бърз в атаката на десетия връх, който е част от проекта му \"Българин на 14х8000\". Имам 18 дни да кача 8 кг, каза още Петров за килограмите, които е загубил при последната експедиция. \"Много хора си мечтаят да отслабнат, аз си мечтая да надебелея\", пошегува се той, но оценката му е, че за този кратък период едва ли ще успее. Сега съм хванал вълната, която искам да следвам, защото видях, че когато не правиш големи паузи, организмът ти е свикнал да го тормозиш, описа състоянието си той. Още преди да тръгне към Гашербрум II, той каза пред \"Дневник\", че това ще бъде неговият тест дали се е възстановил достатъчно от катастрофата, за да може да продължи проекта си. От успеха на тази експедиция зависеше и дали сега ще се отправи към нов връх. Очаквал е някоя от травмите му да напомни за себе си по време на изкачването, но това не се е случило. След завръщането му от Непал се очаква от крака му да бъде извадена пластината, която бе поставена при счупването на подбедрицата при катастрофата. Късметът винаги помага, но той е може би 10% от целия комплекс от трудности - бориш се със себе си, с трудностите, с планината, коментира алпинистът. Разсееш ли се в алпинизма, става като в живота - той започва да те разяжда по някакъв начин. Отпуснах се едва когато стигнах Исламабад и ми остана само да се кача на полета към дома, разказа още Петров.", "date": "2017.06.02", "title": "Боян Петров тръгва към десетия си осемхилядник на 20 август"}
{"url": "http://www.dnevnik.bg/sport/2017/08/02/3017294_basketbolistite_poemat_po_dulgiia_put_na_svetovnite/", "text": "Българският национален отбор по баскетбол започва участието си в предварителните квалификации за световното първенство в Китай през 2019 г. След 17 часа път възпитаниците на Любомир Минчев се добраха до пристанищния град Синеш, където тази вечер от 20.30 ч. ще гостуват на Португалия. През миналата година българският отбор се завърна на международната сцена след двегодишно отсъствие, но не успя да се класира за Евробаскет 2017. Националните останаха трети в квалификационната си група след четири загуби от Украйна и Полша и две победи срещу Косово. Тази година надеждите за добро представяне са далеч по-големи, а съперниците в първата фаза - напълно преодолими. Освен Португалия в група D е Беларус. Трите отбора ще изиграят по два мача на разменено гостуване, а за същинската фаза на световните квалификации ще се класират първите два. В предварителните квалификации в зона \"Европа\" участват 13 отбора, разпределени в четири групи. Мачовете ще се изиграят от 2 до 19 август и ще излъчат осем отбора, които ще се присъединят към 24-те най-добри на континента, които стартират директно от основната фаза на квалификациите през ноември. В нея общо 32 отбора ще бъдат разделени в осем групи. Първите три от всяка група ще се класират за следващия етап, където ще се сформират нови четири групи с по шест отбора. От тях в края на февруари 2019 г. ще бъдат определени 12-те европейски тима, които ще играят на световното в Китай. През това лято селекционерът Минчев направи няколко промени в своя състав. В отбора се завърна лекото крило Павел Маринов, който ще е капитан заедно с Чавдар Костов. 21-годишният Николай Вангелов ще има тежката задачата да се справи с поста център, където от много години българският баскетбол изпитва много сериозни проблеми. Най-голямата тежест ще падне върху раменете на избрания в драфта на НБА Александър Везенков, който е лидерът в настоящия състав на България, както и върху американския плеймейкър Дий Бост, който за втора поредна година ще носи националната фланелка. Двамата страдаха от контузии преди мача, но ще бъдат готови за игра. От групата за двубоя отпадна Димитър Димитров, който има здравословни проблеми, както и 18-годишният състезател на \"Фенербахче\" Йордан Минчев по решение на селекционера. \"Няма много големи изненади и промени. Това, че Данчо Минчев остава тук, не означава, че няма да играе в следващите мачове. Просто за този двубой така сме решили\", каза Любомир Минчев преди заминаването за Португалия. \"Нормално е очакванията да бъдат за класиране. Миналата година играхме с доста по-добри и по-силни от нас отбори и играхме много равностойно срещу тях. Сега е нормално очакванията да бъдат ние да победим. Това, че сме играли миналата година силно обаче, не ни гарантира, че тази ще бъде така. Водили сме възможно най-дълга подготовка. Смятам, че по-добре от това, което сме направили до момента, трудно можем да постигнем предвид някои проблеми, които имахме\", каза още треньорът. Програмата за предквалификацията 2 август, Португалия -  5 август,   - Беларус 9 август, Беларус - Португалия 12 август,   - Португалия 16 август, Беларус -  19 август, Португалия - Беларус", "date": "2017.06.02", "title": "Баскетболистите поемат по дългия път на световните квалификации"}
{"url": "http://www.dnevnik.bg/detski_dnevnik/2017/08/02/3017539_uchebnata_godina_za_gimnazistite_niama_da_produljava/", "text": "Образователното министерство се отказва от идеята учебната година за гимназистите да продължава през юли. Това обяви просветният министър Красимир Вълчев днес. Първоначалното предложение на министерството бе  учениците от 8-и до 11-и клас да учат до 6 юли, но да имат повече ваканции през годината . Днес Вълчев обяви, че просветното ведомство ще се съобрази с критиките, че през юли е много топло, а класните стаи не са климатизирани, и учебната година ще приключва на 30 юни. За сметка на това обаче гимназистите няма да имат по-дълги ваканции за Коледа и Нова година и между сроковете, както бе планирано. Първоначалната идея бе зимата ваканция да бъде между 23 декември и 7 януари, а междусрочната - от 8 до 11 февруари. Графикът на ваканциите трябва да бъде окончателно одобрен в следващите седмици. Учебната година ще започва на 15 септември, както предвижда законът, съобщи още министърът. Преди дни се разбра, че работодатели имат предложение  учебната година да започва на 1 септември .", "date": "2017.06.02", "title": "Учебната година за гимназистите няма да продължава през юли"}
{"url": "http://www.dnevnik.bg/analizi/2017/08/02/3017145_purvi_reakcii_za_dogovora_s_makedoniia_-/", "text": "Лаконичният отзив на политолога Огнян Минчев гласи: \"Честит празник на всички българи и македонци! Това е началото на нашия нов общ път.\" Доц. д-р Михаил Иванов припомня: \"Така приключи цикъл от три исторически събития: 1. Признаването на независима Република Македония през 1992 г. - един от най-значимите политически актове в историята на България, осъществен с решение на Министерския съвет в резултат на тясното сътрудничество между президента Желю Желев, премиера Филип Димитров и първия зам.-министър на външните работи Стефан Тафров. 2. Подписването на Декларацията от 1999 г. от премиерите на България и Македония Иван Костов и Любчо Георгиевски в резултат и на активната роля на зам.-министъра на външните работи Марин Райков. 3. Подписването днес на Договора за добросъседство и сътрудничество между България и Македония от премиерите Бойко Борисов и Зоран Заев. Подписването стана възможно след ключовото посещение на Зоран Заев през юни в България. Оттук нататък въпросите на историята, културата и езика остават в миналото на политическите отношения и ще бъдат предмет на специализирани обсъждания от историци, културолози и езиковеди. Занапред политическият дневен ред на двете държави е за тяхното съвместно балканско, европейско и евроатлантическо бъдеще.\" Юлиан Попов, публицист, написа: \"Прадядо ми, Никола Габровски, виден македонски деец, празнува сега някъде далече. Днес (1 август) е не само добър ден за България, но за Балканите и Европа. Балканското безразсъдство е струвало много жертви и огромно икономически загуби на страната ни и на Европа. Основна роля винаги е играл и фактът, че ние все не сме успявали да си оправим нещата сами, все някой друг ги е подреждал и ние все сме били недоволни от чуждата намеса и без чувство за собственост над съдбата си. Дали говорим за руско-турски войни, санстефански и берлински договори, световни войни, та до днес мисии на чужди страни и блокове, които се опитват да държат някакъв ред, все някой друг се разпорежда, за добро или за лошо. Ние обичаме да хулим мисионерите, а за хулене обикновено сме си ние. Затова днешният договор, който си е наше дело, на българското и на македонското правителство, без надзор, попечителство или контрол, дори против желанието на други страни, е много важен акт. Договорът далеч няма да реши всички проблеми между двете страни, но ще заяви, че проблемите са нещо естествено и когато ги има, можем да си ги решаваме сами. Надявам се сега страните да се съсредоточат върху търговията и инфраструктурата. Аз ще пия една чаша за българската дипломация и за прадядо ми (който поне според Уикипедия изглежда така, доста по-различно от снимките, които имам аз).\" Коментарът на журналиста Калин Манолов е колаж от знамената: Политологът Стойчо Стойчев написа: \"Никак не съм радостен. Този договор е формален и не решава никой от спорните въпроси. Въпросната комисия, ако изобщо бъде сформирана, ще зацикли и няма да произведе никакъв резултат. Няма клаузи какво става при неизпълнение. Върши работа на Македония за членството в ЕС, но не върши нищо за България. Обективно нищо не налагаше подписването му.\"", "date": "2017.06.02", "title": "Първи реакции за договора с Македония - политическият дневен ред на двете държави вече е европейски"}
{"url": "http://www.dnevnik.bg/sport/2017/08/02/3017529_neimar_se_e_sboguval_sus_suotbornicite_si/", "text": "Бразилският нападател Неймар се е сбогувал със съотборниците си, обявиха испанските медии, като се позоваха на информация от \"Барселона\". В \"Туитър\" каталунците съобщиха, че с позволението на треньора играчът е пропуснал сутрешната тренировка. Неймар отишъл на заниманието в 9.00 часа, но не участвал в него. Бразилецът се е сбогувал с треньорския щаб и със съотборниците си, като накрая им е казал, че отива в ПСЖ, пише \"Мундо депортиво\". Испанските медии отбелязват, че това са първите стъпки към приключването на трансферната сага около Неймар. Очаква се да се разбере точно как и кога ще бъде сключена сделката. Той пристигна по-рано в каталунската столица с полет от Дубай, но отказа да говори пред очакващите го медии. Играчът на \"Барселона\" пътува до Китай заради ангажименти около спонсорски договор. Самостоятелното му посещение предизвика много спекулации, свързани с евентуалното минаване на прегледи и подписване с ПСЖ. Парижани имат желание да привлекат Неймар, като са готови да платят 222 млн. евро, колкото е клаузата за откупуването му.  Според \"Екип\" вече има договорка между клуба и бразилеца  и се очаква той да подпише до дни. Президентът на ПСЖ Насер ал Хелайфи заяви пред Medi1 TV, че може да говори задълбочено по темата \"в друго време\". \"Днес Неймар е футболист на \"Барселона\" и ще видим какво ще стане с него. Ние уважаваме всички договори между други клубове и футболисти. Наистина не искам да говоря за момента. Надявам се да го направя в друго време.\" Той добави, че предпочита да не посочва в проценти каква е възможността ПСЖ да вземе бразилеца. \"Неймар е световна звезда, но, повтарям, днес той е играч на \"Барселона\". По думите му \"привличането на звезда не е само въпрос на име или репутация, а също и на стил на игра\". \"ПСЖ има амбицията да има големи футболисти, които са признати по света, да подобри репутацията на клуба и да осигури на играчите и треньора нивото, към което се стремим\", добави Ал Хелайфи.", "date": "2017.06.02", "title": "Неймар се е сбогувал със съотборниците си"}
{"url": "http://www.dnevnik.bg/sviat/2017/08/02/3017527_polskiiat_ministur_na_otbranata_poiska_reparacii_ot/", "text": "Германия трябва да изплати на Полша военни репарации за нанесените щети и извършените престъпления през Втората световна война, заяви полският министър на отбраната Антони Мачеревич. \"От юридическа гледна точка Германия без съмнение дължи репарации на Полша\", каза той. Не е вярно, че полската държава се е отказала от репарациите, които Германия ни дължи. Истината е, че съветската колония, наречена  Полска народна република , частично се отказа от репарациите, които бяха свързани с територията на марионетната съветска държава ГДР (Германска демократична република)\", добави Мачеревич. Така той призна, че е имало отказ от репарации, но \"той никога не е бил уреден от формално-правна гледна точка, а е носил само характер на политически публицистичен акт\". Говорейки по случай 73-та годишнина от Варшавското въстание срещу  нацистките окупатори , министърът на отбраната каза, че първите месеци на въстанието, жестоко потушено от нацистите, са \"носили характер на геноцид\". \"Това не беше борба с въстаниците, а убийства - дом след дом, жилище след жилище\", отбеляза той. \"Германия може само да се опита да смекчи своята вина, да заплати този страшен дълг, който тя има спрямо полския народ. Това е единственото, което те (германците) могат да направят\", констатира Мачеревич, цитиран от ТАСС. /БТА", "date": "2017.06.02", "title": "Полският министър на отбраната поиска репарации от Германия"}
{"url": "http://www.dnevnik.bg/detski_dnevnik/2017/08/02/3017568_prosvetnoto_ministerstvo_shte_predloji_zaduljitelno/", "text": "Министерството на образованието и науката (МОН) ще предложи задължително предучилищно образование за 4-годишните деца. Законодателните промени ще бъдат инициирани през октомври, а по думите на министър Красимир Вълчев обхващането на 4-годишните в задължителното образование може да стане от следващата 2018/2019 учебна година. В момента предучилищната подготовка е задължителна за децата на 5 и 6 години и се извършва в детските градини и училищата. При дебатите през 2012 г. около училищната реформа имаше  предложения за задължително предучилищно образование и на 4-годишните, но те срещнаха множество критики от обществото . В началото на 2013 г., когато на власт бе първият кабинет на Бойко Борисов, ГЕРБ дори прие такива текстове в училищния закон, които доведоха до  протести на родители и искания на опозицията президентът да наложи вето . Тъй като обаче няколко седмици по-късно Борисов подаде оставка и 41-ият парламент бе разпуснат, законопроектът не бе приет изцяло. През 2014 г., когато на власт бе вторият кабинет на Борисов, ГЕРБ внесе отново  законопроекта за предучилищното и училищното образование, но без текстове за задължителна предучилищна подготовка на 4-годишните.  Именно този закон е основа на продължаващата вече година  реформа в училищното образование . Днес министър Вълчев обяви, че мотив за предложението за задължително предучилищно образование за 4-годишните е задържането на децата в училище -  за да не отпадат ученици от рискови групи в 6-и или 7-и клас, каквато тенденция има , трябва да бъдат обхващани по-рано в детските градини. Просветното министерство ще инициира и законови промени, според които делегираните бюджети няма да зависят само от броя на учениците, но и ще отчитат неравенства в достъпа до образованието, както и трудности при подготовката.", "date": "2017.06.02", "title": "Просветното министерство ще предложи задължително предучилищно образование за 4-годишните"}
{"url": "http://www.dnevnik.bg/na_put/2017/08/02/3017538_muzeiat_v_zamuka_na_drakula_e_pred_zatvariane/", "text": "Музеят в замъка Бран край румънския град Брашов, познат още като Замъка на Дракула, може да бъде затворен, тъй като собствениците му отказват удължаване на договора с министерството на културата, съобщава агенция \"Медиафакс\". Националният музей \"Бран\" може да бъде затворен в края на август, когато ще изтече договорът за наем между семейство Хабсбург, които са администратори и собственици на помещенията, и румънското министерство на културата. Семейството не желае удължаване на споразумението, заяви кметът на село Бран Рареш Радачина. \"В края на този месец изтича договорът с министерството на културата за националния музей \"Бран\". Не знаем позицията на министерството, но собствениците ни казаха, че не искат удължаване на договора с държавата\", посочи кметът, като отбеляза, че има риск музеят да бъде затворен. Радачина смята също, че мениджмънтът на музея е лош, тъй като миналата година замъкът Бран е бил посетен от около един милион туристи, а прага на музея са прекрачили едва 14 000. Същевременно разходите на музея, който има около 32 служители, са 1.5 милиона леи (близо 330 000 евро), а приходите - едва 100 000 леи. Музеят обхваща Средновековието и предлага на посетителите поглед към мебели и посуда от епохата. На 18 май 2006 г. прочутият замък, национализиран по време на комунистическия период, беше реституиран в полза на Доминик фон Хабсбург, син и наследник на румънската принцеса Иляна.", "date": "2017.06.02", "title": "Музеят в замъка на Дракула е пред затваряне"}
{"url": "http://www.dnevnik.bg/biznes/2017/08/02/3017550_razreshitelnite_za_jilishtni_sgradi_rastat_s_36_prez/", "text": "През второто тримесечие на годината местните администрации са издали разрешителни за строеж на 1647 жилищни сгради с 5815 жилища в тях и 781 456 кв.м разгъната застроена площ. За административни сгради разрешителните са 40 със 74 019 кв.м площ и 1968 са за друг тип сгради с 948 262 кв.м площ. Започнатите нови жилищни сгради в периода април - юни са със 100% повече от тези година по-рано. Това показват данните на Националния статистически институт. Те потвърждават коментарите на строителните фирми и на брокерите, че след няколко години затишие заради кризата  на имотния пазар е започнало оживление . В сравнение с второто тримесечие на 2016 г. издадените разрешителни за строеж на нови жилищни сгради се увеличават с 35.4%, жилищата в тях - с 31%, а разгънатата им застроена площ е повече с 29.2%. Броят на издадените разрешителни за строеж на административни сгради и на други видове сгради бележи ръст съответно от 8.1 и 71.9%, а нарастването на тяхната площ е респективно с 224.7 и 87.8%. Спрямо първите три месеца на годината обаче разрешителните за жилищни сгради растат с 50.7%, жилищата в тях - с 23.9%, а общата им застроена площ - с 31.3%. При административните сгради разрешенията се увеличават с 37.9%, докато тяхната площ намалява с 4.2%. При издадените разрешителни за строеж на други сгради е регистрирано нарастване със 72.5%, а при общата им застроена площ - със 17.1%. Най-голям брой разрешителни за строеж на нови жилищни сгради в периода април - юни са издадени в областите Пловдив - 245, София (столица) - 207, София - 136, и Бургас - 133. Най-много жилища предстои да бъдат започнати в областите София (столица) - 1869, Пловдив - 1411, Варна - 432, и Бургас - 387. През второто тримесечие е започнал строежът на 1281 жилищни сгради с 3842 жилища в тях и с 526 070 кв.м обща застроена площ, на 25 административни сгради/офиси със 7797 кв.м площ и на 1277 други сгради със 798 653 кв.м площ. В сравнение с второто тримесечие на 2016 г. започнатите нови жилищни сгради се увеличават с 53.2%, жилищата в тях - с 29.8%, а разгънатата им застроена площ - с 25.6%. Броят на започнатите административни сгради нараства с 8.7%, но тяхната площ намалява с 89.9%. Започнатите други видове сгради бележат ръст от 122.9%, а разгънатата им обща застроена площ е повече със 177.1%. Спрямо предходното тримесечие започнатите жилищни сгради са повече със 100.5%, жилищата в тях - с 19.4%, а общата им застроена площ - с 29.0%. Броят на започнатите административни и други видове сгради се увеличава съответно с 56.3 и 177.6%. Същевременно общата застроена площ на административните сгради намалява с 86.8%, докато площта на другите сгради нараства със 174.7%. Строителство на най-голям брой нови сгради е започнало в областите Пловдив - 230 жилищни, 6 административни и 146 други сгради; Стара Загора - 84 жилищни, 3 административни и 200 други сгради; София - 101 жилищни и 175 други сгради; Бургас - 118 жилищни и 111 други сгради.", "date": "2017.06.02", "title": "Разрешителните за жилищни сгради растат с 36% през второто тримесечие"}
{"url": "http://www.dnevnik.bg/photos/2017/08/02/3017544_fotogaleriia_borisov_i_zaev_polojiha_venci_na_groba_na/", "text": "Премиерите на България и Македония Бойко Борисов и Зоран Заев положиха венци на гроба на Гоце Делчев в църквата \"Св. Спас\" в Скопие. Днес Македония празнува националния си празник Деня на републиката, както и 114 години от Илинденско-Преображенското въстание.", "date": "2017.06.02", "title": "Фотогалерия: Борисов и Заев положиха венци на гроба на Гоце Делчев в Скопие"}
{"url": "http://www.dnevnik.bg/bulgaria/2017/08/02/3017551_monasi_ot_makedonski_manastir_privetstvaha_dogovora_za/", "text": "Монасите от Бигорския манастир в Македония излязоха с  официална позиция  след подписването на Договора за добросъседство с България. В нея те приветстват действията на премиерите на двете страни Бойко Борисов и Зоран Заев и подчертават, че с подобен документ Македония си осигурява близък сътрудник и приятел в лицето на съседна България. Това от своя страна щяло да помогне за европейското бъдеще на страната. Договорът беше подписан вчера в Скопие след дългогодишно отлагане, а с него двете страни официално признават, че имат \"обща история\". След полагането на подписа си Бойко Борисов обяви, че документът трябва да сложи край и на антибългарската пропаганда в Македония. От своя страна колегата му  Зоран Заев добави, че България ще е съюзникът на страната му за евроатлантическо бъдеще. В позицията си монасите от Бигорския манастир, който се намира в непосредствена близост до границата с Албания, пишат, че договорът е естествено продължение на историческите и обществените процеси в двете страни. \"Договорът е в духа на европейското право. В него няма двусмислени политически фрази или подценяване и пренебрегване на едната или другата държава. Допълнителен аргумент за полезността му е нуждата Македония да има близък сътрудник и приятел, който ще помага в международната ни политика\", пишат духовните дейци. Те припомнят, че България е първата страна, която признава Македония за самостоятелна държава и чрез дипломатическо влияние е накарала Русия да направи същото. Освен това се посочва, че през 1994 г. е въведено търговско ембарго над страната и България е изиграла ключова роля да не се стигне до финансов крах за Скопие. Монасите подчертават, че близостта на двете държави е видима в много сфери. Според тях езикът, фолклорът, културата и обичаите са мостът, който ще свърже Македония с България. \"Нашите два народа имат една обща цивилизационна люлка. Тя се изразява в мисията на светите братя Кирил и Методий и особено на техните свети ученици, покръстването във времето на цар Борис-Михаил и началото на общата ни писменост. Това ни задължава да почитаме духовното родство и близост\", пишат монасите. Те изрично разграничиха позицията си от партийните и политически такива и подчертаха, че не заемат нечия страна.", "date": "2017.06.02", "title": "Монаси от македонски манастир приветстваха Договора за добросъседство с България"}
{"url": "http://www.dnevnik.bg/sport/2017/08/02/3017612_lukoil_akademik_privleche_nai-dobriia_borec_v/", "text": "\"Лукойл Академик\" привлече американския баскетболист Кийт Клентън. 26-годишният състезател се присъединява към състава на \"студентите\" от гръцкия ПАОК. Той е третото ново попълнение на българския шампион след Христо Николов и Далтън Пепър. Клентън е висок 206 сантиметра и играе на две позиции - център и тежко крило. Той направи много силен сезон с ПАОК и завърши като най-добър борец както в гръцкото първенство - 9.5 борби средно на мач, така и в Шампионската лига на ФИБА - 10.7 борби. \"Лукойл Академик\" ще е шестият отбор в професионалната кариера на американеца. След като завършва университета на Централна Флорида (UFC), той се включва в драфта на НБА през 2013 г. Нито един отбор обаче не го избира и Клентън се присъединява към полския \"Анвил\" (Влоцлавек). След това кариерата му преминава през корейския \"Сеул самсунг тъндърс\", пуерториканския \"Леонес де Понсе\" и израелския \"Апоел\" (Беер Шева), преди през март 2016 г. да подпише с ПАОК. \"Селекцията в \"Лукойл Академик\" продължава\", заявиха от клуба.", "date": "2017.06.02", "title": "\"Лукойл Академик\" привлече най-добрия борец в Шампионската лига"}
{"url": "http://www.dnevnik.bg/zelen/2017/08/02/3017582_ot_dnes_chovechestvoto_jivee_na_ekologichen_kredit/", "text": "За първите седем месеца от годината човечеството е изразходвало естествените ресурси, които планетата е способна да възобнови и предостави за 12 месеца. Това обяви международната природозащитна организация WWF, като посочва, че от днес населението на Земята живее на т.нар. екологичен кредит. Анализът на WWF се прави ежегодно от организацията \"Фуутпринт нетуърк\", която мери  отпечатъка на човечеството върху планетата . Тя е изчислила, че известният още като Деня на надхвърлянето настъпва все по-рано, което пък означава, че хората използват все повече екологични ресурси и услуги. В тази графа попадат гори, вода и рибни запаси, които природата успява да възстанови само частично. \"Със сегашните темпове на потребление се нуждаем от 1.7 планети на година, за да задоволим консумацията си\", пише в анализа на WWF. От българската секция на природозащитната организация препоръчват да се спре процесът на \"безогледно унищожаване на рибните ресурси на планетата\". Обръща се внимание на есетрите, познати още като \"Динозаврите на Дунав\". Това са най-големите сладководни риби, които са оцелели 200 милиона години. Днес те били на изчезване заради унищожаване на местообитанията им и незаконен риболов. Гората пък осигурявала чист въздух и вода , като е и дом на редица застрашени видове, и заради това хората трябвало да сигнализират за всяка незаконна сеч. WWF твърди, че в България вече няма естествени реки, които да са без прегради и без бетонни корита. От организацията подчертават, че защитените територии в страната са едва 4% от цялата територия. \"Тези красиви чисти места със съхранена дива природа са под заплаха от застрояване и унищожване. Не прави изключение и Национален парк \"Пирин\", обект от световното природно наследство на ЮНЕСКО, убежище на множество застрашени и ендемични видове\", пише още в анализа.", "date": "2017.06.02", "title": "От днес човечеството живее на екологичен кредит"}
{"url": "http://www.dnevnik.bg/bulgaria/2017/08/02/3017645_sled_presledvane_strelba_i_katastrofa_policiiata_v/", "text": "Столичната полиция задържа тази нощ 26-годишен мъж от Първомай, който е обявен за общодържавно издирване, съобщиха от вътрешното министерство. До ареста му се стигна след дълго преследване в София и околностите на столицата. При гонката задържаният е бил прострелян в бедрото от един от полицаите. В 2:30 ч. тази нощ на ул. \"Слатинска\" екип на Първо районно управление се опитал да спре за проверка автомобила, с който се движил 26-годишният мъж. Той обаче не се подчинил и се насочил към бул. \"Цариградско шосе\" в посока изхода на София. Междувременно преследващият го патрулен екип подал сигнал до всички дежурни да се включат в акцията. Задържаният продължил да бяга с колата си, като тръгнал за село Герман, където отново не спрял на полицейските сигнали. След това се насочил към Околовръстното шосе в посока Чепинци. Там за пореден път отказал да спре и тръгнал към Световрачане. В този район били пренасочени допълнителни автопатрули, които продължили след беглеца към Нови Искър. 26-годишният мъж няколко пъти направил опити да избута полицейски автомобил от пътното платно, като в крайна сметка успял в началото на кв. \"Кумарица\", след което опитал да избяга, изоставяйки колата си. За да предотврати бягството му, един от полицаите произвел изстрел със стоп патрон със служебното си оръжие и го ранил в бедрото. Мъжът е криминално проявен за кражби и шофиране след употреба на алкохол. Освен това той нямал и книжка. По случая е образувано досъдебно производство.", "date": "2017.06.02", "title": "След преследване, стрелба и катастрофа полицията в София арестува обявен за общодържавно издирване"}
{"url": "http://www.dnevnik.bg/photos/2017/08/02/3017392_fotogaleriia_s_kolelo_po_morskoto_duno/", "text": "Край хърватския курорт Пула се предлага интересна туристическа атракция - подводен парк.", "date": "2017.06.02", "title": "Фотогалерия: С колело по морското дъно"}
{"url": "http://www.dnevnik.bg/citat_na_deniia/2017/08/02/3017613_citat_na_denia_kato_vlezete_v_restorant_i_menjuto_e/", "text": "Така спортният директор на \"Левски\" Даниел Боримиров коментира преговорите с известни треньори. Клубът разговаря с изявени имена в професията -  Аврам Грант  и  Делио Роси , но изборът още не е направен. Треньорът Николай Митов напусна бързо след тренировката сутринта, без да говори пред журналистите. Наскоро той заяви, че не е наясно с бъдещето си. На въпрос дали това е била последната тренировка на Митов Боримиров отговори: \"Не мога да коментирам нещо, което не е факт.\" Той показа ясно, че не одобрява изказването на друг представител на ръководството -  Диана Иванова, която беше цитирана от израелски сайт с твърдението, че има договорка с Грант . \"Трябва да попитайте Диана Иванова - тя има повече информация, може да ви бъде по-полезна\", заяви Боримиров пред Би Ти Ви. Преди около два месеца той и Митов заедно с финансовия директор Красимир Иванов  представиха тригодишен план за изграждане на шампионски отбор . Тогава Боримиров посочи, че е гласувано доверие на треньора и ще му бъде дадено време. Митов заяви, че първите резултати ще дойдат след Нова година.", "date": "2017.06.02", "title": "Цитат на деня: Като влезете в ресторант и менюто е хубаво, това означава ли, че ще поръчате"}
{"url": "http://www.dnevnik.bg/sviat/2017/08/02/3017632_durjavniiat_departament_bulgariia_i_makedoniia_sa_za/", "text": "Държавният департамент на САЩ поздрави България и Македония за подписването на Договора за приятелство, добросъседство и сътрудничество. \"Това важно и напредничаво споразумение признава вече съществуващите силни връзки между двете държави и отваря вратата за дори по-близко сътрудничество занапред в сфери от инфраструктурата до културата. Подписването на Договора ще допринесе за политическата стабилност и икономическото развитие в целия регион и дава обнадеждаващ пример за това как различията между съседите могат да бъдат решени по мирен път.\" Това гласи изявлението на департамента. То идва, след като  двете посолства на САЩ в Скопие и София  също отправиха поздравления. \"Това споразумение демонстрира, че двете страни са решени да преодолеят двустранните проблеми, и е вдъхновение за целия регион. То е позитивна стъпка към добросъседски отношения и подсилване на европейската перспектива за Бившата югославска република Македония в интерес на нейните граждани\",  казаха  върховният представител по външните отношения  и зам.-председател на Европейската комисия Федерика Могерини и нейният колега Йоханес Хан, отговарящ за отношенията със съседите на ЕС.", "date": "2017.06.02", "title": "Държавният департамент: България и Македония са за пример"}
{"url": "http://www.dnevnik.bg/tehnologii/2017/08/02/3017678_avtobusi_bez_shofyor_se_dvijat_iz_talin/", "text": "Малката балтийска държава Естония даде поредното доказателство за голямата си технологична преднина. От 29 юли из столицата Талин се движат автономни автобуси на градския транспорт, а властите отчитат, че първите им дни са преминали \"без големи инциденти\", съобщава Би Би Си. Два малки автономни автобуса минават по маршрут през Талин като част от събитията, съпътстващи  ротационното председателство на Съвета на ЕС от Естония . Те се движат от понеделник до събота, между 8.30 и 17.30 часа. Тръгват от центъра на града и се движат до  някогашната електроцентрала, сега творчески център (Kultuurikatel) , където се провеждат основните събития от естонското председателство. Автономните автобуси ще се движат из Талин до края на август. Въвеждането на пилотния проект струва 100 хил. евро, две трети от които се покриват от партньори от частния сектор. Естонската информационна агенция ERR съобщава, че до момента превозните стредства без водач не са участвали в катастрофи. Все пак свидетели разказват за някои малки инциденти, например, че в понеделник автобус не е дал път на полицейски автомобил с включен светлинен сигнал. Фотограф на естонската агенция пък е заснел автономен автобус да пренебрегва червена светлина на пешеходен светофар. Естонската агенция отбелязва, че въпреки липсата на шофьор според местното законодателство на борда трябва да има отговорен човек. В случая това е човек, натоварен със задачата да обяснява на пътниците каква е технологията на автономните автомобили.", "date": "2017.06.02", "title": "Автобуси без шофьор се движат из Талин"}
{"url": "http://www.dnevnik.bg/ot_vas/novini_ot_vas/2017/08/02/3017713_leten_den_v_belgrad/", "text": "Въпреки че не е на море, усещането на главната пешеходна улица в Белград (градското стъргало) \"Княза Михайлова\" и парка Калемегдан е като че сме на почивка. На всеки ъгъл има представления. Тук гърците, живеещи в Белград, демонстрират национални носии и пъргави танци в чест на годишнината от основаване на клуба им.", "date": "2017.06.02", "title": "Летен ден в Белград"}
{"url": "http://www.dnevnik.bg/detski_dnevnik/2017/08/02/3017675_prosvetniiat_ministur_za_usednalostta_za_priem_v_1-i/", "text": "Просветният министър Красимир Вълчев защити идеята основния критерий за прием в първи клас да бъде близостта на училището до постоянния или настоящ адрес на родителите или настойниците. Преди дни образователното министерство предложи  децата, чиито родители има адресна регистрация от поне три години до училището, да имат най-голям шанс да бъдат приети в първи клас.  С по-малък шанс ще бъдат децата на родители, които имат адресна регистрация от една година, а с най-малък - под една година или без адресна регистрация. \"Какъвто и критерий да заложим, ще е налице усещането на несправедливост. Въвеждането на т.нар. уседналост от три години ще намали злоупотребите с адресните регистрации\", обясни министър Вълчев. Според него в повечето училища ще има прием и на деца от другите групи, т.е. чиито родители или настойници имат адресна регистрация от по-малко от три години. Попитан защо децата да нямат равен шанс за прием в първи клас в училище от целия административен район, а не само в най-близкото, Вълчев обясни: \"Както при джиесем клетките се закачате на най-близката, така и тук близостта е критерий.\" Просветното министерство очаква общините да определят за кои адреси кое ще бъде \"най-близкото училище\".", "date": "2017.06.02", "title": "Просветният министър за уседналостта за прием в 1-и клас: И при джиесем клетките се закачате за най-близката"}
{"url": "http://www.dnevnik.bg/biznes/2017/08/02/3017676_raiuner_puska_bileti_s_20_otstupka_za_putuvane_prez/", "text": "За да отбележи това, че вече е превозила на борда си 1 млрд. пътници, нискобюджетната авиокомпания \"Райънер\" (Ryanair) пуска в продажба 1 млн. билета с отстъпка от 20%. От компанията уточняват, че офертата е валидна за пътувания между 13 ноември и 15 декември. Освен това те могат да бъдат купени днес до полунощ. От сайта на компанията се вижда, че множество полети на София в посочения период могат да се купят за около 12 евро в едната посока. С агресивната си политика превозвачът се превърна в най-голямата европейска авиокомпания. От началото на септември 2016 г. тя изпълнява полети до множество дестинации и от София.", "date": "2017.06.02", "title": "\"Райънер\" пуска билети с 20% отстъпка за пътуване през есента"}
{"url": "http://www.dnevnik.bg/sviat/2017/08/02/3017690_britanskite_ministri_si_protivorechat_za_imigraciiata/", "text": "След злополучните избори, на които британският премиер  Тереза Мей изгуби  парламентарното мнозинство, кабинетът ѝ се тресе от противоречия. Планът за Брекзит  се натъкна на съпротивата на ключови министри. Сред тях е финансовият министър Филип Хамънд, който настоява за напускане на Европейския съюз с минимални сътресения. Основните въпроси – каква ще е политиката спрямо имиграцията и какви ще са условията на преходния период, още не са решени. Агенция \"Ройтерс\" компилира някои от изказванията на министри през последните дни. Тереза Мей Когато през януари  изложи стратегията си , Мей заяви, че Великобритания няма да остане член на единния пазар, защото това ще я задължи да спазва и свободата на движение на европейските граждани. Намаляването на имиграцията от Европа бе една от основните причини на  гласувалите за Брекзит . Говорител на Мей потвърди в понеделник, че  свободното движение на хора  ще приключи през март 2019 г. Финансовият министър Филип Хамънд Миналата седмица  проевропейски настроеният Хамънд  заяви, че Брекзит няма да доведе до незабавни промени в търговията и имиграцията. \"Ясно заявихме, че ще измине определено време, преди да можем да въведем пълен контрол върху имиграцията или правилата за търговия\",  каза той  пред Би Би Си. \"Говори се за година, две, може би три.\" \"Смятам, че има широк консенсус, че този процес трябва да бъде приключен до следващите парламентарните избори, които са през юни 2022 г.\" Търговският министър Лиъм Фокс \"Ясно заявихме, че контролът върху собствените ни граници е един от елементите на референдума и нерегулираното свободно движение ще означава да нарушим думата си\", каза той пред \"Съндей таймс\" на 29 юли. Министърът на околната среда Майкъл Гоув \"Премиерът каза ясно: при  напускането на ЕС  ще имаме период на въвеждане на новостите, който ще гарантира, че ще продължим да имаме достъп не само до работна ръка, но и до икономическата стабилност и сигурност, искани от бизнеса\", каза той на 21 юли. Вътрешният министър Амбър Ръд \"Напуснем ли ЕС, правителството ще прилага собствените си правила и изисквания за имиграцията. Те ще посрещнат нуждите на британския бизнес, но и на цялото общество\", писа тя във в. \"Файненшъл таймс\". \"Искам да уверя бизнеса и европейските граждани, че ще гарантираме, че няма да има \"скок в бездната\", след като напуснем блока.\"", "date": "2017.06.02", "title": "Британските министри си противоречат за имиграцията след Брекзит"}
{"url": "http://www.dnevnik.bg/analizi/2017/08/02/3017653_kakvo_da_pravim_s_decata_prez_liatoto/", "text": "\", пише проф. Ивайло Дичев по повод  идеята на просветното министерство да удължи учебната година . \"Дневник\" препечатва текста от  \"Дойче веле\" . Дискусия по дифолт: поредната училищна реформа. МОН услужливо подава тема: да намалим лятната ваканция? Моля, дебат. От една страна – в Северозападна Европа е така, а бива ли ние да сме на опашката. От друга – наша си културна традиция от времето на Стамболийски, който се грижел за това децата да помагат в обирането на реколтата. От трета – климатици нямало, а у нас през лятото е горещо, през зимата пък щели да пестят от отопление. Бившият министър проф. Игнатов печели приз за най-екзотичен аргумент: имало \"интелектуална традиция\" някои родители да ходят на море през септември. Хайде да се хвана и аз на летния дебат и да изкажа мисли. Какво целим? Оставям настрана естетическото движение \"реформа заради самата реформа\", оставям догонването на културните народи. Проблемът у нас е висенето на децата без цел и смисъл. Разбира се без известно висене младост не може да има - ние висяхме из улиците на махалата, сега повече висят в клубове и фейсбук. Но времето се ускорява. Българин, попаднал в индустриална страна, със сигурност го е усетил: ако си изпуснал някакви периоди от живота си, ако си оставил бели петна в CV-то – ами изпадаш и толкова! Неходенето на училище в много страни се третира като престъпление, едни наши приятели в Холандия се разправят със съдилища сума време, защото синът им пубертет бяга от час. Докато у нас не могат дори да ги изключат, в някои страни глобяват солидно на ден отсъствие, другаде ги търсят с полиция, на трети родителите рискуват затвор, за социалните помощи да не говорим. Репресията не е самоцелна, става дума за това, че цялото общество се чувства длъжно да поеме част от родителската функция, а учебният процес е нещо крайно сериозно – не просто зверилник, където оставяш детето си известно време на топло под надзор. Детето не е притежание на родителя, неговият интерес се брани от всички, в определени случаи – срещу родителя. Защо началото на учебната година няма да се измести на 1. 09? Тук проличава недомодернизираният характер на нашето общество. Знаете ли защо според мен няма да се измести началото на учебната година на 1.09? Защото много от учителите работят през лятото по морето, да не говорим за хилядите родители, принудени да берат разни работи в чужбина (глобализиран Стамболийски!). Бедните и особено - ромските деца масово тръгват към края на април и се връщат съм октомври. И разбира се директорите не ги санкционират, защото \"парите следват ученика\", а кой е луд да плаши рибата? Към тази тъжна реалност ще се прибавят едни по-възвишени мотиви на заможните ни съграждани, които държат да водят децата си на екскурзии по света и по езикови ваканции. Ако за първата група седенето в училище е загуба на трудодни, за втората то е падане до едно по-ниско социо-културно ниво - защото те знаят по-добре с какво да ги занимават и какви частни учители и школи да им намират. Не знам какъв проблем ще се реши, ако различните училища получат правото да започват и свършват ваканциите по собствено усмотрение – освен разбира се най-срамният, с климатиците и отоплението (наместо да санират блокове на частни лица, да се бяха погрижили за учебните заведения!). А възприемането на 15.09 като \"традиция\" е малко като софийското паве – културно наследство. Защо не и летни школи? Главната тема е борбата с висенето на децата. Но няма защо да ги затворим по-дълго в училище. Не съм единственият, който смята, че най-добре би било да им се въведе учебната форма задължителна лятна школа, задължителен елемент от учебния процес. Опитът ми е университетски, тук отдавна организираме такива школи. Представете си го: децата отиват на някакво интересно място и се занимават с дадена образователна тема според интересите си, като заедно с това спортуват, прекарват интересно време заедно. За бедните деца таксата следва да се поеме от държавата, за онези с възможности – да е поносима, а най-богатите биха могли пак да пращат децата си в аналогични чужбински места, като после доказват това занимание със съответен документ. От опита знам, че успяват школи, където инициативата идва от самите учители - измислят теми, намират място, да кандидатстват пред министерството за финансиране, да опитват да запалят децата. При много школи из цялата страна всеки ученик ще има право да избира къде да иде, за най-добрите ще има състезание. Децата ще се научат да излизат от обичайната си компания и да се интегрират в нова, да разширяват кръга си от приятели от други места из страната, в един ранен национален melting pot, ако щете, да се свалят. Някои от тях може би ще станат международни, някои ще почнат да се организират и в други страни. Така може би ще надскочим дилемата училище – родители, която противопоставя колектив на индивид, бедни на богати, бюрокрация на артистичност и други такива непродуктивни дихотомии. Трябва нещо трето – общество от ученици, далеч както от класната стая, така и от дома. Ще има съпротива отвсякъде – от учителите-сезонни работници, от бюрократите в министерството, на които им се усложнява работата, от планиращите почивката си родители, от различни психолози, които ще кажат че претоварваме децата, от писачите на учебници, които ще видят тук пропуснати ползи Но ако самите учители видят интереса си в това да организират едни такива интересни и за самите тях школи, ако получат отнякъде финансово рамо, ако тръгне една такава мода: \"А ти къде беше тази година на лятна школа?\" Кой знае...", "date": "2017.06.02", "title": "Какво да правим с децата през лятото"}
{"url": "http://www.dnevnik.bg/sport/2017/08/02/3017737_sportnoto_ministerstvo_dade_sedmica_na_shahmatnata/", "text": "Българската федерация по шахмат (БФШ) получи едноседмичен срок да върне 2 097 461.43 лева, обяви спортното министерство (ММС). Назначената  финансова проверка  е показала, че средствата са били отпуснати от държавата и са похарчени незаконосъобразно. Парите са отпуснати в периода 2011 – 2014 г. за плащане на такси за провеждане на първенства и турнири към Европейския шахматен съюз (ЕШС). По това време президент на БФШ и на ЕШС беше Силвио Данаилов. Проверката е показала, че част от проведените турнири не са били от официалния календар на ЕШС. \"Отчетените от страна на БФШ суми за разходваните финансови средства не са въз основа на първични счетоводни документи съгласно Закона за счетоводството\", обявяват от ММС. Агенцията за държавна финансова инспекция и Инспекторатът към ММС констатират това, което Данаилов отричаше - че тези над 2 млн. лева са отишли в банкова сметка, която не е официалната сметка на Европейския шахматен съюз. \"Парите са преведени по сметката на компания с неясен собственик със същото наименование, а именно European Chess Union, регистрирана на адрес: 16192 Coastal Highway, Lewes Delaware, USA, а сметката, по която са преведени парите, е открита в АБАНКА – Любляна, Словения\", съобщава ММС. По това време седалището на ЕШС е в Хюнеберг Зее, Швейцария, с операционен офис в Белград. Сега българската федерация има седем дни от 1 август, за да върне нецелесъобразно изразходваните средства. Данаилов  освободи поста си в БФШ в началото на май и на негово място дойде Иван Генов . Това е поредната проверка, назначена по случая с парите, отпуснати по времето на спортния министър Мариана Георгиева за турнирите в Албена и Златни пясъци. Доскоро БФШ беше задължена да върне значително по-малка сума, която с лихвите достигаше около 500 хил. лева. България  беше изключена от ЕШС миналата есен , а наскоро  Спортният арбитражен съд (КАС) в Лозана отхвърли обжалването . В основата на отстраняването миналия септември беше отказът на БФШ да предостави изискани документи и фактури за преводи в периода 2011 - 2014 г. След завръщането си като министър на спорта Красен Кралев се срещна с представители на ръководствата на ЕШС и на международната федерация (ФИДЕ). Новото ръководство на българската федерация  е получило положителна оценка за действията си от президента на ФИДЕ Кирсан Илюмжинов , заяви Генов преди малко повече от месец. На 19 август ще има изборно общо събрание в БФШ.", "date": "2017.06.02", "title": "Спортното министерство даде седмица на шахматната федерация да върне над 2 млн. лева"}
{"url": "http://www.dnevnik.bg/sport/2017/08/02/3017677_omar_kosoko_e_prodaden_v_otbora_na_maradona_v_oae/", "text": "Ръководството на \"Ботев\" (Пловдив) потвърди, че Омар Косоко ще продължи кариерата си в Обединените арабски емирства. 29-годишният французин ще облече екипа на \"Ал Фуджайра\", където старши треньор е аржентинската легенда Диего Марадона. \"Нещата с неговия трансфер са уредени 100%. В петък трябва да се присъедини към новия си отбор. Всичко е подписано. Трябва само да премине медицински прегледи\", заяви президентът на \"Ботев\" Ангел Палийски при заминаването на отбора за Португалия. \"Канарчетата\" гостуват на \"Маритимо\" oт 21.00 ч. Първата среща завърши 0:0, а реваншът ще е последният двубой на Косоко с екипа на пловдивчани. \"Надявам се Косоко да изиграе подобаващо последния си мач\", каза още Палийски. От клуба не обявиха параметрите по сделката с \"Ал Фуджайра\". Предполага се, че \"Ботев\" ще получи 250 хил. евро за френския футболист, чийто договор изтичаше в края на календарната година. Косоко се присъедини към \"Ботев\" в края на септември миналата година. С екипа на пловдивчани атакуващият играч успя да възроди кариерата си, която беше в сериозен застой след неуспешните периоди в \"Кристъл палас\", \"Сервет\" и българските ЦСКА и \"Литекс\" След като се раздели с ловешкия клуб, Косоко дълго време беше без отбор и дори беше принуден да играе за аматьорския \"Мант\" във Франция. Откакто заигра като атакуващ полузащитник в състава на Николай Киров, той разкри истинските си възможности и се превърна в голямата звезда на \"Ботев\". Палийски обяви, че не се планират повече изходящи трансфери това лято. Отборът по всяка вероятност ще се подсили с един играч на позицията на Косоко. Групата на \"Ботев\" за Португалия Иван Чворович, Даниел Кайзер, Цветомир Панов, Йордан Минев, Лазар Марин, Радослав Терзиев, Виктор Генев, Пламен Димов, Серкан Юсеин, Меледже Омнибес, Алваро Юлиано, Лъчезар Балтанов, Фелипе Бризола, Крис Добрев, Омар Косоко, Крум Стоянов, Фернандо Виана, Тони Тасев. ", "date": "2017.06.02", "title": "Омар Косоко е продаден в отбора на Марадона в ОАЕ"}
{"url": "http://www.dnevnik.bg/gradska_sreda/2017/08/02/3017686_pravitelstvoto_shte_otpusne_15_mln_lv_na_sofiia_za/", "text": "Столичната община ще получи 15 млн. лева от държавния бюджет за строежа на трети лъч на метрото. Това съобщи днес премиерът Бойко Борисов в началото на заседанието на Министерски съвет, цитиран от БТА. Третата линия на метрото се строи от 2016 г.,  като се очаква да бъде завършена до средата на 2019 г . Тя ще има 12 нови станции, като ще свързва кварталите \"Левски\" и \"Горна баня\". Трасето е с дължина от 16 километра. Проектът ще струва около 500 млн. евро, от които като 341 млн. евро са средства от еврофондове. В началото на юни  Европейската комисия отпусна на България  86.6 млн. евро за линията , което беше последният транш. Министър-председателят е обяснил на министрите, че строежът на метрото изключително сложен за изпълнение, като по-сложни са само строежите на ядрени централи. Борисов обаче похвалил проектантите и инженерите, които според него се справяли отлично. В началото на заседанието Борисов е съобщил на министрите, че правителството още днес ще отпусне и 2,3 млн. лева за ремонт на Софийската духовна семинария \"Св. Йоан Рилски\". Средствата за ремонта ще бъдат отпуснати, защото Борисов е констатирал, че след като през годините са били направени много ремонти на църкви и манастири из страната, условията на мястото, където се обучават кадрите, са изключително лоши. На заседанието е присъствал и ректорът на Семинарията - Отец Пахомий, който предал на министрите благословията на патриарх Неофит.", "date": "2017.06.02", "title": "Правителството ще отпусне 15 млн. лв. на София за строежа на метрото"}
{"url": "http://www.dnevnik.bg/sport/2017/08/02/3017739_grigor_dimitrov_startira_vuv_vashington_sled_polunosht/", "text": "Григор Димитров ще започне тази нощ участието си на сингъл в турнира от категория АТП 500 във Вашингтон. Българският тенисист ще се изправи срещу втората ракета на Великобритания Кайл Едмънд в двубой от втория кръг. Мачът е четвърти на втория по големина корт - \"Хайсенс 1\", и се очаква да започне около 2.30-3.00 ч. българско време. Поставената под №2 при жените Кристина Младенович и Татяна Мария откриват програмата в 21.00 ч., а не преди 23.00 ч. стартира двубоят между Лука Пуи и Томи Пол. След тях на корта излизат Маркос Багдатис и Раян Харисън. Димитров почиваше на старта като поставен под №4 в основната схема. Едмънд, който заема 41-ото място в световната ранглиста, преодоля първия кръг след  убедителна победа над корееца Хьон Чун с 6:3, 6:1 . Българинът и британецът никога досега не са се срещали на корта. Победителят от първия им двубой ще играе с американеца Стив Джонсън или руснака Данийл Медведев в осминафиналите. Едмънд, който през януари навърши 22 години, е роден в Южна Африка. Дебютира в професионалния тенис през 2011 г. Оттогава е записал 40 победи и 53 загуби в турнирите от календара на АТП. Британецът все още няма титла при професионалистите, а върховото му класиране в ранглистата е 40-ото място от есента на миналата година. Тогава той постигна и най-големия си успех в турнирите от Големия шлем - осминафинал на US Open. Eдмънд прави дебют в основната схема във Вашингтон, докато за Димитров предстои четвърто участие. Миналата година българинът отпадна още след първия си мач, в който  загуби с 4:6, 4:6 на британеца Дан Евънс . През 2015 г. той стигна до третия кръг, където беше спрян от Стив Джонсън. Най-доброто му представяне е при дебюта му в турнира през 2013 г. - четвъртфинал, в който не допусна нито един пробив, но загуби от Томи Хаас в два тайбрека. През 2014 г. Димитров беше заявил участие, но се оттегли заради симптоми на грип. След надпреварата във Вашингтон световният №10 ще играе в турнирите от сериите \"Мастърс\" в Монреал и Синсинати (12-20 август), а на 28 август стартира последният за годината турнир от Големия шлем - US Open. В момента българинът е №11 в света и девети в годишната ранглиста, която определя участниците във финалите на АТП. Той има 1925 точки - с 20 повече от десетия Томаш Беридх и с 365 по-малко от Анди Мъри, който затваря осмицата.", "date": "2017.06.02", "title": "Григор Димитров стартира във Вашингтон след полунощ"}
{"url": "http://www.dnevnik.bg/bulgaria/2017/08/02/3017746_suedinenieto_pravi_silata_shte_e_devizut_na/", "text": "Слоганът на българското председателство на Съвета на Европейския съюз през 2018 г. ще е \"Съединението прави силата\". На английски словосъчетанието ще бъде преведено като United We Stand Strong. Това обяви ресорният министър Лиляна Павлова на пресконференция след редовното заседание на Министерския съвет. Тя уточни, че този девиз е изключително актуален за ситуацията, в която днес се намира Европа. По думите ѝ с обявяването на слогана се завършва визуализацията на това как ще изглежда българското председателство. Мотото е предложено от участниците в поредица от фокус-групи и тествано в национално представително проучване, уточни по-късно пресслужбата на председателството, като посочи, че в края на 2016 г. агенцията \"Галъп интернешънъл\" е провела социологическо изследване, чиято основна цел е била да отговори на въпроса с какви ценности и образи българите асоциират страната ни през призмата на това, с което тя обогатява Европейския съюз. Другите тествани варианти за девиз са били: Лиляна Павлова обяви, че е бил утвърден и календарът на събитията по време на ръководството на България на ЕС. \"Планираме провеждането на 12 съвета на министрите. Ако направим аналог с Естония и Малта, ще видите, че България има най-много организирани събития\", заяви тя. По информация на Би Ти Ви председателят на Европейската комисия Жан-Клод Юнкер е поискал датата на откриване на председателството ни да бъде изтеглена и затова церемонията ще се състои на 4 януари догодина в Народния театър \"Иван Вазов\". На следващия ден ще има съвместно заседание на българското правителство с еврокомисарите.", "date": "2017.06.02", "title": "\"Съединението прави силата\" ще е девизът на българското председателство на ЕС"}
{"url": "http://www.dnevnik.bg/photos/2017/08/02/3017681_snimka_na_denia_zvezdnoto_nebe_nad_vulkana_sinabung/", "text": "Кадър сниман на дълга експозиция показва разтопената лава на вулкана Синабунг, Северна Суматра, Индонезия. Синабунг е един от 130-те активни вулкани в страната, който беше в спящо състояние в продължение на няколко века до 2010 г.  Последното му мощно изригване е от 2016 г., когато изхвърли стълб пепел на височина 1.5 км, а деветима местни жители загинаха. .", "date": "2017.06.02", "title": "Снимка на деня: Звездното небе над вулкана Синабунг"}
{"url": "http://www.dnevnik.bg/tehnologii/2017/08/02/3017758_sujivenite_prodajbi_na_iphone_i_ipad_podkrepiha/", "text": "Данните на технологичния гигант \"Епъл\" (Apple) показват, че продължава възстановяването на приходите от продажби на iPhone след спада, отчетен миналата година. Компанията отчете 7% ръст на приходите за последното тримесечие. Прогнозата освен това е, че по този показател прогнозите ще бъдат надхвърлени до началото на август, съобщава \"Файненшъл таймс\". Последното тримесечие показва и завръщане към растеж на продажбите на другото ключово за компанията устройство - iPad, от което са продадени с 15% повече устройства, подкрепени от пуснатия през март по-евтин модел и обновените през юни модели Pro. Тези новини изстреляха цените на акциите на компанията с 6%, които поскъпнаха до рекорд за всички времена от 159 долара. Приходите на компанията за изтеклото тримесечие са общо 45.4 млрд. долара. За последното тримесечие на фискалната година, завършващо в края на септември, гигантът прогнозира приходи между 49 и 52 млрд. долара. Това е ръст от 5-11% за година. Това смекчава опасенията на инвеститорите, че \"Епъл\" ще отложи традиционното за септември представяне на новия модел телефон за по-късен месец. Технологичната компания отчита добри резултати и в услугите си. Например App Store и Apple Music отчитат 22% ръст в приходите за последното тримесечие. От ръководството на компанията коментират пред вестника и че са много доволни от представянето си на китайския пазар.", "date": "2017.06.02", "title": "Съживените продажби на iPhone и iPad подкрепиха акциите на Apple"}
{"url": "http://www.dnevnik.bg/biznes/2017/08/02/3017777_kabinetut_dade_60_mln_lv_zaem_na_bdj/", "text": "Министерския съвет реши над 60 млн. лв. да бъдат преведени възмездно от Министерството на финансите към БДЖ, съобщи днес пред журналисти министърът на транспорта Ивайло Московски, цитиран от БТА. Той обясни, че допреди няколко месеца не е имало законово основание да бъде предоставен ресурс на железниците да могат да си погасяват дълговете, тъй като все още не бе получено разрешение от Брюксел за предоставянето на парите, които представляват държавна помощ. Московски съобщи, че 42 млн. лв. още днес ще бъдат върнати на бюджета, тъй като те трябва да погасят една активирана стара държавна гаранция, т.е. ангажимент от бюджета към Световната банка. Министърът посочи, че 42 млн. лв. от дълговете на БДЖ ще бъдат погасени с тази сума и 20 млн. лв. от тях ще бъдат разпределени за погасяване на облигационния заем към пет банки. \"Там дългът продължава да е над 150 млн. лв., но с тези 20 млн. лв. поемаме един ангажимент, който ще ни позволи останалите пари да бъдат разсрочени за следващата година\", каза министър Московски. Той подчерта, че става въпрос за възмездно финансиране, т.е. останалите сектори в държавата и данъкоплатците няма да бъдат ощетени с тези пари, които получава БДЖ. Системата на транспорта има ангажимент да възстанови тези средства към бюджета до края на 2018 г. Московски каза, че, погасявайки дълговете, дружеството ще може да си стъпи на краката. Надявам се през есента успешно да стартира и процедура, която да позволи купуване на нов подвижен състав за БДЖ, което да осмисли огромните инвестиции, които правим в железопътна инфраструктура, съобщи още министърът на транспорта. За пълно погасяване на дълговете на жп превозвача държавата разчита на приходи от отдаването на концесия на летище София. Това се смята за порочна практика, но предишният кабинет на ГЕРБ взе това решение, за да реши проблема. Процедурата по отдаването на концесия бе прекъсвана неколкократно. Сега министърът на транспорта очаква през 2018 г. да бъде сключен договор с оператор на летището.", "date": "2017.06.02", "title": "Кабинетът даде 60 млн. лв. заем на БДЖ"}
{"url": "http://www.dnevnik.bg/morski/2017/08/02/3017818_osem_obekta_sa_zatvoreni_pri_proverki_za_kachestvoto/", "text": "За изминалата седмица инспектори към Българската агенция по безопасност на храните (БАБХ) извършиха 580 проверки по Черноморието, съобщиха от БАБХ. След проверките е преустановена дейност са осем обекта на територията на гр. Варна. При 7 от тях причината за затварянето са лоша хигиена и неправилно съхранение на храни. Един от обектите е бил без регистрация по Закона за храните. Издадени са 60 предписания и са съставени 22 акта за установяване на административно нарушение. Възбранени са и ще бъдат унищожени близо 260 кг месо, месни и млечни продукти, над 14 кг готвени ястия с изтекъл срок на годност, над 25 кг рибни продукти, 94 яйца и близо 77 кг храни от неживотински произход. Проверките, извършени за същия период в останалата част на страната, са 2326. В резултат са издадени 119 предписания и са съставени 31 акта. Ще бъдат унищожени над 627 кг месо, месни и млечни продукти, 11 кг рибни продукти, 94 яйца и близо 69 кг храни от неживотински произход. Най-често установените несъответствия са свързани с пропуски в записите в системите за управление на безопасността на храните, несъответствия по сграден фонд и оборудване или лошо хигиенно състояние в обектите. Установено е и предлагане на храни с изтекъл срок на годност, неправилно съхранение, пропуски в етикетите и извършване на неразрешена според удостоверението за регистрация на обекта дейност или обект без регистрация по смисъла на Закона за храните, както и лични здравни книжки с изтекъл срок на валидност. През изминалата седмица са извършени 50 проверки на кухненски блокове на детски ясли, детски градини и детски млечни кухни. Издадено е едно предписание.", "date": "2017.06.02", "title": "Осем обекта са затворени при проверки за качеството на храните по морето миналата седмица"}
{"url": "http://www.dnevnik.bg/sport/2017/08/02/3017821_antuni_ivanov_se_priceli_v_olimpiiskiia_vruh_v_tokio/", "text": "Българският плувец Антъни Иванов се прицели в олимпийско злато от игрите в Токио през 2020 г. 18-годишният състезател направи страхотен дебют на световни първенства и се класира осми на 200 метра в бътерфлай на шампионата в Будапеща. Финалът на Иванов е едва трети в историята на българското мъжко плуване на планетарни шампионати. Досега сред осемте най-добри бяха достигали само Денислав Калчев на 100 метра бътерфлай в Рим през 1994 г. и Михаил Александров на 100 метра бруст в Мелбърн през 2007 г. \"В Токио ще бъда на 21 години, което е отлична възраст за пробив в плуването. Там ще бъда дебютант на олимпийски игри, което по-скоро отчитам като плюс за мен. Ще направя всичко да се подготвя добре и да атакувам олимпийския връх\", заяви Иванов на пресконференция в сряда. Българинът няма да има време за почивка и още тази седмица отива на лагер в Камчия. Там той ще се подготвя за предстоящото световно първенство за юноши и девойки в Индианаполис.  \"Трябва да подобря някои дребни детайли. Имам резерви в плуването, което е добре за бъдещето. Четирима-петима състезатели от участниците в Индианаполис сме много близо като времена и при малко късмет мога да взема медал\", каза още 18-годишният плувец.  Неговият треньор Николай Вакареев заяви, че е наясно кои компоненти трябва да се подобрят. \"Имаме доста резерви в старта и подводните обръщания. В България Антъни няма конкуренция и не забелязвахме тези грешки\", обясни той. \"На световното първенство обаче ясно се видя и в трите му плувания на 200 бътерфлай къде изоставаме. Ако подобрим тези компоненти, може да влезе в тройката в Индианаполис\", каза още Вакареев. Единствената българка с олимпийска титла в плуването - Таня Богомилова, се надява един ден Иванов да постигне още по-големи успехи от нейните. \"Антъни се отличава от останалите, защото е много трудолюбив и отдаден на това, което прави. Убедена съм, че постигне мечтата си на олимпиадата в Токио.\" \"Дали Антъни ще остане в България, или ще избере да учи и тренира в САЩ си е негово лично решение и ние ще го подкрепим каквото и да е то\", каза още изпълнителният директор на българската федерация по плувни спортове.  В същото време Министерството на младежта и спорта връчи допълнителен бонус от 5000 лева на Иванов за представянето му в Будапеща. Българският плувец ще бъде премиран с общо 10 000 лева заедно със сумата, която му се полага по наредба за осмото място. \"Поздравления за уникалния резултат и емоциите, които ни донесе. Осмото място и финал на световно първенство в плуването е изумително постижение. Смятам, че то трябва да бъде стимулирано допълнително. Ти си едва в началото на своята спортна кариера и ти желая да постигнеш още много призови класирания\", обърна се министър Красен Кралев към голямата надежда на българското плуване.", "date": "2017.06.02", "title": "Антъни Иванов се прицели в олимпийския връх в Токио"}
{"url": "http://www.dnevnik.bg/sviat/2017/08/02/3017841_moldova_obiavi_che_ruski_vicepremier_veche_ne_e_jelan/", "text": "Правителството на Молдова обяви руския вицепремиер Дмитрий Рогозин за персона нон грата заради \"оскърбителните му изказвания\" по адрес на властите в страната. Известният с национализма си Рогозин, който в правителството в Москва отговаря за отношенията с Приднестровието, планираше да посети Кишинев на 28 юли във връзка с 25-ата годишнина от операцията, с която бяха разделени воюващите в района проруски сепаратисти и молдовската армия. Румъния отказа да пропусне самолета му през своя територия до отцепилата се от Молдова и непризната от никого Приднестровска република и се наложи той да кацне в Минск. В профила си в \"Туитър\" вицепремиерът, отговарящ и за военнопромишления комплекс на Русия, обвини Букурещ, че застрашил живота на пасажерите и добави \"очаквайте отговор, гадове\". По-късно съобщението му изчезна от профила. Външното министерство на Молдова съобщи в сряда, че той вече няма да бъде допускан на територията на страната или да я прекосява транзитно. Местно издание посочва, че на правителственото заседание министърът на външните работи и европейската информация Андрей Галбур казал, че действията на Рогозин \"могат да бъдат квалифицирани единствено като намеса във вътрешните работи на страната\" и че изявленията му не съвпадат с характера на отношенията, които Молдова иска да изгради с Русия. Това е поредното влошаване на връзките между Кишинев и Москва, след като на 29 май за персона нон грата бяха обявени петима руски дипломати \"по препоръка на спецслужбите\". Външното министерство изпрати молба до Русия да бъде отменена визитата на руска делегация в края на юли. Макар името му да не присъства в документа, показан от молдовски интернет сайт, той се закани, че е готов да тръгне за Молдова с хеликоптер или на мотоциклет. В петък подкрепяният от Москва президент Игор Додон каза в интервю за \"Ройтерс\", че се надява до края на годината страната му да получи статут на наблюдател в предвождания от Русия Евразийски икономически съюз на няколко бивши съветски републики. От избирането му миналата есен за държавен глава той е непрекъснато в конфликт с прозападното правителство в Кишинев за политиката за сближаване с Европейския съюз и отдалечаване от руската орбита. Според него е възможно до 3-4 години Молдова да се присъедини към съюза на Русия, Армения, Беларус, Казахстан и Киргизстан. Миналия четвъртък съд блокира опита на Додон да проведе през септември референдум, на който да получи допълнителни правомощия, включително да разпуска парламента и да насрочва извънредни избори. Това той също приписа на натиск от правителството и обеща година на борба с парламента и правителството. Додон иска на изборите догодина да победи предвожданата доскоро от него проруска Социалистическа партия.", "date": "2017.06.02", "title": "Молдова обяви, че руски вицепремиер вече не е желан в страната"}
{"url": "http://www.dnevnik.bg/regioni/2017/08/02/3017805_goliam_pojar_gori_krai_burgaskoto_selo_izvorishte/", "text": "Голям пожар гори до бургаското село Изворище. Запалили са се сухи треви и храсти, като огънят се развива на фронт от няколко километра, съобщи МВР. Сигналът за пожар във вилната зона на селото е подаден малко преди 13 ч. днес. На мястото са изпратени пет пожарни екипа от Бургас. Към момента огънят е обхванал сухи треви и две постройки. Огънят не е локализиран, а действията на пожарникарите са затруднени от сухите треви и вятъра. Няма данни за загинали и пострадали хора. В момента местната противопожарна служба свиква свободния от дежурство състав, който да се включи в гасенето.", "date": "2017.06.02", "title": "Голям пожар гори край бургаското село Изворище"}
{"url": "http://www.dnevnik.bg/sviat/2017/08/02/3017768_kak_e_izglejdalo_purvoto_cvete_na_zemiata/", "text": "Най-старите запазени цветя са на възраст 130 млн. години, но според учените първият им предшественик е съществувал поне 10 млн. години по-рано. Външният вид на сегашните цветя обаче може да помогне на науката да предположи как е изглеждало първото, разказва сп.  Science. Това правят учените от проекта eFLOWER, които са събрали най-голямата база данни за структурата на съвременните цветя. Комбинирайки тази информация с фосили и базирано на ДНК \"родословно дърво\" на видовете, те са тествали милиони възможности за това как са се развивали цветята през годините и как най-вероятно са изглеждали първите.   Макар че създаденият модел не изглежда много по-различно от наследниците си, той комбинира черти, които не са характерни за тях. Макар да има и мъжки, и женски части, а броят на венчелистчетата и органите също да не е изненадващ, те не са подредени в спирала, както при повечето съвременни цветя. Тъкмо напротив – венчелистчетата и другите органи са концентрични кръгове, което е доста необичайно.", "date": "2017.06.02", "title": "Как е изглеждало първото цвете на Земята"}
{"url": "http://www.dnevnik.bg/kultura/2017/08/02/3017810_svetovnoizvestniiat_rejisyor_roburt_uilsun_shte/", "text": "Едно от най-известните имена в световния театър, американския режисьор Робърт Уилсън, ще направи постановка за Македонския национален театър в Скопие, предаде информационната агенция МИА. Уилсън, който е смятан за един от най-авангардните театрални режисьори, ще работи по текста \"Кой е собственик на света\" на македонския писател и дипломат Йордан Плевнеш. Едновременно режисьор, хореограф и визуален артист, Уилсън доби световна слава с \"Айнщайн на плажа\", минималистичната опера по музика на Филип Глас, смятана за  едно от най-значимите  съвременни класически произведения. Уилсън разчита на преплитането на жанрове и изкуства и в кариерата си, започнала през 60-те години в Ню Йорк, си е сътрудничил едновременно с Хайнер Мюлер и Алън Гинсбърг, с Гавин Брайърс и с Лу Рийд, с Том Уейтс и с Лейди Гага, с Марина Абрамович и Уилям Дефо. Дали поставя Шекспир или съвременна опера, спектаклите на Уилсън се различават с нетрадиционните си сценографски решения и работата с гласа на актьорите. Постановката в Македонския национален театър е международна копродукция с Националната опера и театър на Монако и центъра за сценични изкуства на Уилсън в Ню Йорк. По нея ще работят още композиторът Горан Трайкоски и скулпторът Жарко Башески, сценографката Мария Детеста и костюмографът Карлос Сото. Премиерата вероятно ще е през следващия сезон. Работата с известния режисьор е един от изключителна важност за македонския театър и един от най-значимите му проекти, съобщиха оттам. Уилсън посети страната миналата година, където прие званието почетен доктор на университета за изкуства ЕФТА в Скопие.", "date": "2017.06.02", "title": "Световноизвестният режисьор Робърт Уилсън ще постави пиеса в македонския театър"}
{"url": "http://www.dnevnik.bg/photos/2017/08/02/3017684_snimka_na_denia_dvuboi/", "text": "Двойка кенгуру на брега на Тасманийско море, Австралия.", "date": "2017.06.02", "title": "Снимка на деня: Двубой"}
{"url": "http://www.dnevnik.bg/bulgaria/2017/08/02/3017832_prezidentut_radev_dade_visoka_ocenka_na_dogovora_s/", "text": "Президентът Румен Радев даде висока оценка на подписания вчера Договор за приятелство, добросъседство и сътрудничество между България и Македония и подчерта, че от днес е отворена нова европейска страница в двустранните отношения, съобщи прессекретариатът му. Радев напомни, че подписването на договора е станало възможно благодарение на дългогодишните усилия на дипломати и държавници.", "date": "2017.06.02", "title": "Президентът Радев даде висока оценка на договора с Македония"}
{"url": "http://www.dnevnik.bg/sviat/2017/08/02/3017850_turciia_smeni_komandirite_na_vsichki_rodove_voiski/", "text": "Върховният военен съвет (YAS) на Турция реши в сряда да бъдат сменени командващите на сухопътните, военновъздушните и военноморските сили. Това е поредното голямо разместване по върховете на турската армия след метежа от 15 юли миналата година, коментират местните медии. Заседанието бе ръководено от премиера Бинали Йълдъръм, а решението ще бъде предадено за одобрение от президента Реджеп Тайип Ердоган. Обявяването му ще стане едва след това, обяснява \"Ройтерс\". Турската телевизия NTV съобщи, че начело на сухопътните сили вместо Салих Зеки Чолак ще застане командващият жандармерията Яшар Гюлер. Командирът на бойния флот Бюлент Бостаноглу ще бъде сменен от контраадмирал Аднан Йозбал. Военновъздушните сили, които най-активно бяха замесени в опита за преврат, също ще имат нов командир - Абидин Юнал ще бъде сменен от Хасан Кючюкакюз, настоящият началник на бойната част от авиацията. Днешното заседание на YAS бе третото от метежа насам. Миналата година съветът съкрати службата на някои офицери, пенсионира близо 600 полковници и удължи с две години договорите на други 434 полковници.", "date": "2017.06.02", "title": "Турция смени командирите на всички родове войски"}
{"url": "http://www.dnevnik.bg/sport/2017/08/02/3017976_baiern_ostana_posleden_sled_vtora_zaguba_na_audi_kup/", "text": "Лятната подготовка не се оказа никак успешна за \"Байерн\" (Мюнхен), след като германският шампион допусна пета загуба в шестия си двубой. Баварците отстъпиха с 0:2 на \"Наполи\" в мач за третото място на \"Ауди къп\". Часове след  поражението от \"Ливърпул\" , футболистите на Карло Анчелоти не изглеждаха никак добре и срещу неаполитанците, които бяха по-свежи и показаха по-добра игра. \"Наполи\" откри още в 14-ата минута, когато Кулибали се разписа от близка дистанция. Защитникът добави, след като ударът на Максимович беше спасен. Добрата игра на италианците продължи и изгодни положения пропуснаха Мертенс и Хамшик. В началото на втората част \"Наполи\" стигна и до втори гол, който реши всичко в мача. Негов автор стана Емануеле Джакерини, получил отличен пас около точката на дузпата от Хосе Кайехон. \"Байерн\" опита финален щурм в последните минути, когато на терена се появи и Франк Рибери, но той не даде никакъв резултат. Ситуацията за баварците е още по-тежка, след като се оказа, че новото попълнение  Хамес Родригес  е с контузия. Колумбиецът отпада за мача за Суперкупата на Германия с \"Борусия\" (Дортмунд) през уикенда, заради травма получена срещу \"Ливърпул\".", "date": "2017.06.02", "title": "\"Байерн\" остана последен след втора загуба на \"Ауди къп\""}
{"url": "http://www.dnevnik.bg/sport/2017/08/02/3017840_neimar_poiska_da_napusne_i_klubut_ochakva_222_mln_evro/", "text": "Неймар е заявил официално пред \"Барселона\", че иска да напусне, обявиха от клуба. Това е станало на среща с представители на ръководството тази сутрин. \"Футболистът Неймар, придружаван от баща си и свой представител, обяви пред \"Барселона\" тази сутрин решението си да напусне клуба. Това стана на среща, провела се в офисите на клуба\", се казва в съобщението на каталунците. \"Барселона\" посочи, че бразилецът и екипът му са уведомени, че случаят вече касае плащането на 222 млн. евро. Толкова е клаузата за откупуването му от миналия 1 юли, припомнят от клуба. \"Сумата трябва да бъде платена изцяло\", допълват от \"Камп ноу\". \"Футболистът продължава да има действащ договор с \"Барселона\", но има временно разрешение да не участва в тренировките\", се казва още в съобщението. Неймар се завърна в каталунската столица късно във вторник вечерта, като отказа да говори пред медиите. Тази сутрин  той се яви на тренировката на отбора, но не е участвал в нея, а се е сбогувал с треньорското ръководство и досегашните си съотборници . Ако трансферът му в ПСЖ се осъществи, той ще стане най-големият в историята на футбола. \"Барселона\"  обмисля възможността да се обърне към УЕФА с искане за разследване  дали не се нарушава финансовият феърплей.", "date": "2017.06.02", "title": "Неймар поиска да напусне и клубът очаква 222 млн. евро, обяви \"Барселона\""}
{"url": "http://www.dnevnik.bg/video/2017/08/02/3017937_video_drugite_novini/", "text": "\"Другите новини\" е рубрика за уеб новини на БНТ. Акцентите от емисията днес: От днес живеем на еко кредит Напредваме в използването на ВЕИ Соларна ферма с образа на панда Търси се офицер за планетарна защита Агент 007 ще се появи през 2019-та Нова гореща вълна започва от утре", "date": "2017.06.02", "title": "Видео: Другите новини"}
{"url": "http://www.dnevnik.bg/bulgaria/2017/08/02/3017947_kabinetut_otpusna_blizo_8_mln_lv_za_posledici_ot/", "text": "На заседанието си днес кабинетът одобри допълнителни разходи в общ размер 7 746 735 лв. за изпълнение на дейности по предотвратяване, овладяване и преодоляване на последиците от бедствия, съобщи правителствената пресслужба. Средства се отпускат на Министерството на транспорта, информационните технологии и съобщенията, област Варна и общините Бургас, Велико Търново, Габрово, Перник и Столична. С тях ще се разплатят извършени непредвидени разходи за спасителни и неотложни аварийни работи при овладяване на бедствени положения и кризисни ситуации, за неотложно възстановяване на инфраструктурни обекти и възстановителна помощ за пострадали от бедствия граждани. Целевите разходи са предложени от Междуведомствената комисия за възстановяване и подпомагане към Министерския съвет и ще бъдат осигурени за сметка на резерва за непредвидени и неотложни разходи по Закона за държавния бюджет на България за 2017 година.", "date": "2017.06.02", "title": "Кабинетът отпусна близо 8 млн. лв. за последици от бедствия и аварии"}
{"url": "http://www.dnevnik.bg/bulgaria/2017/08/02/3017987_blizo_100_hil_lv_shte_plati_durjavata_za/", "text": "Министерството на правосъдието ще трябва да изплати 98 600 хил. лв. като обезщетения на пострадали от бавно правосъдие само за вторите три месеца на годината. Правителството одобри днес допълнителни разходи по бюджета на правосъдното министерство, предвидени в централния бюджет, съобщи правителствената пресслужба. С парите ще се платят обезщетения през второто тримесечие на 2017 г. по сключени споразумения за нарушени права на разглеждане и решаване в разумен срок на дела по приключили граждански, административни и наказателни производства.  Тази мярка е регламентирана в Закона за съдебната власт като начин за компенсиране на гражданите и юридическите лица, пострадали от забавено правосъдие. Техните заявления срещу актове, действия или бездействия на органите на съдебната власт, с които е нарушено правото им на разглеждане и решаване на делото в разумен срок, се подават в Инспектората към Висшия съдебен съвет. Проверката и произнасянето по заявленията се извършват в 6-месечен срок, а обезщетенията се изплащат чрез бюджета на Министерството на правосъдието въз основа на сключено споразумение. С друго решение днес Министерският съвет одобри за изпълнение пет решения на Европейския съд по правата на човека по дела срещу България, постановени в периода 9 февруари - 1 юни 2017 г. Изпълнението включва изплащането на общо 133 760 лв. обезщетения за претърпени имуществени и неимуществени вреди, както и разходи и разноски на жалбоподателите.", "date": "2017.06.02", "title": "Близо 100 хил. лв. ще плати държавата за обезщетения заради бавно правосъдие"}
{"url": "http://www.dnevnik.bg/sviat/2017/08/02/3017965_koi_sa_pette_neshta_ot_koito_nai-mnogo_se_boi_svetut/", "text": "\"Хората по света са разтревожени от промените в климата и вече гледат на тях в личен план - как се отразяват те на живота им, близките и страната им\". Това коментира за Фондация \"Томсън Ройтерс\" Джейкъб Пущър, един от авторите на разпространеното във вторник голямо проучване на американския социологически институт \"Пю\". То проверява от какво се боят хората в 38 държави от всички континенти. Анкетата е направена сред 42 000 души в периода между 16 февруари и 8 май 2017г. и от нея се вижда, че спрямо проучването от преди четири години делът на посочилите климатичните промени като голяма заплаха е скочил от 54% на 61%. Най-притеснени са участниците от Латинска Америка - в седемте включени държави средно 74% са казали, че това е голяма заплаха. В Африка тази група също е значителна (58%), като според Пущър едно от възможните обяснения е, че така реагират хора от по-бедни държави без възможности да се борят с последиците. Най-малка тревога по тази тема показват в Израел (38%) и Русия (35%). Топ 5 на заплахите Водещата заплаха според проучването е екстремното насилие на терористите от \"Ислямска държава\". Тя е поставена под №1 в 18 от анкетираните държави - предимно такива от Европа, Близкия изток, Азия и САЩ, преживели смъртоносни атентати. От осемте предложени от социолозите на \"Пю\" заплахи сред челните 5 попадат кибератаките от други държави, състоянието на глобалната икономика и вълната от мигранти/бежанци. Докато в световен план медианният показател за кибератаките и икономиката е 51%, то проблемът с имигрантите е посочен като основен от 39%. В една единствена държава - Унгария, бежанците са посочени като най-голямата заплаха за националната сигурност. Мощта на САЩ, Русия и Китай На този фон е показателно, че много близко след водещите пет заплахи хората поставят \"мощта и влиянието\" на САЩ, Русия или Китай. Турците са обявили американското влияние за водещата заплаха (72%) за страната им. В Южна Корея и Виетнам 8 от 10 анкетирани се страхуват от китайското влияние. От Русия се боят най-много поляците (65%), но също така и турците (54%), йорданците (49%), американците (47%), испанците (47%) и французите (45%). Няма особено разместване в сравнение със същото проучване от 2013г. с изключение на увеличената тревога от американската сила и влияние, казват авторите, и водещата причина за това е избирането на Доналд Тръмп за президент. Испания е интересно изключение в Европа, защото там 59% са притеснени за влиянието на САЩ. Какво мислят в Европа и САЩ В десетте европейски страни, където е проведено допитването, както и в САЩ, Канада и Русия, мнозинството от анкетираните посочват като основна заплаха \"Ислямска държава\". Медианният показател за Европа и САЩ е 74%, което поставя групировката под №1, и дори в Русия така отговарят 58%. Категорично войнстващите ислямисти тревожат французите (88%) и италианците (85%). Климатичните промени поставят като водещата заплаха испанците (89%), шведите (64%) и канадците (60%). Сред десетте европейски държави в анкетата медианният отговор е 64% и дори в САЩ тази тема тревожи мнозинство от хората (56%). В 7 от споменаните 13 държави над половината анкетирани смятат кибератаките за голяма заплаха, но никъде те не са посочени като основен проблем. В държави, преживели такива нападения, те тревожат над две трети от анкетираните - 71% в САЩ и 66% в Германия. За сметка на това едва една трета (34%) от руснаците виждат заплаха в това ново явление. Тревогата от бежанците от Сирия и Ирак е намаляла спрямо допитването от пролетта на миналата година - тогава медианният отговор, че те са заплаха, бе 49%, а сега това са посочили 42%. Разлики по възраст и убеждения Авторите на проучването изтъкват отчетливите разлики в отговорите заради идеологически принципи. В анкетираните западни държави от бежанците се плашат изключително представители на консервативната десница - в Германия, например, съотношението е 51% срещу едва 14% от левицата; същото е и в САЩ - 60% срещу 14%. В отношението към климатичните промени цари точно противоположното съотношение. В САЩ те тревожат 86% от политическата левица и само 31% от консерваторите. Но подобни, макар и не чак в такива диспропорции, са данните и от Канада, Холандия, Великобритания, Швеция и Германия. Възрастните (над 50 години) са далеч по-разтревожени от \"Ислямска държава\" в 7 страни от Европа, Северна Америка и Русия. В Холандия, например, 78% от тази възрастова група отговарят така, докато при младите холандци 46% приемат ислямистите като голяма заплаха. Образованието също играе роля - от бежанците се плашат предимно хора, завършили най-много гимназия. Това е особено видимо във Великобритания, където разликата с групата на по-образованите достига 21 пункта, и Франция - 20 пункта.", "date": "2017.06.02", "title": "Кои са петте неща, от които най-много се бои светът"}
{"url": "http://www.dnevnik.bg/sport/2017/08/02/3017968_kubica_dade_chetvurto_vreme_na_testovete_v_ungariia/", "text": "Роберт Кубица се завърна зад волана на болид от Формула 1 и впечатли с представянето си по време на тестовете в Унгария. Полякът даде четвърто време с колата на \"Рено\" за сезон 2017. Двудневните изпитания на \"Хунгароринг\" се проведоха непосредствено след състезанието миналия уикенд,  спечелено от Себастиан Фетел . Именно пилотът на \"Ферари\" завъртя най-бърза обиколка сутринта – 1:17.124 минути. Германецът направи общо 40 обиколки на \"Хунгароринг\" и постави най-доброто си време с гумите суперсофт. По-късно Фетел отстъпи пистата на съотборника си Кими Райконен, чието най-добро време беше със седем десети по-бавно (1:17.842). С изключение на \"Ферари\" и \"Торо Росо\", всички останали отбори дадоха шанс на резервни и тест пилоти, както и на млади таланти да пробват болидите. Между Райконен и Фетел успя да се класира единствено 17-годишният Ландо Норис. Талантът на \"Макларън\" записа обиколка за 1:17.385 с гумите ултрасофт – най-меката смес на \"Пирели\". Голямата новина обаче беше завръщането на  Роберт Кубица , който от 2011 г. не беше пилотирал болид от Формула 1. В началото на годината полякът седна зад волана на стара кола на \"Рено\", но на \"Хунгароринг\" имаше възможност да види машините от последното поколение. Кубица завъртя общо 142 обиколки в рамките на деня, а най-доброто му постижение беше 1:18.572 минути. Макар, че изостана с близо секунда и половина от Фетел, пилотът на \"Рено\" даде много по-добър резултат от състезателите на \"Торо Росо\" – Карлос Сайнц и Даниил Квят. \"Прекалено е рано да се говори каква ще бъде следващата ми стъпка. Засега дължа огромна благодарност на всички в \"Рено\", че ми дадоха тази възможност\", каза Кубица след теста. В последните седмици в падока усилено върви слуха, че полякът ще замени Джолиън Палмър, който се представя слабо през сезона. Кубица се възстанови след много тежка контузия през 2011 г. Той катастрофира с кола от WRC, но движенията на дясната му ръка все още са ограничени. Въпреки това той успява да пилотира болид от Формула 1. \"Ферари\" доминираше тотално в двата тестови дни. Във вторник най-добър резултат записа Шарл Леклер, който се състезава във Формула 2, но е част от академията на Скудерията.", "date": "2017.06.02", "title": "Кубица даде четвърто време на тестовете в Унгария"}
{"url": "http://www.dnevnik.bg/photos/2017/08/02/3017393_fotogaleriia_svetovnite_snimki_na_denia_-_2_avgust/", "text": "Изглед от Рио де Жанейро, Бразилия.", "date": "2017.06.02", "title": "Фотогалерия: Световните снимки на деня - 2 август 2017 г."}
{"url": "http://www.dnevnik.bg/sport/2017/08/02/3017997_basketbolistite_pobediha_portugaliia_s_11_tochki/", "text": "Българският национален отбор по  баскетбол  победи Португалия в първия си мач от предварителните квалификации за световното първенство в Китай. Момчетата на Любомир Минчев се наложиха с 82:71 (26:16, 25:10, 20:24, 11:21). Българският състав започна изключително добре и след много силни изяви на Александър Везенков дръпна с 10 точки. Преднината на почивката беше още по-голяма 51:26. През втората част обаче настъпи истински хаос на полето, като повечето български играчи действаха индивидуално и бързаха в стрелбата. В края разликата слезе и под 10 точки, но за щастие до драматичен развой не се стигна. Най-резултатен за българския състав беше  Александър Везенков . Крилото завърши с дабъл-дабъл – 13 точки и 13 борби. Играчът на \"Барселона\", който беше избран в драфта на НБА, добави и пет асистенции. Следващият мач на тима е срещу Беларус. Първите два отбора в класирането продължават към същинската част на квалификациите.", "date": "2017.06.02", "title": "Баскетболистите победиха Португалия с 11 точки"}
{"url": "http://www.dnevnik.bg/bulgaria/2017/08/02/3017991_bulgariia_shte_otkrie_oshte_edno_pochetno_konsulstvo_v/", "text": "На заседанието си днес правителството прие решение за откриване на почетно консулство на България в Украйна със седалище в град Кропивницкий и консулски окръг, обхващащ територията на Кировоградска област, съобщи правителствената пресслужба. За почетен консул ще бъде назначен Дмитрий Василиевич Йоргачов. Откриването на почетното консулство ще спомогне за укрепване на връзките между България и представителите на българската общност в тази част на Украйна и ще допринесе за активизиране на българо-украинските търговско-икономически, туристически, културни и научно-образователни връзки, се уточнява в съобщението. България има едно почетно консулство в Украйна – в град Лвов в западната част на страната. В процес на откриване е  почетно консулство на България и в град Запорожие , за което вече Министерския съвет взе решение през март.", "date": "2017.06.02", "title": "България ще открие още едно почетно консулство в Украйна"}
{"url": "http://www.dnevnik.bg/kultura/2017/08/02/3017961_aleksandur_morfov_e_podal_molba_za_napuskane_na/", "text": "Главният режисьор на Народния театър \"Иван Вазов\" Александър Морфов е подал документи за напускане. Това потвърди пред \"Дневник\" директорът на театъра Мариус Донкин, след като днес се появиха публикации, че режисьорът \"си търси нова работа\". Донкин уточни, че не е разговарял лично с Александър Морфов, а е разбрал от депозирана в кабинета му молба. \"Г-н Морфов е голям човек, има глава на раменете си. Взел е това решение вероятно защото си има някаква друга работа. Не е притискан, нито нещо е искано от него\", каза директорът на театъра, като категорично отрече слуховете, че режисьорът е бил уволнен. Според информацията на в. \"България днес\" причина за напускането на Морфов са творчески различия с новото ръководство на театъра. \"Аз спорове с него нямам. Той не е имал време през тази година да спори с мен\", коментира Мариус Донкин, който пое \"Иван Вазов\" след конкурс през август миналата година. \"Той винаги така си подава документите, не уведомява никого. За неплатени отпуски, за всичко\", добави Донкин. \"Дневник\" не успя да се свърже със самия Александър Морфов. В последните години режисьорът на няколко пъти обяви, че напуска театъра, с който го свързва дълга история от 1993 г. насам. През 2014 г. той го направи като жест срещу  \"геноцида над културата\"  и назначаването на Слави Бинев като председател на Комисията по култура и медии в парламента, но се завърна с театрална реакция на случващото се - \"На ръба\". После бе временен директор на първата трупа след пенсионирането на Павел Васев, но напусна поста заради несправедливото, според него,  финансиране на \"Народния театър\". Александър Морфов винаги е имал много ангажименти в чужбина, като последно взе две награди, свързани със спектакли, поставени в Македонския народен театър. Тамошната версия на \"Животът е прекрасен\" (поставен от Морфов и на сцената на \"Иван Вазов\") получи приза за най-добър спектакъл от Дните на сатирата в Загреб, а самият режисьор получи почетния приз на Международния театрален фестивал, организиран от скопския театър. Събитието бе открито с постановката му \"Ничия земя\" по филмовия сценарий на Данис Танович. Заглавието също се дублира в афиша на \"Иван Вазов\", но у нас спектакълът е адаптиран и режисиран от Стоян Радев.", "date": "2017.06.02", "title": "Александър Морфов е подал молба за напускане на Народния театър"}
{"url": "http://www.dnevnik.bg/sviat/2017/08/02/3017998_medvedev_krai_na_nadejdite_za_po-dobri_otnosheniia_sus/", "text": "Премиерът на Русия заяви, че след като президентът Доналд Тръмп е подписал закона за въвеждане на допълнителни санкции срещу страната му, е изгубил надежда за подобряване на отношенията с новата администрация в Белия дом. \"Първо, край на надеждата за подобряване на нашите отношения с новата американска администрация. Второ, на Русия е обявена пълноценна търговска война\", написа той в профила си във \"Фейсбук\". Според него през последните години Русия се е научила \"да решава най-важните държавни задачи, да разчита преди всичко на себе си\" и в условията на \"почти затворени финансови пазари\" и \"страх от чуждестранните кредитори и инвеститори да влагат в Русия\". \"Ще се справим\", казва в заключение Медведев. Коментарът му за последните събития е, че \"администрацията на Тръмп демонстрира пълно безсилие и по най-унизителен начин предаде на Конгреса пълномощията на изпълнителната власт\". \"Американският елит напълно надигра Тръмп. Президентът не се радва на новите санкции,но и не може да не подпише закона. Новата тема за санкциите възниква преди всичко като още един способ Тръмп да бъде поставен на мястото му\", пише още Медведев. \"Тепърва ще има нови ходове, крайната цел на които е да бъде отстранен той от власт.\" В сряда Тръмп подписа приетият с огромно мнозинство от двете камари на американския президент закон за санкции срещу Русия, Иран и Северна Корея. В него има условие, което забранява на президента едностранно да променя, замразява или отменя ембаргото. Вечерта Белият дом заяви, че с подписването на закона за санкиите президентът е изпратил силен сигнал, че \"ние не толерираме намесата в изборите ни\".", "date": "2017.06.02", "title": "Медведев: Край на надеждите за по-добри отношения със САЩ"}
