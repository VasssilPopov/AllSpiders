{"url": "https://www.dnevnik.bg/analizi/2019/12/09/4003340_otkazut_ot_zakona_za_socialnite_uslugi_shte_dovede/", "text": "                         През последните три месеца сме свидетели на целенасочена кампания срещу Закона за социалните услуги, който беше приет през февруари 2019 г. след повече от 5 години дебати и обсъждане на различни концепции за реформа в социалната сфера. Законът все още не е влязъл в сила, а в Народното събрание са депозирани три законопроекта: единият е за неговата отмяна, а другият – за съществени изменения, а третият – за отлагане. Дебатите и наличието на различни гледни точки щяха да са нормална част от демократичния плуралистичен процес, ако не бяха злонамерените атаки, насаждането на внушения, които са далеч от истината, както и тенденцията да се използват манипулативно страховете и притесненията на хората. съществуват цели райони, в които услугите са недостатъчни или напълно липсват, при голяма част от услугите подкрепата е частична, недостатъчна, хаотична и е често твърде закъсняла. За съжаление, в голяма част от случаите социалните услуги се предоставят само на хора, които имат вече сериозен проблем. Почти липсват превенция, ранна интервенция и прилагане на принципа за навременна помощ. Напълно съгласни сме с гласовете в общественото пространство, които твърдят, че семейството не е достатъчно подкрепено, че липсва интегриране на социалните услуги и социалните плащания в секторите здравеопазване, образование, полиция, което би осигурило съвместна и съгласувана работа на отделните системи в подкрепа на семейството, детето или възрастния човек. Виждаме и алармираме за сериозни проблеми в структурите на Агенцията за социално помагане – за повишаване на квалификацията и мотивацията на социалните служители, бюрократичен подход към нуждаещите се, което води и до многото случаи, към които обществото е критично. Настояваме това да се промени. Необходима е нормативна промяна, която да постави основите за предоставяне на достъпна, навременна, индивидуализирана, компетентна и качествена подкрепа на нуждаещите се. Такава промяна е заложена в Закона за социалните услуги. Това е причината да настояваме Законът за социалните услуги да влезе в действие и да се пристъпи към разработване на подзаконовата нормативна база. Отказът от него ще доведе системата до срив, Реформа, която всички ние очакваме от години! Законът за социалните услуги въвежда за първи път изисквания към работната сила в социалната система що се отнася до заплащане, образование, обучение на работното място, превенция на професионалното прегаряне и др. За първи път се поставя и изискването за лицензиране на всички частни доставчици. Досега единствено доставчиците на услуги за деца и семейства бяха лицензирани от Държавната агенция за закрила на детето. Увеличават се изискванията за отчетност и ефективност на социалната работа, прецизират се дефинициите, въвежда се изискване за стандарти и се създава Агенция за качеството, която да осъществява контрола върху качеството. Многократно през годините сме поставяли от различни трибуни услуги, които да се предоставят, преди проблемът да се е изявил, или да спомагат за неговото ранно разпознаване и за оказването на навременна подкрепа. Това са услугите, благодарение на които всеки човек – родител, осиновител, човек с увреждане, възрастен човек, може да получи информация, да бъде консултиран по въпросите, които го интересуват, да бъде включен в обучения за развиване на необходимите му умения и пр. Подобни услуги са курсовете за грижа за възрастни в тежко състояние, превенцията на зависимости, общностната работа и др. През последното десетилетие често се оплакваме, че хората, семействата, децата биват изоставяни от системите, а институциите не си вършат работата. За първи път законът дава възможност нуждаещите се да получат интегрирана подкрепа в рамките на няколко вида социални услуги или от различни системи социалната, образователната, здравната и др., като посочва Става дума вече за задължение, а не за пожелателна функция на държавните институции. Разпространяват се заблуди, че едва с новия Закон за социалните услуги се дава право на частни доставчици от страната и от страни членки на ЕС да предоставят услуги. През последните 13 години социалните услуги в България се предоставят от общини и частни доставчици, на които общините са възложили тази работа. Това са както стопански, така и нестопански организации. Някои от тези нестопански организации създадоха първите социални услуги в страната още през 1993 г., те спомогнаха за извеждането на първите хора с увреждания от специализираните институции, като същевременно развиват и пилотират най-новите и добри модели за подкрепа. От 2007 г., с членството на България в Европейския съюз, всички регистрирани доставчици в страни членки на съюза и на Европейското икономическо пространство имат правото да предоставят услуги в нашата страна. Дали има опашка от желаещи? Не, няма нито един. Прокарва се заблуждението, че Законът за социалните услуги ще позволи на някакви злонамерени към българското дете и семейство организации да влязат в страната и да създадат затруднения и проблеми на хората. Законът за социалните услуги регламентира, че социалните услуги, независимо дали се предоставят от община или от доставчик, се предоставят при Ако Законът за социалните услуги не влезе в сила, това ще бъде знак за отказ от реформи: уязвимите групи, които зависят от помощи, ще станат още по-зависими и безпомощни; услугите ще бъдат все така неравномерно разпределени; с оглед на демографските проблеми на страната все повече ще се задълбочават социалните различния и ще се увеличава бюджетът за социални плащания. Законът за социалните услуги трябва да влезе в сила и да се пристъпи към разработване на подзаконовата нормативна база. СДРУЖЕНИЕ ОБЩНОСТ МОСТОВЕ ФОНДАЦИЯ \"ДВИЖЕНИЕ НА БЪЛГАРСКИТЕ МАЙКИ\" БЪЛГАРСКИ АСОЦИАЦИЯ ЗА ЛИЦА С ИНТЕЛЕКТУАЛНИ ЗАТРУДНЕНИЯ КАРИН ДОМ КАРИТАС БЪЛГАРИЯ АУТИЗЪМ ДНЕС ФОНДАЦИЯ \"ЛУМОС\" ФОНДАЦИЯ \"ЗДРАВЕ И СОЦИАЛНО РАЗВИТИЕ\" БЪЛГАРСКИ ЦЕНТЪР ЗА НЕСТОПАНСКО ПРАВО СНЦ \"ЕКВИЛИБРИУМ\" ФОНДАЦИЯ \"МЕЖДУНАРОДНА СОЦИАЛНА СЛУЖБА – БЪЛГАРИЯ\" СДРУЖЕНИЕ \"ДЕЦА С ОНКОХЕМАТОЛОГИЧНИ ЗАБОЛЯВАНИЯ\" ГЛОБАЛНА ИНИЦИАТИВА В ПСИХИАТРИЯТА ФОНДАЦИЯ \"СВЕТЪТ НА МАРИЯ\" СДРУЖЕНИЕ \"АСОЦИАЦИЯ АУТИЗЪМ\" ФОНДАЦИЯ \"ЛАЛЕ\" СДРУЖЕНИЕ БАЛИЗ-ПЛЕВЕН НАДЕЖДА И ДОМОВЕ ЗА ДЕЦАТА - КЛОН БЪЛГАРИЯ ФОНДАЦИЯ \"СИЙДЪР\" ФОНДАЦИЯ \"МИСИЯ КРИЛЕ\", ФОНДАЦИЯ \"СВ. НИКОЛАЙ ЧУДОТВОРЕЦ\" ИНСТИТУТ ЗА СОЦИАЛНИ УСЛУГИ В ОБЩНОСТТА НАЦИОНАЛНА МРЕЖА ЗА ДЕЦАТА ФОНДАЦИЯ \"АСОЦИАЦИЯ АНИМУС\" СДРУЖЕНИЕ \"ДРУЖЕСТВО ЗА УМСТВЕНО И ПСИХИЧЕСКИ УВРЕДЕНИ ЛИЦА\" - ГР.ДРЯНОВО СДРУЖЕНИЕ ЕГИДА ГР. ПАЗАРДЖИК СНЦ \"НАДЕЖДА ЗА ДОБРО БЪДЕЩЕ\" АГАПЕДИЯ БЪЛГАРИЯ СДРУЖЕНИЕ \"САМАРЯНИ\" SOS ДЕТСКИ СЕЛИЩА БЪЛГАРИЯ РУСЕНСКА АСОЦИАЦИЯ НА ЛИЦА С ИНТЕЛЕКТУАЛНИ ЗАТРУДНЕНИЯ - БАЛИЗ СНЦ \"ИНОВАЦИЯ\" ФОНДАЦИЯ \"ФОРУМ ЗА НАБЛЮДЕНИЕ И АНАЛИЗ НА ПУБЛИЧНИ ПОЛИТИКИ\" ФОНДАЦИЯ \"ЖИВО СЕЛО\" СДРУЖЕНИЕ \"МИСИЯ ИНОВАЦИЯ ГРАЖДАНСТВО\" СДРУЖЕНИЕ \"МИСИЯ. ИНОВАЦИИ.ГРАЖДАНСТВО - МИГ\" - ЛОВЕЧ ЦЕНТЪР ЗА РАБОТА С ДОБРОВОЛЦИ КЪМ РЕГИОНАЛНА БИБЛИОТЕКА \"ПРОФ. БЕНЮ ЦОНЕВ\" \"ХУМАННОСТ И ДЪЛГОЛЕТИЕ\" ООД ФОНДАЦИЯ \"СЛЪНЦЕ ЗА ВСЕКИ\" СДРУЖЕНИЕ \"НЕЗАВИСИМ ЖИВОТ\", ШУМЕН СДРУЖЕНИЕ \"ГРАЖДАНСКИ ИНИЦИАТИВИ- ГР. ЛОВЕЧ\" ФОНДАЦИЯ ЗА ДЕЦАТА В РИСК ПО СВЕТА ФОНДАЦИЯ \"СИМВОЛ НА ЛЮБОВТА\" СДРУЖЕНИЕ БАЛИЗ-ПЕТРИЧ ФОНДАЦИЯ \"ЗА НАШИТЕ ДЕЦА\" БЪЛГАРСКИ ХЕЛЗИНКСКИ КОМИТЕТ ИНСТИТУТ ЗА СОЦИАЛНИ ДЕЙНОСТИ И ПРАКТИКИ СДРУЖЕНИЕ\"РАВЕН СТАРТ- 2008\" - ГР. ГАБРОВО СДРУЖЕНИЕ \"ДЕТЕ И ПРОСТРАНСТВО\" СДРУЖЕНИЕ \"СЕМЕЕН ЦЕНТЪР МАРИЯ\" СДРУЖЕНИЕ ЗА ПОДКРЕПА НА ЛИЦА С УМСТВЕНИ ЗАТРУДНЕНИЯ ФОНДАЦИЯ \"НАДЕЖДА\" СДРУЖЕНИЕ \" БЪДЕЩЕ И ЗАКРИЛА НА ЛИЦА С ИНТЕЛЕКТУАЛНИ ЗАТРУДНЕНИЯ\" ГР. ГАБРОВО ФИЦЕ – БЪЛГАРИЯ НОУ-ХАУ ЦЕНТЪР КЪМ НБУ", "date": "2019.12.09", "title": "Отказът от Закона за социалните услуги ще доведе системата до срив"}
{"url": "https://www.dnevnik.bg/video/btv/2019/12/09/4002955_bivsh_konstitucionen_sudiia_izbiratelno_e_otnoshenieto/", "text": "Избирателно е отношението към препоръките на Венецианската комисия и дори онова, което външно се приема като изпълнение, има имитативен характер. Повече е въпрос на създаване на имидж и пиар пред европейските институции, отколкото на създаване на реално работеща институция, която може да изпълни препоръките на Венецианската комисия за разследване срещу главния прокурор.\" Така бившият конституционен съдия Благовест Пунев коментира промените в Наказателно-процесуалния кодекс, които правителството предложи, за да отрази препоръките на Венецианската комисия. В събота на извънредно заседание кабинетът реши, че \"независим прокурор\" ще може да разследва главния прокурор, но в същото време ще е и негов подчинен. Какво точно представлява предложението на правителството вижте  , а повече за препоръките на Венецианската комисия четете ", "date": "2019.12.09", "title": ""}
{"url": "https://www.dnevnik.bg/sport/2019/12/09/4002928_antuni_deivis_vpechatli_s_50_tochki_pri_pobeda_a/", "text": "Антъни Дейвис вкара рекордните си за сезона 50 точки при победата на \"Лос Анджелис лейкърс\" със 142:125 над \"Минесота тимбъруулвс\". \"Езерняците\" постигнаха 21-ви успех в първите си 24 срещи и са тимът с най-добри показатели в Лигата. Крилото реализира 20 от всичките си 29 изстрела от игра и беше безгрешен при 10 опита от наказателната линия. Дейвис добави седем борби и шест асистенции за 39 минути на паркета. Леброн Джеймс се отчете с 32 точки и 13 асистенции за по-малко от 28 минути.", "date": "2019.12.09", "title": ""}
{"url": "https://www.dnevnik.bg/bulgaria/2019/12/09/4002959_s_kampaniia_mvr_opitva_da_izbegne_haosa_s/", "text": "МВР започна кампания за предсрочна подмяна на личните карти и по-равномерна натовареност на звената за издаването им, за да избегне опашките и напрежението догодина. Заради валидността им от десет години подобна наложителна смяна от страна на много хора се получава през всяко десетилетие. Такава кампания имаше и преди предишния пик през 2010 година, но тя не даде особен ефект. През 2020 година става дума за подмяната на над 1.5 млн. лични карти, отделно международни паспорти и шофьорски книжки. Според  публикация във вестник \"Сега\"  става въпрос за над 3.3 млн. документа. Поради тази причина почти едновременно на сайтовете на няколко регионални дирекции на МВР се появиха информации по темата. В тях има няколко напомняния, сред които, че документите могат да се подменят и преди да изтекат, и че всеки, който притежава валиден български квалифициран електронен подпис, може да подаде заявление за издаване на документ  през портала за електронни административни услуги  на министерството. Посочва се също, че искане за смяна на документите може да се подаде във всички звена към районните управления на територията на съответния район и не е задължително това да става по местоживеене. В допълнение, на сайтовете на полицейските дирекция в София, Пловдив, Велико Търново, Смолян и други има и информация за натовареността на службите за издаване на документите в различните районни. От тях става ясно, че в София за петте работни дни в края на ноември (25-29 ноември) са били обслужени общо 9560 души, а най-голямо е било натоварването в 6-о районно. В Пловдив за времето от 2 до 6 декември са извършени 834 услуги от звената за издаване на документи за самоличност. Данните на МВР сочат, че в тази област догодина ще трябва да се сменят над 87 хил. лични карти, а с паспортите и книжките общият брой на документите е над 200 хил.", "date": "2019.12.09", "title": "С кампания МВР опитва да избегне хаоса с подновяването на документите догодина"}
{"url": "https://www.dnevnik.bg/bulgaria/2019/12/09/4002962_pravitelstvoto_ne_iska_da_otnema_deca_uveri_noviiat/", "text": "Правителството не иска да се намесва във взаимоотношенията в семейството, то няма интерес да отнема деца от семейството и всъщност в България такава практика няма. Няма и бъдещи планове за това\", заявява министърът на труда и социалната политика Деница Сачева в интервю за в. \"24 часа\". Сачева коментира политиката по отношение на семействата и конкретно  отлагането на влизането в сила на Закона за социалните услуги , срещу който се обявиха родителски групи, обединени около протестите срещу оттеглената Стратегия за детето. Противниците на закона твърдят, че той ще даде възможност на неправителствени организации, финансирани от чужбина, и частни фирми да \"аутсорсват\" социални грижи, което трайно ще промени социалната сфера в България. \"Независимо от широко ширещата се пропаганда всъщност социалните услуги в над 85% от случаите се изпълняват от общините, а не от неправителствени организации. Тези организации са само партньор, но не доминиращ. Това, което се случи в последната година, е на път да достигне такива размери, че ние да се отречем от това да правим добро. Да отречем възможността българинът да бъде състрадателен, да помага\", казва Сачева. Тя обяснява, че законът ще бъде отложен, за да се даде време да се обясни какво предвижда той и враждуващите страни да започнат да си говорят и да търсят разумни решения. По отношение на критиките, че отлагането на действието на закона ще се отрази негативно върху предоставянето на социални услуги, министърът уверява, че след 1 януари 2020 г. лични асистенти ще има. Тя посочва, че през тази седмица започват срещи с парламентарно представените партии и уверява, че \"експертите в министерството ще направят така, че нито един човек, който има нужда от помощ, да не пострада\". Сачева посочва темата за социалните услуги като един от приоритетите ѝ. Добавя, че тази реформа минава и през темата за възнагражденията на социалните работници, които наскоро протестираха с искане за 40% увеличение на заплатите. \"Ще търся разумните и икономически ефективни аргументи, с които да убедя финансовия министър, че трябва да продължим с увеличението на заплатите им през 2021 г.\", казва тя. Като друг приоритет посочва пазара на труда и конкретно качеството на работната сила. По отношение на темата за изплащането на болничните Деница Сачева казва, че правителството съвместно с Националния осигурителен институт и здравната каса ще изготви анализ за болничните и ще предложи решения, като изтъква, че преди изготвянето на анализа тя не би отхвърлила или подкрепила нито едно предложение. На въпрос за проблема с телковете тя казва, че \"никога няма да подкрепя нещо, което ограничава вече дадени права\" и решението на проблема е през ограничаване на злоупотребите.", "date": "2019.12.09", "title": "Правителството не иска да отнема деца, увери новият социален министър"}
{"url": "https://www.dnevnik.bg/sviat/2019/12/09/4002952_kitai_zabrani_chujdestranni_kompjutri_i_softuer_v/", "text": "Китайските власти обявиха, че забраняват правителствени сгради и институции да ползват чуждестранно компютърно оборудване и софтуер, съобщи  \"Файненшъл таймс\" . Това е първият известен случай, в който с конкретни стъпки и цели се ограничава употребата на чуждестранна технология в Китай. Мярката засяга до 30 млн. устройства (компютри и други), които трябва да бъдат заменени от 2020 г. Срокът да бъде приключено заместването с китайски компютри е три години. За \"Файненшъл таймс\" анализатори обясняват, че заповедта е дошла по-рано тази година от централния офис на Китайската комунистическа партия. Китай опитва да намали зависимостта си от чужди компоненти (като чипове) и  ускори процеса , след като започна конфликтът на САЩ с производителя на телекомуникационно оборудване \"Хуауей\". Някои експерти разглеждат последното решение за институциите като още една крачка в тази посока. Трудна задача Поредният изстрел в търговската и превръщаща се \"студена  технологична война \" между Вашингтон и Пекин се очаква да нанесе нов удар на американски компании като Ейч Пи, \"Дел\" и \"Майкрософт\". Технологичното измерение на конфликта между Съединените щати и Китай досега засягаше най-много китайския производител на телекомуникационно оборудване \"Хуауей\" (макар в изготвен наскоро черен списък  да се появиха и други компании ). След като на американски компании бе забранен бизнесът с \"Хуауей\", сътрудничеството си с него замразиха \"Гугъл\", \"Интел\" и \"Куалком\". САЩ обвиняват \"Хуауей\", че шпионира в полза на Китай, а изгражданите от нея мрежи от пето поколение (5G) имат опасни уязвимости. Процесът ще е съпътстван от изпитания. Много от софтуерните продукти, ползвани от институциите, са разработвани за системи като \"Уиндоус\", а компоненти в китайските компютри \"Леново\" (използвани в правителствени агенции) се правят от американски компании. Източници на британския вестник все пак обясняват, че целите за премахване на чужди компютри от институциите, известни като 3-5-2, са стриктно разпределени за следващите 3 години: 30% от устройствата да се заменят през 2020, 50% - през 2021, и 20 на сто през 2022 г.", "date": "2019.12.09", "title": "Китай забрани чуждестранни компютри и софтуер в институциите"}
{"url": "https://www.dnevnik.bg/sviat/2019/12/09/4002931_turist_zasne_vpechatliavashti_kadri_ot_izrigvaneto_na/", "text": "Поне петима души са загинали, а около 20 души са пострадали при изригването на вулкан на новозеландския остров Уайт. Островът е много популярна туристическа дестинация, а при изригването на вулкана в непосредствена близост до него е имало около 50 туристи. Майкъл Шейд, американски турист, който е на почивка в Нова Зеландия, успява да заснеме вулкана минути преди и след изригването. Гледайте във видеото впечатляващите кадри, които той е успял да заснеме, а повече по темата може да научите ", "date": "2019.12.09", "title": ""}
{"url": "https://www.dnevnik.bg/gradska_sreda/2019/12/09/4002960_stolichnata_obshtina_niama_da_dava_spirkite_na/", "text": "Столичната община се отказа да дава спирките на градския транспорт на концесия. Кметът Йорданка Фандъкова заяви пред \"Медиапул\", че общината ще инвестира в изграждането на нови и подмяната на сегашните спирки. Общият им брой в София е 2610 и обновяването им беше оценено на 18 милиона лева по време на обсъждането на варианта с концесията в Столичния общински съвет през юли 2018 г. На три района експериментално вече бяха отпуснати общински средства за тази дейност. Това са \"Слатина\", \"Панчарево\" и \"Нови Искър\". \"Резултатът там се оказа успешен, защото спирките са подновени за приемливи цени\", обясни Фандъкова. Това е дало основание този вариант да бъде предпочетен пред концесията и за останалите 21 столични района. В общинския съвет ще бъде обсъдено още и предложението дали парите за обновяването им да бъдат дадени на районните кметове, или тази дейност да продължи да е отговорност на Центъра за градска мобилност (ЦГМ). В момента едва 15 служители на ЦГМ се грижат за почистването и ремонта им. Ако спирките бяха дадени на концесия, общината щеше да получава минимум 48 хил. евро годишна такса. Частните им стопани можеха да печелят от даване под наем на 400 рекламни елемента и на 300 павилиона за пакетирана храна към спирките. За новите спирки беше изготвен типов проект от архитектурно студио А.Д.А., което е автор на ремонта на ул. \"Граф Игнатиев\".", "date": "2019.12.09", "title": "Столичната община няма да дава спирките на концесия"}
{"url": "https://www.dnevnik.bg/sport/2019/12/09/4002972_rusiia_poluchi_zabrana_da_uchastva_v_mejdunarodni/", "text": "Русия получи забрана да участва в големи международни състезания за четири години, като в това число влизат олимпийските игри в Токио 2020 и световното по футбол в Катар през 2022 г. Освен това страната е лишена от възможността да приема световни първенства. Решението за едно от най-тежките наказания в историята на спорта е на изпълнителния комитет на Световната антидопингова агенция (WADA) и е взето единодушно на заседание в Лозана, обявиха от организацията. То е наложено заради манипулиране на данните от московската лаборатория. \"Русия получи пълна възможност да си подреди къщата и да се завърне в световната антидопингова общност за доброто на спортистите си и в името на спорта, но вместо това избра да продължи по своя път на измами и отрицание\", заяви президентът на WADA Крейг Рийди. Допинг скандалът с Русия започна през 2015 г. Тогава WADA откри мащабна схема за допинг, подкрепяна от държавата. Впоследствие Русия беше извадена от олимпийските игри в Рио де Жанейро 2016. Преди година WADA възстанови правата на Руската антидопингова агенция (РУСАДА),  за което понесе много критики . Тогава страната изпълни условията, едно от най-важните от които беше да предостави данните от московската лаборатория. WADA отчете това като успех, но  по-късно обяви, че получената информация вероятно е манипулирана . Русия няма да може да използва знамето, химна и да се изписва името ѝ на олимпийски игри и други спортни събития. Спортистите, които докажат, че са чисти, могат да участват под неутрален флаг.      Русия има 21 дни да обжалва пред Спортния арбитражен съд в Лозана. Представители на РУСАДА вече заявиха, че ще има обжалване. Въпреки наказанието руският национален отбор по футбол ще може да участва на европейското първенство, на което Санкт Петербург ще приеме мачове, тъй като надпреварата е организирана от УЕФА. Русия обаче няма да може да играе на световното по футбол в Катар през 2022 г. Вицепрезидентът на WADA Линда Хелеланд заяви, че е настоявала за още по-тежко наказание. \"Боя се, че това не е достатъчно. Дължим го на чистите спортисти\", заяви тя. \"Това е най-големият скандал в спорта, който светът някога е виждал\", добави Хелеланд. Според нея Русия трябва да се извини за болката, която спортистите и привържениците са понесли.", "date": "2019.12.09", "title": "Русия беше изключена от големите международни състезания за четири години"}
{"url": "https://www.dnevnik.bg/evropa/2019/12/09/4002973_koi_germanci_emigrirat/", "text": "                         Средностатистическият  германски емигрант  не е навършил 40, има висше образование и вече е постигнал професионални успехи. Това показва първото представително проучване за германските емигранти, представено от Института за изследване на населението. От него става ясно, че всяка година около 180 000 германци се преселват в друга държава, а 130 000 граждани на Федералната република се завръщат обратно на родна земя. Защо напускат Германия? Проучването, проведено съвместно със социолози от университета Дуисбург-Есен, установява, че голяма част от анкетираните емигрират по професионални причини. В чужбина те печелят значително по-добре и често израстват в кариерата. Друг съществен мотив за емиграция е начинът на живот в избраната от преселниците държава. Понякога решаващ фактор се оказва и това, че партньорът им има професия, която обещава по-добри шансове за развитие в чужбина. Изследването показва, че средностатистическият емигрант е на възраст около 36 години - точно с десет години по-млад от средната възраст на населението в Германия. Учените установяват освен това, че престоят в чужбина обикновено не е завинаги. Мнозинството от 180-те хиляди емигранти (76%) са висшисти. \"Емиграцията е запазено пространство за висококвалифицираните\", бе казано при представянето на резултатите от изследването. Но не само висококвалифицираните извличат ползи от престоя си в чужбина. Същото важи и за редица по-слабо квалифицирани германци. Техните доходи в чужбина нарастват с процент, по-висок от средния. Най-много германци избират Швейцария Швейцария е страната, която през последните десет години е привлякла най-голям брой германци (близо 200 000). В класацията следват САЩ със 127 000 германски емигранти, Австрия със 108 000 и Великобритания с 82 000 емигранти от Германия. Изследователите твърдят, че от 1980-те години насам броят на емигриращите германци постоянно нараства. Емигрантите са почти поравно мъже и жени, но в повечето случаи доминира \"класическият\" семеен модел, в който кариерата на мъжа играе водеща роля. Жените в такива семейства обикновено се връщат на работа едва след като семейството се прибере обратно в Германия. За представителното проучване са били анкетирани 10 000 родени в Германия граждани на възраст между 20 и 70 години, които между юли 2017 и юни 2018 са се преселили в чужбина или са се върнали обратно в Германия.", "date": "2019.12.09", "title": "Кои германци емигрират"}
{"url": "https://www.dnevnik.bg/biznes/companii/2019/12/09/4002990_glavbolgarstroi_otvori_predstavitelen_ofis_v_brjuksel/", "text": "                         На специална церемония, в присъствието на еврокомисаря Мария Габриел, на евродепутати, дипломати, висши чиновници и браншовици, \"Главоболгарстрой\" отбеляза две събития – петдесетата си годишнина и откриването на представителен офис в Брюксел. Представителният офис на \"Главболгарстрой\" се намира в сърцето на европейския квартал на Брюксел, на бул. \"Белиар\" 40, на ръка разстояние от европейските институции. Откриването му съвпада със започването на новия петгодишен политически цикъл на европейските институции, с нов парламент, нова европейска комисия и нов председател на Съвета на ЕС.      \"С тази стъпка искаме да допринесем за включването на компанията в дискусии, които имат отношение към развитието на бранша, както и възможност за проследяване на прогреса по актуалните проблеми в нашата област. Осъзнаваме приоритетите на Европа и искаме компанията ни да се движи на същата скорост и в същата посока\", каза по време на церемонията Калин Пешов, член на Надзорния съвет на \"Главболгарстрой Холдинг\". Освен за комуникация с по-широк кръг от заинтересовани страни холдингът ще разчита на новото си представителство и за достъп до идеи от европейската общност, до модерни подходи и технологии в строителната индустрия.      \"Вашият сектор играе важна роля, генерирайки растеж и давайки отговор на икономическите, социални, енергийни и климатични предизвикателства\", каза Мария Габриел, европейски комисар по иновации, научни изследвания, култура, образование и младеж, насърчавайки бизнеса да използват всички инстументи, които Европейската комисия предоставя.      Кьетил Тонинг, председател на Европейската федерация на строителната индустрия, поздрави \"Главболгарстрой\" като основател на Българската строителна камара и член на Европейската федерация на строителната индустрия. \"Компания, която има петдесетгодишна история, очевидно е била способна да посрещне много предизвикателства и следователно се е научила да ги предвижда и постоянно да се адаптира\", каза Тонинг. Това далеч не е първият офис на \"Главболгарстрой\" извън пределите на страната. В своя 50-годишен опит компанията изпълнява проекти в различни държави от региона на Източна, Югоизточна и Западна Европа, Близкия Изток и Африка.", "date": "2019.12.09", "title": "\"Главболгарстрой\" отвори представителен офис в Брюксел"}
{"url": "https://www.dnevnik.bg/skorost/2019/12/09/4002988_putnata_policiiata_zapochna_akciia_za_karane_sled/", "text": "Започна специализирана полицейска акция срещу шофирането след употреба на алкохол и наркотични вещества, която ще продължи до 15 декември, съобщи пресцентърът на МВР. Тя е по линия на Европейската мрежа на службите на \"Пътна полиция\" (TISPOL). Според статистиката една от трите основни причини за възникване на тежки инциденти по пътищата на Европа с голям брой жертви е точно управлението на моторно превозно средство след употреба на алкохол и/или наркотични вещества. По време на проверките пътните полицаи ще следят и за валидна задължителна застраховка \"Гражданска отговорност\" на автомобилистите, невръчени електронни фишове, както и за неплатени глоби. Това е втората такава операция за годината. Предишната се проведе през юни и при нея бяха установени 260 шофьори, употребили алкохол и наркотични вещества, сочат данните на МВР. От полицията съобщиха още, че на вчерашния студентски празник са станали 15 тежки катастрофи с водачи, които са употребили алкохол. Няма данни за инциденти заради наркотични вещества. В зависимост от количеството алкохол в кръвта санкциите за шофьорите са различни, припомнят от МВР. При установени от 0.5 промила до 1.2 става въпрос за спиране на автомобила от движение и дерегистрирането му, както и глоба от 500 до 1000 лева и лишаване на водача от правоуправление от 6 месеца до 1 година. При концентрация над 1.2 промила вече става въпрос за престъпление, свързано с транспорта, и в зависимост от тежестта на нарушението може да се стигне до лишаване от свобода до 5 години.", "date": "2019.12.09", "title": "Пътната полиция започна акция срещу каране след употреба на алкохол и наркотици"}
{"url": "https://www.dnevnik.bg/intervju/2019/12/09/4002924_evgeniia_ivanova_nai-ustoichiviiat_mit_sled_1989_g_e/", "text": "                         Евгения Иванова е от учредителите на Клуба за подкрепа на гласността и преустройството преди смяната на тоталитарния режим. З адържана е от Държавна сигурност . Автор е на \"Слухът като мит\" (1991). Неотдавна публикува \"Безсилието на силните. Или конспирацията като легитимация\" ( \"Балканистичен форум\") за т.нар. план \"Клин\", според който внедрени от комунистическата власт в демократичните среди манипулират събития и процеси. Това е поводът \"Дневник\" да я потърси. Тя отговори писмено на въпросите. - Ами, роди се заедно с плана \"Клин\". Дори първоначално не беше просто интерес, а по-скоро гняв. Гняв към разрушаването и на малкото, което беше постигнала т.нар. демократична опозиция в началото на прехода. Парадоксът беше (а може би не е парадокс?), че конспиративните теории, които и преди това се промушваха из общественото мнение, избуяха в голям разцвет, когато \"демократичната опозиция\" дойде на власт. Именно тогава бяха посочени с пръст \"враговете\": бивши комунисти в \"нашите\" редици, \"агенти на ДС\", всякакви шпиони, доносници и предатели. Голяма част от предишната \"демократична опозиция\" не си даде сметка за неумението си да упражнява власт и започна да изобретява оправдания за това неумение. Просто е – като оправданията за всичко с \"турското робство\". Ако планът \"Клин\" е само инструмент за камуфлиране на собствените грешки, това би могло да се определи като стратегия. Когато обаче авторите му започнат чистосърдечно да вярват в него, това е вече параноя. - Защото така е по-лесно. Виждали ли сте много българи, които обвиняват себе си за собствените си неблагополучия? Аз познавам твърде малко такива. Винаги е по-удобно да ти е виновен друг. Толкова е уютно винаги да си жертва на някакъв заговор... Освен че оправдава грешките ти, заговорът те прави и значим. Поне в собствените ти очи.   - Мисля, че вече ги описах. Ако говорим за политически елит, това са хора, които поставят на пиедестал моралния императив – не защото са непременно морални, а защото не владеят прагматиката на ежедневната политика. Ако говорим за т.нар. обикновени хора – това е \"прецаканото\" от прехода мнозинство. Онези, които смятат, че са заслужавали много повече, но – заради всичките там агенти, шпиони и комунистически гадове – не са го получили. - Митът за всесилността и вездесъщността на комунистите и на Държавна сигурност, които си \"отгледали\" послушна и изпълнителна опозиция. Именно тази \"отгледана опозиция\" трябваше да бъде заклеймена и \"отлюспена\". Редиците на \"истинските демократи\" трябваше да се пречистят от нея, за да тръгнат в строен ред към истинската демокрация... И днес – трийсет години по-късно – за определени сегменти от обществото Държавна сигурност и комунистите са управление в сянка. Те са най-голямата заплаха за демокрацията и просперитета, а не националистите, популистите, самозабравилите се некадърни политици. Или собствената ни некадърност... - Предполагам, че при всекиго е различно. Вероятно стремежът към власт е изиграл голяма роля. Роля също така имаха и моралният императив, превърнат в заклинание, и нагонът за \"пречистване\" от всичко и от всички – само не от \"кривиците\" в самите себе си. Комунистите (доколкото след три десетилетия изобщо е правомерно да се мисли за \"комунисти\" вместо за част от олигархията) периодически бяха измествани от властта, но комунизмът си остана – не като идеология, а като уродлива психологическа нагласа.", "date": "2019.12.09", "title": "Евгения Иванова: Най-устойчивият мит след 1989 г. е за всесилните комунисти и ДС"}
{"url": "https://www.dnevnik.bg/bulgaria/2019/12/09/4002996_svurzano_s_valentin_zlatev_obedinenie_specheli_sporna/", "text": "Центърът за развитие на човешките ресурси е сключил договор със свързано с Валентин Златев обединение, по който ще организира близо 200 събития за нелогично висока сума,  написа в. \"Сега\" . Консорциумът \"Обединение логистика\" ще получи близо 3 млн. лв., като при отделни дейности разликата между най-ниската и спечелилата оферта достига 140 пъти. Договорът се финансира по европейската програма \"Еразъм+\". В поръчката са се включили 12 дружества и обединения. Четири са отстранени още на ниво документи, а 8 са допуснати до отваряне на ценовите оферти. В крайна сметка след искане на обосновка на цените са отстранени 7 от 8-те участника. Така победител става ДЗЗД \"Обединение логистика\", в което влизат \"Хорнит\" ООД с действителен собственик Валентин Златев, \"Ем енд Марк\" ООД, \"Обучителен център Преслав\" ООД и \"България Евентс\" ЕООД. В публикацията се отбелязва, че то предлага нереално високи цени, особено по отношение наема на техника. Така например обединението е заложило 190 лв. за осигуряването на екран за прожектиране на презентации за 4 часа при 8 лв. най-ниска оферта или 120 лева за ползването на един лаптоп за 4 часа при 17 лв. най-ниска оферта и т.н. Цената за \"дискусионна система\" на избрания изпълнител е 1120 лв. за 4 часа - при 8 лв. в най-ниската оферта. Очаквано, цялата обществена поръчка е обжалвана. Интересното в поръчката е, че при нея не е известно точното количество дейности, което предполага използването на друг тип поръчка за избор на изпълнител - сключване на рамково споразумение. При него се подбират една или няколко фирми, покриващи дадени критерии, а самите дейности се възлагат при вътрешна конкуренция между тях с отделни покани. Такава е била практиката на Центъра за развитие на човешките ресурси при предходната поръчка със същия предмет - организиране на събития от 2015 г. Тогава са избрани три рамкови партньора и конкретните възлагания са много на брой. След като почти 20 години Валентин Златев оглавяваше българското поделение на \"Лукойл\", през пролетта той  излезе от оперативното ръководство на компанията  и стана председател на контролния съвет на дружеството.", "date": "2019.12.09", "title": "Свързано с Валентин Златев обединение спечели спорна обществена поръчка"}
{"url": "https://www.dnevnik.bg/evropa/2019/12/09/4002994_vodachut_na_frenskata_kraina_levica_poluchi_3_meseca/", "text": "Лидерът на френското крайноляво движение \"Непокорна Франция\" Жан-Люк Меланшон беше осъден на три месеца затвор условно и глоба от 8000 евро за сплашване на представители на властите, разследващи го за финансови нарушения, предаде \"Ройтерс\", като се позова на съда. Съдебното решение е по дело, свързано с обиски в дома на Меланшон и в партийните офиси, извършени през 2018 г. по разпореждане на парижката прокуратура. Водачът на \"Непокорна Франция\" определи процеса като политически. Меланшон, водеща фигура на съпротивата срещу икономическата политика на президента Еманюел Макрон и поддръжник на антиправителствените протести на \"жълтите жилетки\", спечели безпрецедентните 19.5 процента от гласовете на първия тур на президентските избори през 2017 г., припомня \"Ройтерс\", цитирана от БТА.", "date": "2019.12.09", "title": "Водачът на френската крайна левица получи 3 месеца затвор условно за сплашване"}
{"url": "https://www.dnevnik.bg/photos/2019/12/09/4003005_snimka_na_denia_prokuraturata_pri_patriarha/", "text": "Българският патриарх Неофит прие днес главния прокурор Сотир Цацаров и заместника му Иван Гешев, съобщиха от пресцентъра на държавното обвинение. Двамата са изразили своето уважение към Българската православна църква и лично към патриарх Неофит, а той е поздравил Гешев с избора му за главен прокурор и му е пожелал успешен мандат. На срещата са обсъдени бъдещи съвместни действия в подкрепа на православната вяра, включително и в местата за лишаване от свобода, посочват от прокуратурата.", "date": "2019.12.09", "title": "Снимка на деня: Прокуратурата при патриарха"}
{"url": "https://www.dnevnik.bg/analizi/2019/12/09/4002822_obshtoto_mejdu_mutrite_chalgata_plastmasovite/", "text": "                         Нека ви разкажа една случка от миналото. Мой познат, чужденец и крупен инвеститор беше пристигнал в България, за да проучва инвестиционни възможности. Настанил се бе в района на НДК. Стоя три дни. И едната вечер, когато се видяхме, имахме леко комичен разговор. Той е много възпитан и сдържан човек, деликатен чак. И ме пита дали този район, в който се намира хотелът му, е добър район на града. На вид невинен въпрос, но аз веднага усетих, че не го задава току така и попитах какво има предвид. А той ми каза, че като ходил в района (Витошка) и му направило впечатление, че има много от т.нар. \"работещи момичета\". Аз леко повдигнах вежди, защото да има, да има, но чак пък много... Човекът много се сконфузи и се опита да ми дообясни, като ми показа дискретно две млади момичета в съседство, понеже имало много като тях по заведенията наоколо. И така картинката ми се изясни. Той говореше не за работещи момичета, а просто за момичетата, които виждаме всеки ден – с екстенъшъните, допълнителните мигли, тежкия грим, инжектираните устни и тн. Само че за хората от други страни и той логично беше помислил, че се намира в специфичен район на града с червени фенери. Обясних му как стоят нещата, което доведе до още по-комичния въпрос \"Значи искаш да кажеш, че онзи канал с полу-голите момичета, които пеят, не е някакъв специален еротичен канал ли?\". Да, точно това исках да кажа. Човекът беше попаднал на \"перлата\" на чалга музиката по онова време и мислеше, че това е еротичен канал с музика. Та така. Изяснявахме си кулурен и социален контекст, мода и тн. Самият този човек е баща на две дъщери. Най-трудно му беше да осмисли информацията, че някои момичета получават като подарък за завършване на училище пластични операции. Разбира се, можете да ми кажете, че той е изключение и че неговият стандрат и социален кръг са много специфични. И ще бъдете прави за момента, в който се развива действието. Но иначе този човек не е наследил нито титли, нито богатство и има много скромен произход. Искам да кажа, че не се е родил със сребърна лъжичка в устата и не е живял в замък. Забогатява на доста късна възраст. И, между другото, е един от малкото крупни инвеститори, които познавам, които се интересуваха (по време, когато в България тази дума рядко я споменаваше някой) повече от репутацията на една компания, отколкото от due diligence доклада за нея.  Та този инвеститор проучва каквото проучва и си тръгна от България, Това по времето, когато на всички нас ни изглеждаха доста добре и си мислехме, че сме отлепили.  Тогава не се замислих много над думите му, че нещата не му изглеждат добре, но от дистанцията на времето вече знам какво е имал предвид. Как е разбрал какво предстои само за няколко месеца проучвания и няколко дни в страната, не знам. Но явно беше отчел тенденция. Тенденция, която следваме упорито и до днес и която не ни води към по-добро бъдеще. Също като изкуствено изглеждащите момичета, чиято фасада е лъскава, но не е ясно какво крие, така и ние в някакъв момент в миналото приехме да живеем сред декори. Сред добре изглеждаща сценография. Не стана изведнъж. Постепенно стана. Знаете ли какво е общото между мутрите, чалгата, пластмасовите момичета и сегашния ни хал. Общото е имитацията. Чалгата е еманация на подтиснати базови страсти и нещо като крайна форма на купон като за последно. Като гурме вечеря преди изпълнение на смъртно наказание. Чалгата е имитация на щастие. Мутрите са имитация на успех с всичките му външни атрибути и нищо от истинското съдържание на успеха, които е градивен. Пластмасовите момичета са имитация на живот реклама. Все едно си поръчвате мечтана кола или екзотична почивка. Само че си поръчвате всъщност външен вид по каталог. И сегашният ни хал е имитация. Имитация на истинско общество, имитация на институции, имитация на пазарни правила, имитация на медии, имитация на закони и тн. Фасада. Както казваше Морфей във филма \"Матрицата\" – Ето това е общото. Те са едно и също нещо, просто негови проявления на различни нива.  В някакъв момент в недалечното минало приехме да се преструваме, че всичко е наред. Приехме да ни вкарат в матрицата, в която е по-лесно. Някой друг решава вместо нас, от нас нищо не зависи, ние нямаме думата, ние не можем да променим нищо... Мантрата на безсилието е удобно прикритие за всеки компромис, който сме направили, за всяка отстъпка, за всяко премълчаване, за всяко примирение, за всяко съглашателство, безпринципност, предателство. Когато позволихме мутрите да ни управляват, когато оставихме чалгата да расте и да се възпроизвежда във всяка сфера на живота ни, когато не се съпротивлявахме на реабилитацията на ченгетата, когато предадохме правата си, допуснахме да ни противопоставят, започнахме да мразим различните, наказвахме почтените, отричахме умните, тъпчехме слабите, спряхме да си помагаме и да се подкрепяме, някъде тогава се съгласихме да живеем в имитация. А това е трудно нарушим пакт. Мнозинството пък няма начин да си признае, че са го преметнали. Вместо това все повече ще се ожесточава срещу дръзналите да го кажат. А и кукловодите обичат фасади, защото това е тяхната естествена среда. Те имат нужда от фасади, така че не разчитайте на кукловодите да махнат декора. Не звучи осочено оптимистично, нали?  В едно общество е важно какви модели доминират. Защото то е система и за да функционира добре, му трябва баланс. Ако тежестта се измести в едната посока и няма противодействие, системата става дисфункционална и започва да възпроизвежда пороците си. И ако някой се надява на месия или чудо, че да се счупи този порочен кръг, такива няма да има. Решението не е в строителите на декори, а в онези, които живеят сред декорите.  Искаше ми се моят познат, инвеститорът, да беше сгрешил. Тогава мислех, че греши. По всичко изглеждаше, че греши. Така е с фасадите, те са там, за да изглеждат добре, да те подмамят и да се успокоиш. За да щракне капанът.  Но пък има добра новина. И това ще отмине. Просто ще е с цената на няколко похарчени поколения. Освен ако не съборим декорите. Тогава ще имаме други проблеми, де. Но и други възможности. ", "date": "2019.12.09", "title": "Общото между мутрите, чалгата, пластмасовите момичета и сегашния ни хал"}
{"url": "https://www.dnevnik.bg/bulgaria/2019/12/09/4002121_hristiianite_pochitat_sv_anna/", "text": " Българската православната църква днес почита св. Анна и деня, в който тя зачева Богородица. Св. Анна (от староеврейската дума Hannah - благодат) е смятана за закрилница на семейството и майчинството, на девиците и вдовиците. Според Протоевангелието на Яков праведните Йоаким и Анна дълго време нямали деца. Желанието и молитвите им към Бога били толкова искрени, че той се смилил над тях и изпълнил молбата им. Един ден, докато Анна работела в градината, при нея се явил ангел и казал:  . След девет месеца –  на 8 септември,  се родила бъдещата майка на Исус. Родителите й обещали да я предадат в служба на Бога и на 3-годишна възраст  Мария била отведена в  Йерусалимския храм .  Светлина и ново начало В народната традиция майката на Богородица е тачена като символ на женското начало. Празникът й е свързван също с поврата в природата и новото начало. Според фолклора в нощта срещу Анино зачатие най-силно \"хващат\" заклинанията, прокобите и магиите (по стар стил денят се е отбелязвал на 22 декември, когато е зимното слънцестоене и най-дългата нощ в годината). Тогава магьосници, вещици и врачки правят заклинания за раздяла, болест и смърт. Затова и строго се спазват различни забрани - жените не трябва да работят нищо, а мъжете не бива да излизат от селото, защото по поляните играят самодивите и видят ли мъж, го отвличат. Празникът е известен като Зимна св. Анна. Църквата почита паметта й също в деня на нейното успение - 25 юли (Лятна св. Анна). Имен ден днес имат  .", "date": "2019.12.09", "title": "Християните почитат св. Анна"}
{"url": "https://www.dnevnik.bg/analizi/2019/12/09/4002777_po-visok_krediten_reiting_8_izvoda_za_ikonomicheskata/", "text": "                         В края на миналата седмица международната рейтингова агенция Standard&Poor’s Global Ratings повиши дългосрочния и краткосрочния кредитен рейтинг на България в чуждестранна и местна валута от 'BBB-/A-3 до 'BBB/A-2' с положителна перспектива. Накратко, агенцията аргументира действието с постигането на икономически растеж без натрупване на външни дисбаланси, добрите бюджетни показатели и напредъка по пътя към Механизма на обменните курсове (ERM 2). – България постига икономически растеж в последните години при поддържане на бюджетна дисциплина и с излишък по текущата сметка, с други думи - не се наблюдава натрупване на значими макроикономически дисбаланси. Още повече, независимо от динамиката на пазара на труда и бързото нарастване на възнагражденията, икономиката не губи международна конкурентоспособност, като износът продължава да расте. Според агенцията, рекордно ниската безработица и продължаващото покачване на заплатите няма да е пречка пред износа в средносрочен план, най-малкото защото към момента България все още е страната в ЕС с най-ниски разходи за труд. – Заедно с това, анализът отчита и промените в структурата на икономиката. Прогнозата за преките чужди инвестиции до 2022 г. е за запазване на относително ниските нива от последните няколко години. В същото време агенцията отчита, че външният капитал в много по-голяма степен се насочва към индустриални предприятия, за сметка на придобиване на недвижими имоти или строителство. Тези инвестиции имат важен принос за трансформацията в промишлеността, която води до нарастване на износа на продукти с по-висока добавена стойност, включително машини и съоръжения, за сметка на свиване на отраслите, разчитащи на евтин нископроизводителен труд. – Вътрешното търсене ще се превърне в по-важен фактор за икономически растеж в следващите няколко години. От една страна, нарастването на доходите и позитивните очаквания за пазара на труда ще подкрепят по-високо потребление на домакинствата. Заедно с това, публичните инвестиции значително ще нараснат до 2022 г. заради финализиране на капиталови разходи, планирани в рамките на оперативните програми за периода 2014-2020 г. и този процес вероятно ще продължи, което ограничава увеличаването на потенциала на българската икономика в дългосрочен план. Демографското предизвикателство обаче е основание за провеждане на структурни реформи. Част от тях са пряко относими към пазара на труда, като например преодоляването на несъответствията между търсените и предлаганите знания и умения. Агенцията отчита необходимостта от подобряване на функциониране на съдебната система, което е предпоставка за дългосрочно развитие на бизнес средата, а това, от своя страна, е основание за привличане на повече чужди инвестиции от прогнозираните нива в разглеждания базов сценарий. Допълнителен фактор за реформи е и очакваното обвързване на европейските средства в периода 2021-2027 г. с върховенството на закона. Като цяло, агенцията счита членството в ЕС като своеобразен \"двигател\", насърчаващ институционалното сближаване. – Намаляването на нивото на държавния дълг през последните пет години е фактор за повишаването на рейтинга. Заедно с ниската задлъжнялост на домакинствата и частния сектор, то представлява буфер при външни шокове. Ролята на бюджетната дисциплина обичайно се омаловажават в благоприятната част от икономическия цикъл. Трябва отново да припомним, че доверието бързо се губи и бавно се връща – на кредитния рейтинг в рамките на месеци, докато дори само връщането на старото ниво отне пет години. – За пореден път, буди недоумение анализът на ролята на паричния режим в България. По методологията на агенцията, паричните съвети са по-скоро слабост, като за България аргументацията е основно по линия на ограничената възможност на централната банка да бъде \"кредитор от последна инстанция\". Без да коментираме, че всъщност ограничаването на свободата за провеждане на монетарна политика е съдържателното предимство на самата институция на паричния съвет, трябва да посочим, че в доклада всъщност многократно се посочват големите постижения за макроикономическата стабилност, които са резултат именно на функционирането на борда. Те включват както дисциплиниращата роля върху политици от всички части на спектъра по отношение на данъчно и разходно благоразумие, така и натрупването на нарастващи външни резерви, а заедно с това и поддържане на висок капитал в банковата система. – Още една специфика на методологията на рейтинговата агенция си струва да бъде припомнена – основания за нисък рейтинг е ниското ниво на БВП на човек от населението. С други думи, бедни страни с висок рейтинг няма. Още една причина да има фокус върху политики за постигането на дългосрочен висок икономически растеж и по-бързо сближаване с най-развитите икономики в ЕС. – Рейтингът може да бъде повишен при две развития – поддържането на бърз икономически растеж без натрупване на макроикономически дисбаланси или влошаване на бюджетната дисциплина и материализиране на значими структурни и институционални промени, например напредък по пътя за присъединяване към ERM II. В този контекст, агенцията отчита, че българското правителство е изпълнило предложените и поети от самото него ангажименти като предварителна подготовка за присъединяване към Механизма на обменните курсове. Необходимо е отново да припомним, че част от ангажиментите, които българското правителство пое, не представляват реални реформи – например в областта на несъстоятелността е обещано стартиране на проект, преглед и анализ на съществуващата уредба, препоръки, модел за събиране на данни, пътна карта; няма обаче действие по същинска промяна. Новоприетият закон за публичните предприятия пък страда от редица пропуски, които дават основания за съмнение в бъдещето му ефективно прилагане, още повече, че той не решава един от най-съществените проблеми – преструктуриране или закриване на лошо управлявани държавни компании.", "date": "2019.12.09", "title": "По-висок кредитен рейтинг: Осем извода за икономическата политика"}
{"url": "https://www.dnevnik.bg/sviat/2019/12/09/4001426_putin_e_predpazliv_optimist_predi_sreshtata_sus/", "text": "Ограничения в украинската политика, непреклонност в руската - разломите между Киев и Москва са истинска заплаха за днешната среща в \"нормандски формат\" между лидерите на четири държави, първата подобна от три години. И все пак тя е събитие - на нея президентите Владимир Путин и Володимир Зеленски ще се изправят един срещу друг за първи път. Представители на Москва и Киев не изключват и двустранна среща в кулоарите. В париж двамата, заедно с лидерите на Германия и Франция, Ангела Меркел и Еманюел Макрон, ще говорят в Париж за възможните решения на конфликта в Украйна почти пет години след споразумението от Минск през февруари 2015 г., което бе и първият по-сериозен опит за прекратяване на огъня. По официални данни жертвите, откакто (дни след анексията на Крим през март 2014 г.) проруски сепаратисти завзеха позиции в Донецк и Луганск и обявиха т. нар. народни републики, са най-малко 13 хил. Към въпросите за успеха на срещата се прибавят притесненията, че Зеленски, който до избора си тази година бе популярен комик, е твърде неопитен в голямата политика. Два дни преди срещата той посети зона на бойни действия в Донецка област, където обеща армията да се приближава към стандартите на НАТО. От седмици той е под натиск от опозицията, че в желанието си да сложи край на конфликта, както обеща на изборите, може да е готов да направи твърде много отстъпки, или дори да \"капитулира\". Предупреждение да не се отстъпва твърде много дойде и от предшественика на Зеленски, Петро Порошенко, на митинг, свикан от опозицията вчера в Киев. Участниците поискаха от Зеленски да не бъдат пресичани \"червени линии\", които ще навредят на украинците (макар някои от присъстващите да реагираха гневно и на самия Порошенко, който бе замерян с яйца). Демонстранти дори заплашиха президента с \"полет от Париж не до Киев, а до Ростов\" или със съдба като на Виктор Янукович, избягал в руския град след протестите, започнали преди 6 години.      Защо форматът е \"нормандски\" Форматът бе предложен след началото на събитията в Източна Украйна, с които Русия отричаше да има каквато и да било връзка, от тогавашния френски президент Франсоа Оланд. Идеята получи поддръжка от Меркел. В резултат двамата се срещнаха за 15 минути с Путин и с тогавашния му украински колега Петро Порошенко в Бенувил, Нормандия, на 6 юни същата година. Осем месеца по-късно четиримата работиха 17 часа и приеха т. нар. Второ минско споразумение, предвиждащо мерки като пълно прекратяване на огъня, изтегляне на всички тежки оръжия, извеждане на всички чужди бойци от Украйна, размяна на заложници и диалог за местни избори. Малко по-късно, през октомври 2015 г. в Париж, се появи и т. нар.  \"формула на Щайнмайер\"  (по името на тогавашния германски външен министър), съгласно която в Донбас ще действа особен статут от деня, в който местни избори се проведат по конституцията на Украйна (обещанието, че Киев ще следва формулата, бе задължително условие на Москва, за да участва в днешната среща, и Украйна и сепаратистите подписаха документ с такова уверение в Минск по-рано тази година). Година по-късно преговорите навлязоха в застой, с чести нарушения на примирието. Русия обвиняваше заемалия допреди седем месеца поста президент на Украйна Порошенко, че използва напрежението с Москва за вътрешнополитически цели. Зеленски, обратно, бе разглеждан от Москва като компромисен вариант въпреки категоричната позиция за връщане на Крим и край на конфликта в Донбас. Сега обаче той е нападан от опозицията, че е готов да отстъпи на Русия твърде много.      Малка готовност за отстъпки За \"Ройтерс\" високопоставен френски дипломат заявява: \"Ако започнем да обсъждаме истинските политически, военни и свързани със сигурността проблеми, а именно изтегляне на войници на линията на контакт, въпроса за местните избори и статута на Донбас, ще видите, че двамата лидери нямат много голямо поле за маневри.\" Законът за специалния статут на Донбас, приет по време на Порошенко, изтича в края на месеца, но на практика не се изпълнява, а Зеленски твърди, че или ще бъде удължен, или ще бъде изготвен нов. И тук между Киев и Москва има разминавания - Русия иска автономия за Донбас, а Киев е готов само на децентрализация, която да се отнася за всички региони. Изборите са  основен момент в решаването на конфликта . Според Зеленски обаче те ще са възможни тогава, когато Киев си върне контрола върху границата с Русия и се изтеглят оръжията от зоната на конфликта. Според някои издания той иска да започне и преки преговори с представители на отделни райони в Донецка и Луганска област, а РБК пише, че е готов и на компромис, за да свика изборите - временно границата да е под международен контрол, например на Организацията за сигурност и сътрудничество в Европа. Страните вдигнаха залога в дните преди срещата. Съветникът на Зеленски Андрий Ермак заяви в Лондон, че ако няма споразумение с Русия, \"ще построим стена и животът ще продължи\" в \"условията на замразен конфликт\". Ермак, изглежда, има предвид стена около Донбас. Украинският външен министър Вадим Пристайко написа в \"Туитър\", че Киев очаква от срещата същото като във всеки друг формат - \"Рукзит\" или руските сили да напуснат Украйна. Руският премиер Дмитрий Медведев същевременно заяви, че \"няма смисъл да се дават характеристики\" на Зеленски, доколкото \"това е човек, избран от народа на Украйна и с висока поддръжка\". Според Медведев Зеленски, със силен дух и мъжество, може да противостои на \"ред деструктивни тенденции\" в Украйна и желае да подобри отношенията с Русия, но в политическите среди в Киев има опити да му се оказва \"натиск\". \"Съпротива срещу унизителни компромиси\" Медведев вероятно има предвид искането на опозиционните партии, включително тези на предишния президент Петро Порошенко, бившия премиер Юлия Тимошенко и музиканта  Святослав Вакарчук , за митинг на 8 декември. Целта е да се напомни на Зеленски за изискванията да не се допускат компромиси за евроатлантическата интеграция и \"деокупацията\" на Крим. И бившият руски дипломат Владимир Фролов казва, че шансът за пробив е малък; Зеленски ще се изправи срещу две стени, тази на руската неотстъпчивост в Париж и тази на обществената съпротива срещу \"унизителни компромиси\" след това, обяснява той. Според него Москва не би отстъпила от идеята за \"конфедеративна държава, която Киев не контролира изцяло.\" Кремъл също не очаква твърде много, поне по думите на прессекретаря на Путин Дмитрий Песков. Макар телефонният диалог между Путин и Зеленски засега да е \"напълно конструктивен\", нагласата на руското президентство  по думите му  може да се обобщи като \"сдържан оптимизъм\". Все пак Зеленски подготви почвата преди срещата с отстъпки както на думи, така и на дела.  Русия и Украйна размениха задържани  и подкрепиха  раздалечаване на силите на Киев и сепаратистите  в три точки (договорени на \"нормандската\" среща от 2016 г.), Москва върна кораби,  пленени при конфликта в Керченския проток . Основната цел на срещата вероятно е по-скоро постигане на договореност за още отстъпки, които да доведат до социална, хуманитарна и военна \"деблокада\" на Донбас, казва за ТАСС директорът на Украинския институт за анализ и мениджмънт на политиката Руслан Бортник. Целта е да се възстановят транспортните връзки и плащанията, да продължи раздалечаването на силите и изобщо да се направят стъпки към подобряване на живота там. Колко далеч ще стигнат обаче, може да зависи и от контекста на отношенията на Европа с Русия. Френският президент Еманюел Макрон, който е един от участниците в срещата, иска рестарт във връзките с Москва - нещо, за което други на континента, включително Германия, се колебаят. Срещата съвпада и със застоя в преговорите между Русия и Украйна за транзита на газ. Договорът изтича в края на годината и докато Киев иска той да бъде продължен с десетилетие, Москва иска по-малък срок и цитира както плановете си за заобикалящи газопроводи (\"Северен поток 2\" и \"Турски поток\"), така и  претенциите на \"Нафтогаз\" към \"Газпром\" . От това дали ще има напредък за решението на украинския конфликт зависят и бъдещите отношения на Русия и Европа, каза още Макрон.", "date": "2019.12.09", "title": "\"Нормандски\" преговори за Украйна са първата среща на Путин и Зеленски"}
{"url": "https://www.dnevnik.bg/sport/2019/12/09/4002838_kljuchoviiat_den_za_ruskiia_sport_shte_se_zadulbochi/", "text": "Ще се задълбочи ли още повече кризата в руския спорт? Отговор на този въпрос се очаква да бъде даден днес следобед, когато Световната антидопингова агенция (WADA) ще обяви дали ще накаже Русия. Преди няколко седмици ръководството на организацията получи препоръка да санкционира страната заради новата глава от продължаващия четвърта година допинг скандал. Днес 12-членният изпълнителен комитет на WADA ще заседава в Лозана. Русия е пред угрозата да получи наказание за четири години. То би довело до  забрана страната да е домакин на големи спортни събития , както и до забрана за участие в олимпийските игри. Скандалът с руския допинг се развихри през 2015 г., когато WADA откри мащабна схема за допинг, подкрепяна от държавата. Впоследствие Русия беше извадена от олимпийските игри в Рио де Жанейро 2016. Преди година WADA възстанови правата на Руската антидопингова агенция (РУСАДА),  за което понесе много критики . Тогава страната изпълни условията, едно от най-важните от които беше да предостави данните от московската лаборатория. WADA отчете това като успех, но  по-късно обяви, че получената информация вероятно е манипулирана . Сега спортната комисия на на WADA настоява за сурово наказание на Русия и пълна забрана за спортистите ѝ за игрите в Токио 2020 и Пекин 2022. При евентуално наказание страната може да изгуби домакинството си на значими спортни събития. Догодина в Санкт Петербург трябва да се проведат мачове от европейско по футбол, а през 2022 г. Русия ще приеме световното по волейбол за мъже.", "date": "2019.12.09", "title": "Ключовият ден за руския спорт: ще се задълбочи ли допинг скандалът"}
{"url": "https://www.dnevnik.bg/bulgaria/2019/12/09/4002843_v_goliama_chast_ot_sofiia_vuzduhut_e_zamursen_nad/", "text": "Нивата на фини прахови частици във въздуха в цяла София са над нормите, като превишението е от два до близо 20 пъти, сочат данните на сайта  airsofia.info , поддържан от гражданско сдружение. Най-сериозно е замърсяването в кварталите \"Света Троица\", \"Подуене\", \"Хаджи Димитър\", \"Сухата река\", \"Левски Г\". \"Орландовци\" и други (в лилаво на картата). В квартали като \"Лозенец\", \"Яворов\", \"Дружба\" и \"Витоша\" нивата на фини прахови частици са 5 пъти над нормата.      Секцията за чистотата на въздуха на  сайта на Столичната община  показва, че предварителните очаквания са били днес въздухът да е умерено замърсен. Въпреки това, общината не е пуснала т.нар. зелен билет за безплатно пътуване в градския транспорт, който е една от мерките за справяне с проблема. Математическият модел на института по метеорология и хидрология, по който се правят прогнозите, показва, че утре замърсяването на въздуха ще е в нормата. Световната здравна организация (СЗО) препоръчва хората да не се излагат на РМ2.5 със стойности над 25 микрограма на кубичен метър за повече от 24 часа, тъй като фините прахови частици могат да проникнат дълбоко в белите дробове и дори в кръвта. В София днес няма място, в което нивата да са около здравословните. Защо общината не пуска зелен билет Председателят на комисията по околна среда в Столичната община Лорита Радева каза пред БНТ, че показанията на станциите към 7 ч. тази сутрин са под 50 микрограма, с изключение на станцията в \"Младост\", където стойностите са по-високи. Тя уточни и какви са условията, за да бъде пуснат зелен билет. \"Според правилата няма зелен билет, тъй като той може да бъде въведен, ако показанията на поне 2 от станциите в София са за нива на фини прахови частици над 200 микрограма\", заяви Радева, като направи уточнението, че станциите на общината не са засекли толкова високи нива на замърсяване. \"Не се дистанцираме от данните на гражданските организации, но следва да се отчита, че в дните с мъгла има едно въздействие на водните частици във въздуха, а данните се нуждаят от известна корекция при анализ\", добави тя.      Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Замърсяването на въздуха води до 7 милиона случая на преждевременна смърт по света всяка година, включително на 600 000 сред децата, сочат данните на ООН.", "date": "2019.12.09", "title": "Въздухът в София е замърсен в почти всички квартали"}
{"url": "https://www.dnevnik.bg/kultura/2019/12/09/4002235_dnes_zapochva_sedmoto_izdanie_na_sofiiskiia/", "text": "С конференцията \"Да пишеш на френски\" днес (9 декември) ще бъде дадено началото на Софийския международен литературен фестивал, който ще продължи до 15 декември. Откриването ще бъде  с лекция на писателката Ана Мои  от 17.00 в аулата на Софийския университет \"Св. Климент Охридски\". Фокус на фестивала тази година е френскоезичната литература, а над 100 участници ще се включат в близо 50 събития. Конференцията \"Да пишеш на френски\" се организира от Международната организация на франкофонията и ще продължи два дни. На нея ще се проведат дискусии по теми, актуални за френскоезичните автори, често занимаващи се с политически и социални въпроси като множествеността на идентичността, сексуалността и насилието.  Сред гостуващите автори се открояват имената на Анна Мои, Самира Негруш, Жан-Марк Тюрин, Бернар Коман, Махи Бинбин, Дени Терио, Армел Жоб, Жан Портанте, Франсоа-Анри Дезерабл и Ким Тхуи. В програмата са включени и срещи и дискусии с над 20 български писатели, между които Елена Алексиева, Галин Никифоров, Петър Денчев, Момчил Николов и Чавдар Ценов. Антон Стайков ще изнесе лекция на тема \"Деветото изкуство говори френски (Метаморфозите на френскоезичния комикс – от забава за деца до изкуство за всички възрасти)\", която ще бъде съпроводена с изложба на комикси с обособен в нея кът читалня. За 10 декември е предвидено и \"Тайно поетическо четене\", а всеки, желаещ да присъства,  трябва да се запише предварително . То ще започне в 20.00 ч. и мястото, на което ще се проведе, ще стане известно на специална среща в 19.45 ч. По традиция основната част от програмата на фестивала ще се проведе в Мраморното фоайе на Националния дворец на културата. Други локации ще бъдат СУ \"Св. Климент Охридски\", Fox Book Cafe, \"ДНК - пространство за съвременен танц и пърформанс\" и Литературен клуб \"Перото\". Пълната програма може да бъде намерена на  страницата на фестивала в интернет . ", "date": "2019.12.09", "title": "Днес започва седмото издание на Софийския международен литературен фестивал"}
{"url": "https://www.dnevnik.bg/evropa/2019/12/09/4002846_franciia_e_gotova_da_sezira_svetovnata_turgovska/", "text": "Франция е готова да се обърне към Световната търговска организация (СТО) във връзка с  възможните наказателни мита на САЩ  върху шампанското и други френски стоки в спора за планирания от Париж  данък за интернет компаниите . Това заяви вчера френският министър на икономиката и финансите Брюно льо Мер, цитиран от \"Ройтерс\" и ТАСС. \"Готови сме да отнесем случая до международен съд, по-специално СТО, тъй като националният данък върху дигиталните компании засяга американски компании по същия начин, както и компании от ЕС или френски или китайски компании. Не е дискриминиращ\", уточни Льо Мер в ефира на телевизия \"Франс 3\". \"Според нас тези санкции нямат правно основание\", каза френският министър.  В началото на миналата седмица САЩ заплашиха да наложат мита на френски стоки за около 2.4 милиарда долара. Списъкът включва млечни продукти, сред които сирена, пенливи вина, козметика и козметични принадлежности, чанти и порцелан. Допълнителните мита за тези категории стоки могат да достигнат 100 процента. /БТА", "date": "2019.12.09", "title": "Франция е готова да сезира Световната търговска организация заради митата на САЩ"}
{"url": "https://www.dnevnik.bg/evropa/2019/12/09/4002848_britanskite_konservatori_uvelichavat_predninata_si/", "text": "Консервативната партия на британския премиер Борис Джонсън е увеличила преднината си пред Лейбъристката партия до 9 пункта спрямо 6 преди седмица, показва анкета на института Би Ем Джи за в. \"Индипендънт\", публикувана няколко дена преди парламентарните избори във Великобритания, предаде \"Ройтерс\". Подкрепата за консерваторите е 41 процента, с два пункта повече от предишното допитване на Би Ем Джи, публикувано на 30 ноември. Лейбъристите губят един пункт и са на 32 процента. Либералните демократи печелят един пункт и са с 14 процента подкрепа, а Партията на Брекзит остава на 4 процента. Други публикувани през уикенда проучвания на избирателните нагласи показват преднина на торите пред лейбъристите между 8 и 15 пункта. Сегашното допитване на Би Ем Джи е извършено онлайн между 4 и 6 декември сред 1542 гласоподаватели. Джонсън: Ще се боря за всеки глас Вчера британският премиер Борис Джонсън заяви по телевизия \"Скай нюз\", че до деня на парламентарните избори ще се бори за всеки глас, предаде \"Франс прес\". Той се надява партията му да спечели мнозинство, за да прокара в парламента постигнатото от него  споразумение с Европейския съюз за Брекзит.   Джонсън, който дойде на власт в края на юли, отказа да каже дали ще подаде оставка,  ако консерваторите не получат абсолютно мнозинство  в парламента след изборите в четвъртък. Джонсън превърна Брекзит в основна тема на предизборната си кампания. При победа премиерът планира да представи отново на вниманието на депутатите сделката си за излизане от ЕС, за да може да има Брекзит на 31 януари. Лидерът на опозиционната Лейбъристка партия Джереми Корбин, който е сериозно критикуван заради неясната си позиция за Брекзит, обеща, ако победи на изборите, да договори ново споразумение с Брюксел, което впоследствие да бъде подложено на референдум. /БТА", "date": "2019.12.09", "title": "Британските консерватори увеличават преднината си пред лейбъристите"}
{"url": "https://www.dnevnik.bg/na_put/2019/12/09/4001829_fotogaleriia_bulgarskiiat_pogled_kum_avstriia/", "text": "Австрия в 56 кадъра, създадени от българи. Това е равносметката от проекта на организаторите от блога на българите в Австрия , по която те работят почти година. Идеята за \"Фото Меланж 3х3\" идва от Роси Михова – фотограф и журналист. Целта на начинанието е да провокира творческата жилка във всеки, който обича да щрака с фотоапарат независимо дали е профи или просто любител. Паулина Драгоева, паркът Лаксенбург.", "date": "2019.12.09", "title": "Фотогалерия: Българският поглед към Австрия"}
{"url": "https://www.dnevnik.bg/evropa/2019/12/09/4002850_finlandka_na_34_godini_e_na_put_da_stane_nai-mladiiat/", "text": "Трийсет и четири годишна министърка е номинирана да стане най-младият премиер на Финландия и третата жена, която застава начело на финландско правителство, предадоха \"Асошиейтед прес\" и ДПА, цитирани от БТА. Би Би Си отбелязва, че когато встъпи в длъжност, Сана Марин ще бъде най-младият премиер в света. Новозеландският министър-председател Джасинда Ардерн е на 39 години, а украинският премиер Олексий Хончарук - на 35. Финландската социалдемократическа партия избра Сана Марин пред Анти Линтман да поеме най-високия пост в правителството при резултат от 32 срещу 29 гласа.  Марин е заместник-председател на партията, депутат от 2015 г. и до тази седмица служеше като министър на транспорта и комуникациите. Досегашният премиер Анти Рине  подаде оставка във вторник , след като ключов коалиционен партньор - Финландски център - оттегли подкрепата си, мотивирайки се с липса на доверие. Рине беше подложен на критики заради реакцията на правителството на кризата с националната пощенска служба, чиито служители стачкуваха две седмици миналия месец. Кандидатурата на Марин трябва да получи одобрение в парламента, преди тя да стане третата жена - премиер на Финландия, и най-младият ръководител на правителството. \"Гардиън\" посочва, че партията на Марин е най-голямата в петчленната управляваща коалиция, а останалите четири партии също са ръководени от жени Тя игнорира въпросите за възрастта си и каза пред репортери: \"Никога не мисля за възрастта или пола си. Мисля за причините, поради които влязох в политиката, и за нещата, заради които спечелихме доверието на електората.\" Финландската телевизия YLE посочва, че Марин е била отгледана от самотна майка и е била първата в семейството си, учила в университет. Финландия е ротационен председател на Съвета на ЕС до края на годината.", "date": "2019.12.09", "title": "Финландка на 34 години е на път да стане най-младият премиер в света"}
{"url": "https://www.dnevnik.bg/bulgaria/2019/12/09/4002853_spored_rashidov_reporteri_bez_granici_davat_greshna/", "text": "Председателят на парламентарната медийна комисия Вежди Рашидов изрази съмнение пред БНТ в тазгодишния доклад на \"Репортери без граници\", който постави България отново на  111-о място  (от 180 държави) по свобода на словото – най-ниско в ЕС и в целия регион. В анализа на организацията се посочва, че корупцията в страната е \"ендемична\", съдебната система - неефективна, а журналистите са цели както на организираната престъпност, така и на властите. Според Рашидов обаче подобна класация не съществува. Раздразнението му дойде по време на разговор за бюджетите на обществените медии и дали техните генерални директори трябва да се избират от Народното събрание, което според водещия на сутрешния блок на БНТ може да доведе до намеса в редакционната работа на медията. \"Няма такава класация. Дава се грешна информация, защото работят срещу нещо, което не им харесва\", каза Рашидов, но без да уточнява, че говори за \"Репортер без граници\". Той добави, че лично негово мнение е, че парламентът трябва да избира генералните директори на обществените медии. Думите на бившия министър на културата дойдоха, след като в края на миналата седмица след бурни дебати за свободата на словото в страната парламентът задължи до края на март следващата година правителството да приеме  план за развитието на медийната среда  в България, включително и нов модел за финансиране на обществените медии. Решението бе взето единодушно след разисквания, инициирани от БСП. По време на дебатите зам.-председателят на парламентарната група на ДПС Йордан Цонев критикува класацията на \"Репортери без граници\", която не е докладвала за \"фрапиращия случай на мейли, които изтекоха от една медийна група\". Той каза, че всичко било в интерес на Сорос обществото, защото в докладите пишело само за депутата на ДПС Делян Пеевски, който притежава няколко медии. В началото на месеца генералният секретар на \"Репортери без граници\"  Кристоф Делоар посети България , като се срещна и с премиера Бойко Борисов. След срещата си с Борисов той заяви, че министър-председателят \"може да изиграе историческа роля и да създаде по-добра среда за журналистиката в страната\". Делоар подчерта, че Борисов трябва да покаже \"реална воля за подобряване на медийната ситуация\" в страната, в т.ч. и чрез ново законодателство за работеща забрана на конфликта на интереси, за по-добра редакционна независимост, за да се създаде по-добра среда за свобода, независимост и плурализъм. Миналата година Борисов заяви, че проблемът със свободата на словото в България е в  собствениците на медии . Според него всеки от тях трябва да излезе на светло. Само преди седмица Борисов пък каза, че ще покани издателите на медии, за да се обединят около  общи правила, по които да работят , така че да няма повече обвинения в нарушения на свободата на словото.", "date": "2019.12.09", "title": "Според Рашидов \"Репортери без граници\" дават грешна информация за свободата на словото в България"}
{"url": "https://www.dnevnik.bg/evropa/2019/12/09/4002859_s_putin_ili_sreshtu_putin_purviiat_test_za_makron_e/", "text": "Как би могло да изглежда сближаването с Русия на Владимир Путин, което желае Еманюел Макрон? Френският президент се надява да направи днес първи пробив по темата Украйна, който може да успокои европейците, разтревожени от едностранните му действия по отношение на Русия.  Държавният глава  ще събере за пръв път  господаря на Кремъл и неговия украински колега Володимир Зеленски в Елисейския дворец. Заедно с германския канцлер Ангела Меркел те ще се опитат да намерят изход от конфликта, който от 2014 г. отне живота на над 13 000 души в проруската източна част на Украйна.  \"Това е важен тест за Макрон и за европейците. Той вече се изолира много. Ако не получи нищо и по украинския въпрос, ще изпадне в още по-голяма изолация\", смята Мишел Дюкло, бивш посланик и експерт по геополитика от института \"Монтен\", френски мозъчен тръст. Френският президент, който е най-видният лидер в Европа, откакто стана ясно, че Меркел ще сложи край на политическата си кариера, шокира колегите си с думите си за НАТО ( че е \"мозъчна смърт\" ), непреклонната си позиция  по въпроса с разширяването на ЕС  и едностранните си инициативи по отношение на Русия. Днешната среща на върха ще бъде първата по рода си от 2016 година. Преговорите между четиримата ръководители в \"нормандски\" формат - от името на френския регион, където се състоя първата им среща на високо равнище през 2014 г. - целят да приведат в действие споразуменията от Минск. Тези спогодби позволиха значително намаляване на насилието, но политическата им част така и не бе приложена.  Макрон знае, че европейските му колеги имат очаквания от него, и казва, че \"интересите в сферата на сигурността\" на континента са негов абсолютен приоритет. Той постави постигането на напредък по темата Украйна като предварително условие за подновяването на диалога с Русия.  \"Достатъчно находчив\" Полето за маневриране между исканията на Русия, която се стреми да запази влияние върху съседката си, и тези на Украйна, решена да си върне суверенитета върху Донбас, е доста тясно. Според Мишел Дюкло \"Кремъл е достатъчно находчив и разбира, че тази среща на върха трябва да бъде успех\". \"Трябва Макрон, Меркел и Зеленски да могат да кажат, че са получили нещо\", коментира той пред АФП. Украинският президент от своя страна заяви, че \"нова размяна на затворници\" -  след тази на 7 септември  - и \"истинско спиране на огъня\" биха били добър сигнал. Самият той е под натиск, тъй като се бои да не се създаде впечатление, че прави много отстъпки за степента на бъдещата автономия на региона Донбас в Украйна. Освен украинското предизвикателство източноевропейците - Полша, балтийските държави и Румъния - които смятат Русия за първостепенна заплаха - и някои западни държави, включително Германия, ще наблюдават отблизо за сигнали за добронамереност от страна на президента Путин. Макрон, според когото сигурността на Европа зависи от това да има солиден диалог с Москва, но без \"наивност\", иска да вярва, че руският му колега ще избере Европа пред Китай.  Всяване на разкол сред европейците Русия не може вечно да бъде \"деструктивна сила, както бе в случаите със Сирия и Турция\", каза френски дипломатически източник пред АФП. \"Не е трайна и надеждна стратегия единственият ти лост за влияние да бъде способността ти да навредиш\", добави той и посочи \"дълбокото безпокойство на Русия да не бъде оставена сама да се конкурира с Китай\". Но Путин е известен с това, че пренебрегва ЕС и предпочита да води диалог с отделните държави. \"Той вижда в подадената от Макрон ръка възможност да всее разкол сред европейците\", анализира Дюкло. Според руския анализатор Константин Калачов \"ще бъде наивно да се смята, че Макрон може да окаже някакво влияние на Путин\" в опит да притегли Русия към ЕС. \"Има само един човек, който може да влияе на президента Путин: това е самият президент Путин, които следва собствената си политическа линия и собствените си интереси\", казва той пред АФП. Колкото до украинския конфликт, \"Путин няма интерес той да се задълбочава, но иска всяко уреждане да бъде постигнато според неговите условия\". /БТА", "date": "2019.12.09", "title": "С Путин или срещу Путин? Първият тест за Макрон е днес"}
{"url": "https://www.dnevnik.bg/sviat/2019/12/09/4002864_vulkan_izrigna_v_nova_zelandiia_ima_zaginali_turisti/", "text": "Десетки туристи са били на или в близост до новозеландския остров, когато там е изригнал вулкан, предаде \"Асошиейтед прес\", позовавайки се на премиера на страната Джасинда Ардърн. Няколко души са пострадали, а други са в неизвестност. \"Всичките ни мисли са с потърпевшите\", каза Ардърн, цитирана от АП и БТА. Официално за момента има пет жертви и 20 ранени, но властите очакват броят да нарасне. Районът е твърде опасен за извършване на спасителна операция, съобщава Би Би Си. Според полицията обаче поне 23-ма души са били спасени непосредствено след изригването. Туристите на острова са били около 50 души (първоначалното съобщение бе за стотина). По информация на Министерството на външните работи няма да нни за пострадали български граждани. Вулканът е започнал да изригва в 14.30 ч. местно време в понеделник. Остров Уайт се намира на около 50 км от източното крайбрежие на Северния остров и е често посещаван от туристи. \"Не съм сигурна дали тези хора са били на острова или близо до него, но определено е имало една група там и те определено са имали нужда от медицинска помощ\", каза кметицата на Уакатане Джуди Търнър, цитирана от Ройтерс. \"Има пострадали и фокусът е върху това да върнем тези ранени хора в безопасност и да ги отведем в болница\", добави тя. По думите ѝ, изглежда, няма опасност за хората в крайбрежните зони, отдалечени от вулкана. Димът от изригването се вижда отдалеч, а Националната агенция за реагиране при извънредни ситуации предупреди, че някои райони може да бъдат засегнати от сипещата се пепел. Според местни медии в района на острова е имало много хора. По данни на информационния сайт \"Стъф\" е възможно на остров Уайт да е имало 20-ина души. Вулканът на острова е един от най-активните в Нова Зеландия. Дванайсет души са загинали на острова през 1914 г., когато от там се е извличала сяра. Част от кратера на вулкана е рухнала, а срутването е унищожило миньорското село и самата мина. Остров Уайт, или Белият остров,  е известен също и под името Уакаари. Той е частна собственост и не е под правителствен контрол и няма забрана за посещенията му, след като на 3 декември учени предупредиха за възможно повишаване на вулканичната активност (но без риск за посетители). Междувременно около хиляда туристи са блокирани в малкия новозеландски град Франц Йосиф, след като проливни дъждове предизвикаха свлачища и наводнения. Властите не очакват пътят до града да бъде отворен отново преди петък, посочва агенцията.     ", "date": "2019.12.09", "title": "Вулкан изригна в Нова Зеландия, има загинали, туристи са пострадали"}
{"url": "https://www.dnevnik.bg/sviat/2019/12/09/4002878_sauditska_arabiia_razreshi_na_restorantite_da_ne/", "text": "Жените в Саудитска Арабия вече няма да е нужно да използват различен вход от този за мъжете или да седят в обособени отделения в ресторантите, предвижда нова мярка, обявена от правителството, предаде \"Асошиейтед прес\". Решението беше огласено без много шум вчера от министерството на селските райони и местните власти. В ресторантите и кафенетата в Саудитска Арабия, включително в големи западни вериги като \"Старбъкс\", в момента има обособени \"семейни\" отделения, предназначени за жени, които са сами или които са придружени от роднини мъже, и \"несемейни\" секции само за мъже. В по-малките заведения, в които няма достатъчно пространство да се осигури разделение, така че жените да не бъдат виждани от необвързани мъже, изобщо не се допускат жени. Много ресторанти имат също така отделни входове за жените.      Решението за прекратяване на разделението в ресторантите бе обявено като част от мерки за техническите изисквания за сградите, училищата, магазините, спортните центрове и пр. Сред обявените изменения е отпадане на изискването ресторантите да имат отделни входове за сами мъже и за семейства. Както се посочва в съобщението, решенията имат за цел да привлекат инвестиции и да създадат по-добри бизнес възможности. /БТА", "date": "2019.12.09", "title": "Саудитска Арабия разреши на ресторантите да не отделят жените от мъжете"}
{"url": "https://www.dnevnik.bg/sport/2019/12/09/4002835_menidjurut_na_djoshua_zagovori_za_mach_s_pulev_na/", "text": "Мениджърът на световния шампион по бокс за професионалисти Антъни Джошуа - Еди Хърн, заговори за възможността да се организира мач с Кубрат Пулев. Българинът е задължителен претендент на Международната боксова федерация (IBF). В събота Джошуа се върна на световния връх след  победата срещу Анди Руис в Саудитска Арабия . Досега Хърн говореше уклончиво за евентуален мач с Пулев, но вече даде знак, че срещата е на хоризонта. \"Трябва да стане бързо, защото сега лешоядите ще излязат, също като мен. Не ги обвинявам. Трябва да говоря с IBF с WBO (Световната боксова организация), за да видим кой ще е пръв. Мисля, че трябва да е IBF, но ще изчакаме потвърждението. Ей Джей (Джошуа) ще иска да задържи поясите. Мисля, че пръв ще е Пулев, а след това Усик\", каза Хърн. Според IBF мач на Пулев за световната титла трябва да има до средата на следващата година. Ако Джошуа реши да оваканти титлата, Пулев може да срещне следващия в ранглистата, който е полякът Адам Ковнацки. Хърн заговори за организиране на двубоя през март. \"Това е една възможност и Джошуа трябва да реши. Това е част от нещата, ще видим в близко бъдеще как ще се развият нещата. Аз съм готов да изляза срещу Джошуа. Готов съм да го победя. Аз съм много по-добър от Руис. Готов съм за бой срещу Джошуа, Тайсън Фюри или Адам Ковнацки\", каза Пулев пред БНТ. Според него той ще се справи перфектно. \"Готов съм да бия и да спечеля световната титла. Ако победя, ще съм най-щастливият човек на планетата. Усещам, че ще победя, независимо срещу кого, и то много убедително. Ще го направя перфектно\", добави Пулев. \"Нямам нищо лично! За мен е важна световната титла - аз съм №1 в ранглистата на IBF. Дали Антъни Джошуа ще я оваканти, или ще играя с друг боксьор е без значение. Искам да донеса световната титла в България.\" Пулев трябваше да се се бие с Джошуа преди две години, но се оттегли заради контузия.", "date": "2019.12.09", "title": "Мениджърът на Джошуа заговори за мач с Пулев на стадиона на \"Тотнъм\""}
{"url": "https://www.dnevnik.bg/evropa/2019/12/09/4002884_evrokomisariat_po_ikonomikata_iska_razhlabvane_na/", "text": "Новият еврокомисар по икономиката Паоло Джентилони заяви, че блокът трябва да обмисли разхлабване на строгите си правила за бюджетен дефицит, за да отговори на климатичните рискове и слабия растеж, повтаряйки подобен призив от страна на френския президент Еманюел Макрон, предадоха \"Франс прес\" и EurActiv. Правилата, които целят да наложат бюджетна дисциплина сред държавите - членки на ЕС, се появиха от финансовата криза и трябва да бъдат актуализирани, каза Джентилони пред в. \"Зюддойче цайтунг\". \"Сега имаме различни предизвикателства: борбата срещу климатичните промени и опасността от нисък растеж и ниска инфлация  за продължителен период от време \", посочи той. Пактът на ЕС за стабилност и растеж ограничава бюджетните дефицити до 3% от брутния вътрешен продукт (БВП) и дълга до 60% от БВП в държавите членки, Някои страни успяха да спазват тези правила чрез години на икономии, но други изостават с огромни дългове. От дълго време има критики, че страните се нуждаят от повече гъвкавост, за да могат да харчат там, където е необходимо за стимулиране на растежа и борба с кризите. Наскоро Макрон се присъедини към призивите на държавите - членки на ЕС, да бъде позволено да разхлабят ограниченията за разходите. \"Нуждаем се от повече експанзионистични политики, да инвестираме повече. Европа не може да е единственият район, който не го прави\", заяви Макрон пред \"Икономист\". Според него дебатът за лимита от 3%  \"принадлежи на друг век\" . Джентилони, бивш лявоцентристки премиер на Италия, каза, че би искал да започне \"консултации\" за аргументите \"за\" и \"против\" правилата с перспективата за предложения \"през втората половина на 2020 г.\". Неговата силно задлъжняла родна страна е един от най-гласовитите опоненти на настоящите бюджетни правила. Но италианското искане за реформи обаче среща ожесточена съпротива от по-богатите страни в ЕС, които са против отслабването на натиска върху хроничния преразход на Рим.", "date": "2019.12.09", "title": "Еврокомисарят по икономиката иска разхлабване на правилата за бюджетен дефицит"}
{"url": "https://www.dnevnik.bg/ot_vas/novini_ot_vas/2019/12/09/4002488_pametnik_na_koraba_struma/", "text": "Паметник на кораба \"Струма\" в град Ашдод, Израел. За историята на българския \"Титаник\" не се говори много. През 1942 г. \"Струма\" с 767 души бежанци, основно български и малка част румънски евреи, както и екипажът, е потопен от съветска подводница \"Щ-213\". Загиват всички, без един, има и някакви сведения и за още един спасен. Тази нечовешка, нехуманна атака е извършена, без Съветския съюз и България да са в състояние на война. Повече  .", "date": "2019.12.09", "title": "Паметник на кораба \"Струма\""}
{"url": "https://www.dnevnik.bg/evropa/2019/12/09/4002896_600_km_zadrustvaniia_v_parijka_oblast_ima_na_petiia/", "text": "Общо 600 километра достигнаха тази сутрин задръстванията по пътищата в Парижка област малко преди 8 часа местно време на петия ден от транспортната стачка срещу  пенсионната реформа , съобщи телевизия Бе Еф Ем Те Ве (BFMTV), цитирана от БТА. Очаква се днес да се движат едва 15 до 20 процента от влаковете. След като националната железопътна компания Ес Ен Се Еф (SNCF) предупреди парижани да не отиват до гарите на крайградските железници по съображения за сигурност, очевидно гражданите са потеглили тази сутрин с автомобилите си. Ръководството на жп компанията предупреди, че очаква днешният транспортен хаос да продължи и утре, а може би и в сряда. Правителството реши да разреши за ползване от автомобили за споделено пътуване автобусните ленти по автомагистрали A1, A6a, A10 и A12. Водачите на мотриси и служителите по поддръжката по две от метролиниите в Париж гласуваха днес да продължат да стачкуват до петък срещу плана за реформа на пенсионната система на френското правителство, каза пред \"Ройтерс\" човек, присъствал на гласуването. Двете метролинии са номер 2 и номер 6. Очакват се гласувания и за другите линии на метрото днес. Стачка ще има днес и в Лувъра, който ще отвори врати по-късно от обичайното, а много зали ще останат затворени. Временното изложение за Леонардо да Винчи няма да бъде засегнато от стачната мобилизация, но посетителите, които предварително са закупили билетите си, трябва да дойдат навреме, ако искат да бъдат допуснати. Перспективите не са по-добри за утре, тъй като  синдикатите са насрочили  втори ден на  национална стачна мобилизация  на всички професии, отбелязва \"Франс прес\". Протестите са насочени срещу плановете на правителството да въведе универсална пенсионна точкова система, която да замени съществуващите сега 42 пенсионни режима.  Президентът Еманюел Макрон и премиерът Едуар Филип ще обядват днес с ресорните министри и ръководители на парламентарното мнозинство. В сряда премиерът ще представи цялостния проект за реформата, а вчера  изрази твърда  решителност  да я завърши. /БТА", "date": "2019.12.09", "title": "До 600 км задръствания в Парижка област доведе петият ден от транспортната стачка"}
{"url": "https://www.dnevnik.bg/sviat/2019/12/09/4002904_fbr_strelbata_na_sauditec_vuv_voenna_baza_v_sasht_se/", "text": "ФБР съобщи, че извършител на атаката е 21-годишният Мохамед Саид аш Шамрани, младши лейтенант от Кралските военновъздушни сили на Саудитска Арабия, който получавал обучение в базата в Пенсакола. \"Основната ни цел беше да потвърдим дали той е действал сам, или е бил част от по-голяма мрежа\", заяви Рейчъл Рохас, специален агент на ФБР. Бюрото действа \"с презумпцията, че това е терористичен акт\", добави тя. По думите на Рохас някои саудитци, обучавани в базата, са били \"близки със стрелеца\" и движението им е ограничено в рамките на базата от саудитските им командири, които сътрудничат на разследването. ФБР \"работи неуморно, за да установи евентуална идеология, която може да е била фактор при тази атака\", посочи Рохас. Тя отказа да коментира информации, че други войници са записали стрелбата или че Аш Шамрани е организирал купон преди нападението, на който били гледани записи на масова стрелба. /БТА", "date": "2019.12.09", "title": "ФБР: Стрелбата на саудитец във военна база в САЩ се разследва като терористичен акт"}
{"url": "https://www.dnevnik.bg/bulgaria/2019/12/09/4002877_a_vie_kakva_startova_zaplata_ochakvate/", "text": "Няма как да подминете въпроса за очакваната стартова заплата, ако вече сте стигнали до финалната права в интервюто за работа. А понякога от отговора ви зависи дали отново ще прекрачите прага на компанията. Но и в този случай има някои тънкости, които ще ви помогнат да намерите успешния подход. Като цяло този подход на компаниите не се разглежда като възможност, а по-скоро като дразнител от голяма част от хората. Въпреки това методът на \"отворената заплата\" едва ли ще се промени. Работодатели и специалисти по човешки ресурси обясняват, че по принцип въпросът за очакваната заплата се задава, за да може да се преценят няколко неща - каква оценка дава кандидатът на способностите си, доколко има ориентация за бранша и дали тяхното предложение ще му е атрактивно. Практиката показва, че ако лицето очаква по-голяма сума от предлаганото и разминаването е значително, той няма да бъде мотивиран и затова няма смисъл да бъде нает, дори и да е най-подходящият за съответната длъжност. Но пък, ако фирмата хареса кандидата достатъчно, обикновено предлага и компромисни варианти, които да удовлетворят и двете страни. В обратния случай – ако заяви по-ниска сума от бюджетираната (но отново разликата не трябва да е значителна), кандидатът може и да бъде приятно зарадван. Но това е идеалният вариант. Ще ме отхвърлят ли, ако поискам много висока заплата? Да! Ако сте се надценили прекалено много, ако не са ви харесали достатъчно, за да ви предложат компромисен, среден вариант или ако фирмата просто не може да си позволи толкова висока сума. Преди интервюто разпитайте колеги, приятели и всеки, който смятате, че може да ви помогне да прецените заплатата за конкретния сектор, фирма и позиция. Ако обявата е чрез агенция за подбор, допитайте се директно до нейните експерти. Когато въпросът за очаквано възнаграждение се постави по време на първата среща с работодателя, можем да приложим 2 стратегии - \"директен отговор\" или \"искане на отсрочка\". Първата се прилага, когато кандидатът има ясна визия за финансовите параметри, които търси – има месечен бюджет и определен стандарт на живот, определя сума като надгражда с 20 - 30% настоящата си заплата или просто прави предложение на база информацията си за сектора. Втората стратегия се прилага, когато кандидатът не може или не иска да посочи конкретна сума и предпочита, преди да я дефинира, да получи подробна информация за профила на длъжността и очакванията за постигнати резултати. Знайте, че ако сте искрени и мотивирани, със сигурност ще намерите пресечна точка между вашите очаквания и офертата на компанията. Докато намислите каква стартова заплата искате вие, разгледайте актуалните предложения за работа на  Karieri.bg . търси: LEAN COORDINATOR PLC Engineer  търси: Tax Advisors  търси: Voucher Examiner (Accounts Payable Assistant) - temporary replacement  търси: Trade Finance Assistant Continuous Improvement Specialist Advanced Accountant Analyst Settlement Supervisor - Trade & Capital Markets  търси: Intern in advertising and commercial department  търси: Head of Legal Department  търси: Консултант по комуникации и събития за БОЛД  търси: Design Production Manager", "date": "2019.12.09", "title": "А вие каква стартова заплата очаквате?"}
{"url": "https://www.dnevnik.bg/photos/snimka_na_denia/2019/12/09/4002903_snimka_na_denia_pogled_prez_sofiiskata_mugla/", "text": "Нивата на фини прахови частици във въздуха в цяла София са над нормите, като превишението е от два до близо 20 пъти, сочат данните на сайта  , поддържан от гражданско сдружение.", "date": "2019.12.09", "title": "Снимка на деня: Поглед през софийската мъгла"}
{"url": "https://www.dnevnik.bg/sport/2019/12/09/4002898_grigor_dimitrov_zapochva_rabota_s_germanski_trenyor/", "text": "Григор Димитров започва работа с треньора Кристиан Гро, съобщава  tenniskafe.com . Преди години германецът е работил с Томи Хаас. Димитров  беше в процес на търсене на треньор  след раздялата си с Андре Агаси и Радек Щепанек. \"В момента доста неща са във въздуха, все още нямам треньори и не знам как ще се проведе моята подготовка. Най-вероятно ще бъда в Монако. С Андре (Агаси) винаги съм поддържал контакт, той винаги ще е там, ако се нуждая да говоря и да прекарам време. С Радек (Щепанек) никога не сме почнали, просто беше един междинен период, но не успяхме да намерим правилната формула\",  каза тенисистът преди месец в София . От щаба му посочиха, че няма да се бърза с избора на треньор.", "date": "2019.12.09", "title": "Григор Димитров започва работа с германски треньор"}
{"url": "https://www.dnevnik.bg/biznes/2019/12/09/4002945_oborotut_v_turgoviiata_na_drebno_narastva_prez_oktomvri/", "text": "Оборотът в търговията на дребно нараства с 1.2% през октомври в сравнение със същия месец на 2018 г., показват предварителни данни на Националния статистически институт (НСИ). През октомври оборотът в търговията на дребно с хранителни стоки, напитки и тютюневи изделия запазва равнището на предходния месец. При търговията на дребно с нехранителни стоки се наблюдава увеличение с 0.2% в сравнение със септември, докато при търговията на дребно с автомобилни горива и смазочни материали се наблюдава намаление с 1.4%. В търговията на дребно с нехранителни стоки, без търговията с автомобилни горива и смазочни материали, по-значително нарастване се наблюдава при: търговията на дребно с компютърна и комуникационна техника - с 3.6%, търговията на дребно чрез поръчки по пощата, телефона или интернет - с 2%, и търговията на дребно с фармацевтични и медицински стоки - с 0.7%. През октомври 2019 г. в сравнение със същия месец на 2018 г. оборотът нараства при търговията на дребно с нехранителни стоки (без търговията с автомобилни горива и смазочни материали) - с 2.1%, и при търговията на дребно с автомобилни горива и смазочни материали - с 1.6%. Спад от 0.2% е регистриран при търговията на дребно с хранителни стоки, напитки и тютюневи изделия. По-значителен ръст на годишна база при търговията на дребно с нехранителни стоки (без търговията с автомобилни горива и смазочни материали) е отчетен при: търговията на дребно с текстил, облекло, обувки и кожени изделия - с 8.9%, търговията на дребно с компютърна и комуникационна техника - с 8.8%, и търговията на дребно в неспециализирани магазини с разнообразни стоки - с 6.3%. Спад е регистриран при търговията на дребно с фармацевтични и медицински стоки с 10.7%.", "date": "2019.12.09", "title": "Оборотът в търговията на дребно нараства през октомври"}
{"url": "https://www.dnevnik.bg/sviat/2019/12/09/4002946_gruzinec_iziade_art_instalaciia_struvashta_120_000/", "text": "Грузинският творец Дейвид Дейтуна изяде демонстративно арт инсталация, струваща 120 000 долара, разположена в художествена галерия в Маями. Тя беше дело на италианския художник Маурицио Кателан и представляваше банан, прикрепен за стената с парче самозалепваща се сива лента. В края на миналата седмица арт инсталацията беше продадена за 120 000 долара, но ден след това Дейвид Дейтуна я изяде, защото \"бил гладен\". Купувачът не е понесъл никакви загуби, защото от галерията бързо са заменили банана с друг.", "date": "2019.12.09", "title": ""}
{"url": "https://www.dnevnik.bg/sviat/2019/12/09/4002971_vrushtai_se_pri_muja_si_-_ubiistvata_na_jeni_v_turciia/", "text": "                         Поредното убийство на жена шокира турската общественост и предизвика вълна от възмущение в социалните мрежи. Късно вечерта след урока си по балет 20-годишната студентка Серен Йоздемир от черноморския град Орду е намушкана пред дома си от непознат мъж. По-късно младото момиче умира в болницата от раните си. Предполагаемият извършител вече е осъждан дванадесет пъти за престъпления като убийство на дете и грабеж, а малко преди убийството на Йоздемир е избягал от затвора. Ден след нападението мъжът е заловен на автобусна спирка; прокуратурата води разследвания. Не само турското общество беше разтърсено от случилото се - високопоставени политици също изразиха съболезнованията си и заявиха, че ще бъдат взети мерки. Много турци са ужасени от факта, че един убиец е могъл да избяга от затвора. Обстоятелствата около неговото бягство ще бъдат внимателно разследвани, заяви турският министър на правосъдието Абдулхамит Гюл от ислямско-консервативната партия ПСР. Не е нещо естествено за жалост, че управляващите проявяват сега внимание към проблема за насилието върху жени. И правителството, и турската съдебна система премълчават този проблем от години, въпреки че според данни на организацията \"Ние ще спрем убийствата на жени\" само през тази година са регистрирани 430 убийства. Социалните мрежи и ангажираните групи за женски права обаче оказват все по-голям натиск върху правителството и съдебната система. През последните месеци няколко случая на крайно брутално насилие приковаха вниманието на медиите и показаха, че насилието над жени в редица случаи не се наказва достатъчно строго. Още един потресаващ случай Убийството на 23-годишната Сюл Чет от Анкара също шокира обществеността - както и начинът, по който то е представено от следствените органи. Младата жена била изнасилена в офиса си от двама пияни мъже - единият от които шефът ѝ - и след това изхвърлена през прозореца. По-късно мъжете казали на полицаите, че Чет се е самоубила. Съдебните лекари обаче откриват счупване на врата, разкъсвания в аналната област и упойващи вещества в кръвта на жертвата. Независимо от това съдебният лекар и адвокатът на защитата смятат инцидента за \"секс по взаимно съгласие\", защото в крайна сметка Чет сама била \"решила да пие алкохол с мъже на уединено място\". Процесът продължи половин година и беше съпътстван от демонстрации на солидарност от страна на жените, както и от силно съпричастие в социалните мрежи. Във вторник съдът в Анкара обяви, че извършителят ще получи доживотна присъда, а неговият съучастник - присъда 19 години лишаване от свобода. \"Никога няма да забравим, че следствените органи се опитаха да потулят случая. Ние, жените, оказахме съпротива и проявихме солидарност\", заяви след обявяването на решението Хюлия Гюлбахар, говорителка на организацията \"Група за равенство на жените\". Истанбулската конвенция Женските организации се надяват, че предизвиканият от подобни случаи обществен натиск ще доведе до промяна в обществото, за която трябва да допринесат както гражданското общество, така и политиците. Много туркини разчитат на Истанбулската конвенция - споразумението на Съвета на Европа за превенция и борба с насилието над жени и домашното насилие от 2014 г. Страните, подписали документа, поемат ангажимент да създадат условия за борба с насилието над жени. Турция ратифицира конвенцията преди пет години и я превърна в правна основа на закон за предотвратяване на насилието над жени и защита на семейството. Въпреки това на практика правните норми на Истанбулската конвенция не се прилагат и предвидените мерки за помощ и защита на жените не са реализирани. Насилието и дискриминацията срещу жени могат да бъдат предотвратени само ако съдебната система и правоприлагащите органи също прилагат споразумението. Според берлинската активистка Шехназ Къймаз Бахчечи обаче \"правителството няма волята\" да спазва задълженията по споразумението. \"Връщай се при мъжа си\" Гьохче Язар от адвокатска колегия \"Санлиурфа\" смята, че проблемът се корени в патриархалните семейни структури и културните навици. \"Обичайно е жена, която е заплашена от съпруга си и се страхува за живота си, да потърси защита от държавата. Правните правила са ясни, но тези жени често чуват изречението \"Връщай се при мъжа си\".\" Въпреки че сега членовете на правителството реагират и са потресени от убийството на Серен Йоздемир, все още не се забелязва политическа воля за борба срещу насилието над жени в дългосрочен план. Лявата прокюрдска Демократична партия на народите предложи да се сформира парламентарна комисия за разследване на насилието над жени, но през ноември управляващата партия ПСР и Партията на националистическото движение отхвърлиха това предложение. На 25 ноември, когато около 2000 жени излязоха на протест по повод Международния ден на насилието над жени в Истанбул, полицията разпръсна събралото се множество със сълзотворен газ и пластмасови куршуми.", "date": "2019.12.09", "title": "\"Връщай се при мъжа си\" - убийствата на жени в Турция не спират"}
{"url": "https://www.dnevnik.bg/biznes/2019/12/09/4003018_proizvodstvoto_na_tjutjunevi_izdeliia_beleji/", "text": "На годишна база най-голям спад в преработващата промишленост бележи производството на тютюневи изделия - с 28.1%, сочат данните на Националния статистически институт (НСИ), разпространени днес. Те са към октомври. Сериозен спад се забелязва също в производството на хартия, картон и изделия от хартия и картон (- 8.4%), следват производството на лекарствени вещества и продукти (- 7.2%) и производството на химични продукти (- 5.9%). По-значително увеличение в преработващата промишленост спрямо съответния месец на предходната година се наблюдава при производството, некласифицирано другаде (+36.3%), производството на основни метали (+ 17.9%), производството на хранителни продукти (+13.0%), печатната дейност и възпроизвеждането на записани носители (+ 5.9%). Като цяло в преработващата промишленост има ръст от 2.5%, а в добивната промишленост се отчита ръст от 9.4 на сто. На годишна база индексът на промишленото производство при производството и разпределението на електрическа и топлоенергия и газ е намалял с 6.8% през октомври. От НСИ разпространиха и данни за строителната продукция, като те показват нарастване от 3.1% през октомври 2019 г. в сравнение със същия месец на 2018 година. На годишна база нарастването на строителната продукция през октомври 2019 г., изчислено от календарно изгладени данни, се определя от положителния темп при сградното строителство (+7.9%), докато при гражданското/инженерното строителство е регистрирано намаление (-3.0%).", "date": "2019.12.09", "title": "Производството на тютюневи изделия бележи най-голям спад в промишлеността"}
{"url": "https://www.dnevnik.bg/ot_vas/novini_ot_vas/2019/12/09/4002918_retro_-_detskite_igrachki/", "text": "Добрият старец тогава пълнеше чувала от конвейера на българските фабрика и ТПК, специализирана в производството на детски играчки. В онези времена не го наричахме Дядо Коледа, а Дядо Мраз.", "date": "2019.12.09", "title": "Ретро - детските играчки"}
{"url": "https://www.dnevnik.bg/biznes/companii/2019/11/28/3998271_svetloto_budeshte_na_digitalnite_portfeili/", "text": "През последните годините тенденциите в сферата на разплащанията се промениха драстично. Първата стъпка на все по-безкешовото общество, която светът вече смело извървява, бе използването на карта за разплащания вместо банкноти. Днес, когато се намираме в следващ етап от развитието на сектора и потребителите са в търсене на нови решения за по-бързи и по-удобни разплащания, банковата карта постепенно ще бъде заменена от още по-достъпни алтернативи. На този етап бъдещето изглежда не само безкешово, но и безкартово. На пазара вече има услуги, които превръщат смартфона в своебразна банкова карта, която може да се използва за плащания на различни места – от физически супермаркети до онлайн магазини. Дигиталните портфейли имат редица функционалности, а лидерите на пазара продължават да работят в посока увеличаване конкурентните предимства на своите продукти. Същевременно иновациите, които улесняват разплащанията и работата на бизнеса и потребителите, са все по-достъпни и достигат все по-бързо и до българския пазар. Компанията за електронни пари iCard e един от двигателите на промяната на пазара за дигитални плащания в България. Основаното през 2007 г. дружество се стреми да подпомага както бизнес, така и частни клиенти, като предлага нови начини за управление на паричните потоци и плащанията.  Предложенията на iCard са достъпни за потребителите в два различни плана, като смяната на единия с другия е напълно безплатна. Стартовият пакет дава възможност за използване на повечето от услугите на iCard с общ лимит на трансакции от 500 лв. Чрез него потребителите могат да извършват безплатни парични трансфери помежду си в реално време, да захранват дигиталния си портфейл със свързана дебитна или кредитна карта, да плащат безконтактно с телефон, както и да изпратят една e-GiftCard, която може да се използва за сигурни онлайн покупки и абонаменти. Сред допълнителните предимства е и безплатната iCard Visa, чрез която могат да се извършват онлайн покупки и да се теглят пари в брой, независимо от локацията на потребителите. При стартовия план на iCard няма месечни такси или изисквания за минимален баланс, а при достигане на трансакционния лимит ъпдгрейдът до план \"Стандарт\" освен безплатен е и лесно изпълним. Вторият план на iCard дава достъп до всички предимства на дигиталния портфейл, а лимитът за трансакции е 100 хил. лева на месец. Сред допълнителните функционалности са възможността за създаването на до 20 виртуални Mastercard и Visa карти за сигурно онлайн пазаруване, както и тази за поръчката на до 5 iCard Visa дебитни карти за плащания на ПОС терминали, онлайн покупки и теглене в брой. План \"Стандарт\" дава възможност и за захранване на дигиталния портфейл с банков превод, както и позволява изпращането и получаването на SEPA и SWIFT банкови преводи. Приложението работи и при двете популярни операционни системи за мобилни телефони, като може да се инсталира и използва за преводи и от потребители (но не и за плащане на ПОС), които нямат NFC на смартфона си. Много скоро предстои пускане на трети план, който ще отговори на нуждите на потребители, търсещи само нефинансовите услуги и възможности на портфейла. Новият план ще дава възможност за използване на криптиран чат в приложението, съхранение на дигитални копия на карти за отстъпки и активацията и ползване на виртуални и физически карти GiftCard. От началото на декември клиентите на iCard ще могат да извършват бързи, удобни и сигурни мобилни плащания и през своите iPhone мобилни телефони, тъй като българската компания ще им даде възможността да ползват услугата Apple Pay.      При  iCard  а зареждането на средствата със свързана дебитна или кредитна карта се таксува с 0.5%. Захранването с банков превод без значение от размера на сумата и на АТМ до 100.00 лв, е безплатно. Трансграничните преводи в рамките на Европейския съюз са срещу фиксирана такса от 1 евро. За сравнение - ако се използва банков превод, тази такса е значително по-висока. Същевременно интересът към iCard не спира да расте - от създаването на приложението през 2017 г. то има 500 хил. изтегляния, а за цялата предходна година компанията е обработила 47 млн. трансакции за над 1.7 млрд. евро. Конкуретните предимства на iCard не се ограничават единствено до традиционните услуги, предлагани и от другите компании за дигитални разплащания. iCard e единственият дигитален портфейл в България, който предлага на клиентите си  посредством верига от собствени банкомати, разположени в моловете в големите градове в страната, както и на каса в партньорските мрежи на OMV и FastPay. Българското платежно решение предлага и възможността за плащане с NFC аксесоари, както и създаването на виртуални GiftCard и мигновеното им изпращане директно в мобилния портфейл на получателя . Това са карти за подарък с персонализиран дизайн, които са заредени със сума по избор и могат да бъдат изразходвани при всеки онлайн търговец. Предлагайки тази услуга iCard показва ангажимента си да поставя удобството на клиентите си на челно място. Тя може да се използва в редица ежедневни ситуации и да бъде подходящо решение, когато например искаме да направим подарък на приятел, който се намира в чужбина или в случаите, когато просто не сме имали време да купим такъв.  Сред останалите възможности са и дигитализирането на стандартни карти за лоялност, което става чрез сканиране на баркода на съответната карта с приложението iCard. По този начин потребителите ще могат да съхраняват във виртуален вид на телефона си всичките си карти – платежни или за лоялност. Сред останалите възможности са и дигитализирането на стандартни карти за лоялност, което става чрез сканиране на баркода на съответната карта с приложението iCard. По този начин потребителите ще могат да съхраняват във виртуален вид на телефона си всичките си карти – платежни или за лоялност. В допълнение към дигиталния си портфейл компанията разработва и услуга за изпращане на съобщения - iCard Месинджър. Потребителите в нея могат да изпращат криптирани съобщения в реално време, както и да получават и изпращат безплатни парични преводи и гифт карти, докато си пишат. Услугата е удобно решение за случаите, в които е необходимо бързо да се изпратят пари – например, когато близък в чужбина има нужда от пари. Българската компания предлага и решение за своите бизнес клиенти. iCard for Business e алтернатива на традиционните банки, която е създадена с цел да улесни начина, по който компаниите и фрийлансърите се разплащат със своите контрагенти и да предложи конкуренти цени за националните и международни парични преводи. Сред основните предимства на решението са бързината, с която се създава бизнес акаунта, възможността за репортинг в реално време, лесният и ефективен финансов мениджмънт, безплатните парични трансфери до други ползватели на решението, както и фиксираните месечни такси, които за българските компании започват от 5.99 лева. iCard for Business е подходящо както за фрийлансъри, дигитални номади и независими специалисти, така и за стартъпи и вече утвърдени компании в различни индустрии. Сред уникалните функционалности на бизнес акаунта е и възможността за създаване на IBAN сметки в над 10 различни валути без такси за откриването и поддържането им и издаването, отново без такса, на неограничен брой бизнес карти към фирмените сметки.      Освен дигиталния порфейл iCard предлага на потребителите си и още няколко продукта – българската компания издава карти, обработва трансакции, предлага цялостни платежни решения за бизнеси от различни индустрии и кредитни карти от ново поколение. Един от брандовете на компанията, iCard Direct, се стреми да отговори на нуждите от платежни услуги и инструменти за управление на финансовите потоци на големите търговци, като конкурентнните предимства на продукта са във възможността за персонализация на продукта спрямо специфичните особености на различните бизнеси. iCard Direct предлага виртуални ПОС терминали, физически ПОС устройства, портфейли за електронни пари, програми по издаване на ко-брандирани платежни карти и други специализирани решения за корпоративни клиенти.  Когато става въпрос за дигитални плащания сигурността е едно от основните притеснения на потребителите. Мобилният портфейл на iCard e снабден с всички необходими защити. При всяко влизане в приложението клиентите трябва да се идентифицират с уникален персонален код или пръстов отпечатък и допълнително ръчно да верифицират изпълнението на финансови операции с еднократен уникален код, който получават в реално време от iCard. С помощта на приложението потребителите могат да наблюдават трансакциите, които се извършват в реално време. На телефона бива получавано известие за всяко движение по сметката. Това гарантира безпрецедентна сигурност и контрол над сметките на потребителите. Средствата, с които потребителите захранват дигиталния си портфейл, се намират в т.нар. сегрегационни сметки и се намират в традиционни банки.", "date": "2019.12.09", "title": "Светлото бъдеще на дигиталните портфейли"}
{"url": "https://www.dnevnik.bg/bulgaria/2019/12/09/4003064_prezidentut_se_obiavi_za_po-tejki_sankcii_za_kupuvane/", "text": "Президентът Румен Радев се обяви за по-тежки санкции срещу купуването и продаването на гласове на изборите. Днес той е домакин на среща, на която институции, ангажирани с изборите, и експерти обсъждат проблемите при провеждане на избори и евентуалните решения. (Видео от срещата може да видите  ). Предстои и среща с политическите партии. Според президента трябва да има категорично увеличаване на тежестта на наказанията - и административните, и тези за криминално престъпление, тъй като тези нарушения подменят вота. В момента купуването на гласове се наказва с лишаване на свобода от една до шест години, както и със санкция до 20 хил. лв. Според политолога Стойчо Стойчев купеният вот е между 4 и 8%, а цената на един глас - между 30 и 40 лева. Решението \"Машинно гласуване\" Според президента Румен Радев въвеждането на машинно гласуване ще разреши част от проблемите на избори, в т.ч. и е спасение за намаляване на недействителните бюлетини, тъй като имало много такива, при които трябва да се гласува за кандидатска листа, но се маркира само преференция. Държавният глава е на мнение, че машините не трябва да се наемат, а да се купят, което трябва да стане максимално най-бързо, за да се преодолее забавяне при евентуално обжалване на обществената поръчка. В бюджета за 2020 г. обаче няма заложени средства за тази цел, а председателят на Централната избирателна комисия (ЦИК) Стефка Стоева припомни, че на парламентарните избори през 2021 г. в страната гласуването трябва да е само с машини. Президентът Румен Радев призова да се разреши и въпросът с електронното дистанционно гласуване, въвеждането на което постоянно се отлага. Мерки срещу недействителните бюлетини  Според Румен Радев изключително голям проблем на изборите са недействителни бюлетини, които на изборите за общински съветници са близо 15%, или 466 077. В същото време при изборите за кмет на община на първи тур те са малко над 4% от всички. Според председателя на ЦИК Стефка Стоева големият брой недействителни гласове се дължи на преференциалното гласуване. Когато е нямало такива, техният дял е бил 6.18%. Друга причина според нея били често променящите се правила. Проф. Михаил Константинов от \"Информационно обслужване\" АД може да се окаже, че хората не се правят с преференциалното гласуване. И двамата експерти поискаха да се отворят чувалите с бюлетините на секциите, където има най-много недействителни гласове, за да се видят причините. По закон това е възможно след разрешение на съда по искане на избирателната комисия. Ръководителят на Лабораторията за изборни системи и технологии към СУ \"Св. Климент Охридски\" доц. Стойчо Стойчев каза, че неговите изследвания показват, че купуването на гласове е именно на места, където се наблюдава увеличение на броя на недействителните бюлетини, т.е. заради недействителните бюлетини купеният вот на практика не е отчетен. Оповестяване на проучвания в изборния ден  Президентът Румен Радев не зае позиция, но на няколко пъти попита експертите дали публикуването на т.нар. екзит пол проучвания по време на изборния ден, което е забранено по закон, влияе на изборния резултат. Според председателя на ЦИК Стефка Стоева така или иначе проучванията се публикуват от медиите, по-добре това да се официализира и самите социологически агенции да ги пускат. Доц. Милена Стефанова от Асоциацията на политолозите е на мнение, че не е сериозно да се очаква, че проучванията няма да изтекат, заради което е по-добре да бъдат публикувани. Възможна ли е активна регистрация  Президентът Румен Радев поиска информация от главна дирекция \"Гражданска регистрация и административно обслужване\" (ГРАО) за времето, което евентуално ще отнеме въвеждането на активна регистрация. Според Венцислав Петров от дирекцията основа на списъците могат да станат избирателите, които са гласували на последните избори, ако законодателят реши. \"За да са различни избирателните списъци, са нужни драстични законови промени. При сегашния кодекс ние правим това, която изисква той\", каза още Петров. Въвеждането на активна регистрация за изборите е начин за изчистването на т.нар. мъртви души, която експертите препоръчват. Опростяване на протоколите  Според председателя на ЦИК Стефка Стоева трябва да се мисли за изборна администрация и олекотяване на протоколите за отчитане на резултатите от изборите, при попълването на които комисиите губили много време. Според Михаела Доцова от Обществения съвет към ЦИК подмяната на членове на секционните избирателни комисии в последния момент води до тяхната невъзможност да бъдат компетентни при попълването на протоколите. По думите й обученията трябва да бъдат по-сериозни.", "date": "2019.12.09", "title": "Президентът се обяви за по-тежки санкции срещу купуването на гласове (допълнена)"}
{"url": "https://www.dnevnik.bg/biznes/2019/12/09/4003077_sivata_ikonomika_generira_23_mlrd_lv_oborod_izchisliha/", "text": "Сивият сектор в България генерира около 23 млрд. лева оборот, което е почти 21% от цялата икономика на страната, показват данните на КНСБ, съобщени на заключителния форум на проекта \"Активно гражданско участие за превенция и ограничаване на недекларираната заетост в България\", предаде БТА  Като най-сериозен проблем синдикалистите виждат масовото осигуряване на минимална работна заплата. Секторите с най-висок процент на сива икономика пък от години са строителството и автосервизите.  На форума министърът на финансите Владислав Горанов посочи, че от лятото на 2018 година правителството работи по проект на наредба, която ще позволи пълно обхващане на оборотите във всички сфери на икономиката. Той коментира, че трябва да има по-голямо гражданско съзнание и нетърпимост към подобно поведение. Министърът увери, че в средите на финансовото министерство, НАП и митниците денонощно се мисли по тази тема. Министърът на труда и социалната политика Деница Сачева добави, че в България делът на лицата с недекларирана заетост е 15.9 процента на фона на 16 на сто средно за Европа. По думите й една от причините е липсата на данъчен морал.  Президентът на КНСБ Пламен Димитров изрази мнение, че сивата икономика води до изкривявания в икономическия, социалния и обществено-политическия живот и убива лоялната конкуренция.  През лятото съставният индекс \"Икономика на светло\", чрез който Асоциацията на индустриалния капитал в България (АИКБ) измерва светлата част на българската икономика,  се е повишил с 4.55 пункта  и е достигнал рекордно ниво от 79.10 пункта. От организацията посочиха, че икономиката би изсветлявала още по-бързо, ако минималната работна заплата (МРЗ) не се повишаваше административно, подчертават авторите на изследването.", "date": "2019.12.09", "title": "Сивата икономика генерира 23 млрд. лв. оборот, изчислиха от КНСБ"}
{"url": "https://www.dnevnik.bg/bulgaria/2019/12/09/4003079_minimalnite_zaplati_na_uchitelite_shte_budat/", "text": "Минималните заплати на учителите ще бъдат увеличени с 18% от 1 януари 2020 г. Това предвиждат промени в наредба от 2017 г. за нормиране и заплащане на труда, предложени от Министерството на образованието. Предвижда се минималната заплата на педагогическите специалисти (учители, възпитатели, логопеди, психолози, педагогически съветници и др.) да стане 1085 от 1 януари при сегашни 920 лева. За старшите учители и старши възпитатели е предвидено минимално възнаграждение в размер на 1120 лева, а за главен учител или възпитател - 1176 лева. \"Проектът е разработен въз основа на поетите ангажименти на правителството за поетапно повишаване възнагражденията на педагогическите специалисти, като до края на четиригодишния мандат на управление заплатите трябва да бъдат удвоени\", се казва в мотивите за промяна на наредбата. Ръстът на заплатите е една от основните мерки за преодоляване недостига на педагогически специалисти и за мотивиране на младите да изберат учителската професия. От министерството посочват, че увеличението на заплатите няма да се отрази на държавния бюджет, тъй като необходимите за целта средства са в рамките на планираните 360 млн. лв. за делегираните от държавата дейности, заложени в бюджета за 2020 г. С промените се определя и минимална норма от 700 часа годишно на преподавателската работа по профилиращия учебен предмет предприемачество от втория гимназиален курс.", "date": "2019.12.09", "title": "Минималните заплати на учителите ще бъдат увеличени с 18% от догодина"}
{"url": "https://www.dnevnik.bg/bulgaria/2019/12/09/4003083_filip_dimitrov_stana_zam-predsedatel_na_venecianskata/", "text": "Конституционният съдия и бивш премиер (1991-1992 г.) Филип Димитров е избран за заместник-председател на Комисията за демокрация чрез право към Съвета на Европа, известна като Венецианската комисия, предаде  Lex.bg. На 6 и 7 декември са се провели избори на ръководство на структурата, като за председател е преизбран италианецът Джани Букикио. Филип Димитров е представител на България в комисията от началото на 2017 година, когато зае мястото на проф. Евгени Танчев. Ролята на комисията е да дава правни съвети на държавите членки и да им помага да приведат своите правни и институционални структури в съответствие с европейските стандарти. В това си качество наскоро  Венецианската комисия препоръча  да се промени законодателството на България така, че да се осигури възможност за ефективно и независимо разследване срещу главния прокурор, в случай че той извърши престъпление. В събота Министерският съвет прие на извънредно заседания  промени в Наказателно-процесуалният кодекс , за които се твърди, че гарантират това. Те предвиждат шефът на отдел \"Инспекторат\" към Върховната касационна прокуратура да разследва главния прокурор и заместниците му. Проектът за промени в НПК вече е внесен в Народното събрание, въпреки че от предложените текстове се вижда, че на практика управляващите не предлагат работещо решение и са прочели препоръките избирателно. ", "date": "2019.12.09", "title": "Филип Димитров стана зам.-председател на Венецианската комисия"}
{"url": "https://www.dnevnik.bg/photos/2019/12/09/4003045_fotogaleriia_posledno_sbogom_sus_stoianka_mutafova/", "text": "Днес е денят на последно сбогом с голямата актриса Стоянка Мутафова. Тя почина на 6 декември на 97 години. На поклонението в Държавния сатиричен театър \"Алеко Константинов\" в София се събраха нейни близки, колеги, приятели и почитатели.", "date": "2019.12.09", "title": "Фотогалерия: Последно сбогом със Стоянка Мутафова"}
{"url": "https://www.dnevnik.bg/sviat/2019/12/09/4003101_desetki_rabotnici_zaginaha_pri_pojar_vuv_fabrika_v/", "text": "Най-малко 43 работници са загинали в неделя при пожар във фабрика за чанти в индийската столица Ню Делхи. Те спели във фабриката, когато пожарът избухнал. Все още не е ясна причината за инцидента, но пожарите във фабриките и складовете в страната определено не са рядкост, а основната причината за това е фактът, че не се спазва стриктно законодателството. Видео: Reuters", "date": "2019.12.09", "title": ""}
{"url": "https://www.dnevnik.bg/detski_dnevnik/zdrave/2019/12/09/4002912_v_zdraveopazvaneto_sa_nujni_nepopuliarni_merki_smiata/", "text": "Нужен е политически консенсус за предприемане на непопулярни мерки в здравеопазването, които в началото няма да се харесат, но след година-две всички ще бъдат много по-доволни. Казва в интервю за вестник \"Труд\" днес националният консултант по кардиология и изпълнителен директор на УБАЛ \"Света Екатерина\" проф д-р Генчо Начев. Като първа наложителна промяна той вижда реално остойностяване на услугите в болничната и в доболничната помощ. А втората стъпка е определяне на това какъв процент от сумата ще поема общественото осигуряване и какъв пациентът. \"Когато има точно остойностяване, е ясна точната сума необходима за здравеопазване\", пояснява Начев. Той допълва, че са възможни два варианта за доплащането от страна на пациентите - \"кешово плащане\" или допълнително осигуряване и застраховане. В отговор на въпрос проф д-р Генчо Начев посочва, че в момента 47% от парите за здравеопазване идват директно от джоба на пациента. \"Страшното обаче е, че по неофициални данни 50% от тези пари са нерегламентирани. Когато допълнителното заплащане е регламентирано, хората знаят за какво дават парите си\", е неговото мнение. Специалистът казва, че въпреки  поредното увеличаване на парите за здраве  в бюджета догодина при сегашната ситуация никаква промяна или подобрение в здравеопазването не могат да се очакват. \"В продължение на години виждаме как системно се увеличава финансирането, а дори не може да говорим за качество, защото никой не го следи. Няма елемент, който да ни каже какво е качеството на здравеопазването. Освен това не намалява и неудовлетворението. Недоволни са и лекарите, и пациентите\", обобщава проф д-р Генчо Начев.", "date": "2019.12.09", "title": "В здравеопазването са нужни непопулярни мерки, смята проф. Генчо Начев"}
{"url": "https://www.dnevnik.bg/politika/2019/12/09/4003100_promiana_vuv_finansiraneto_na_partiite_i_v/", "text": "Да има сериозни промени в организацията на изборния процес и наблягане на работата, обучението на секционните избирателни комисии. Реформа в начина на финансиране на партиите, повече контрол върху това дали формациите декларират действителните си дарения. Регистър на избирателите и създаване на регионални преброителни центрове, в които да се броят гласовете. Това са част от препоръките на \"Прозрачност без граници\", които от асоциацията отправиха днес на база на доклада и анализите си от наблюдението на местните избори. Организацията беше сред наблюдателите на местния вот тази есен, а днес представи окончателния си доклад и констатации. Финансиране Да се върнат ограниченията в размера на даренията за партиите и да се въведат адекватни забрани за финансиране от държавни и общински фирми, от изпълнители и кандидати за обществени поръчки, концесионери, фирми от силно регулирани сектори като енергетика, хазарт, неправителствени организации. Това са някои от препоръките, които отправят експертите към политиците, когато обмислят поредните законодателни промени. От \"Прозрачност без граници\" отбелязаха, че последните промени, които не поставят никакви спирачки пред фирменото финансиране, са всъщност \"размяна на власт срещу пари\". Асоциацията призовава също за адекватно решение на партийната субсидия от бюджета и като размер, и като механизъм за разпределение, които да гарантират независимост на партиите от решенията на изпълнителната власт. Експертите коментираха и декларираните данните за получените дарения по време на кампанията, регистрирани в регистъра на Сметната палата, като отбелязаха, че първата седмица са били обявени едва 48 дарения на стойност 11 хиляди лева, а общо са декларирани около 1.7 млн. лв. \"Открит е въпросът дали се декларират всички средства, които реално са използвани, и дали контролът от Сметната палата е адекватен. Законовата рамка, обуславяща контрол по документи и пост фактум от Сметната палата, не е достатъчно ефективен\", заяви ръководителят на организацията Ваня Нушева. Затова от \"Прозрачност без граници\" препоръчват да се намери по-ефективен и достоверен механизъм за контрол. Секционните комисии и организационни нередности Секционните комисии и влошеното им качество на работа отново се оказаха слабото звено – видно от неточни протоколи и организационни нарушения, обявиха от асоциацията. Те коментираха, че по време на тези избори са доминирали организационните нередности и те са били над две трети от всички нарушения. Затова експертите смятат, че е нужна коренна промяна в начина на администриране на изборния процес - както на набирането, обучението на членовете на комисии, така и повече яснота за боравене с изборни книжа. Време е да престанем с практиката да разнасяме чували с бюлетини, без никой никога да проверява имало ли е нарушение и на какво се дължи, допълни Ваня Нушева. Като решение на тези проблеми от организацията за пореден път призовават да се създадат регионалните преброителни центрове, където да се прави преброяването и това да се съчетае със съвременни технологии при обработката на резултатите. Гласуване срещу заплащане или натиск Според наблюденията на \"Прозрабност без граници\" сред изборните нарушения не е малък и делът на контролирания вот, не само на купения. А все повече хората гласуват под натиск на лидери на местни общности, на работодатели, на представители на местната администрация. На база на различни данни те преизчисляват, че общо до 12 на сто от избирателите не гласуват свободно, в съответствие с волята си. Според социологическо изследване на \"Алфа рисърч\", цитирано от асоциацията и направено през ноември, около 2 на сто от анкетираните ясно са посочили, че са гласували срещу заплащане. Още толкова казват, че са взели пари, но са гласували за този, за когото са решили сами. 3.5 процента декларират, че са пуснали бюлетина под натиск от страна на работодатели, представители на местната власт, партийни лидери или местни неформални лидери на общности. Към тези хора от \"Прозрачност без граници\" прибавят и други 7 на сто, които не са дали никакъв отговор. Експертите тълкуват, че те са го направили от притеснение да посочат истинските факти, които са им попречили еднозначно да отговорят, че са гласували по съвест. Изборен туризъм За пореден път от \"Прозрачност без граници\" коментираха и пренасянето на избиратели от един избирателен район и от едно населено място в друго. Според Ваня Нушева въпреки промените от последните години все още има нерешени проблеми и няма ефективен механизъм срещу изборния туризъм. По думите й \"законов дефицит позволява трети лица да регистрират избиратели\". \"Случаят в Кресна ни показа, че избиратели могат да бъдат пререгистрирани от едно място в друго, без да бъдат дори информирани\", допълни тя. За целта от организацията препоръчват по-стриктен и своевременен контрол върху действията на местните власти от държавни институции. А също и създаването на избирателен регистър, който да служи само и единствено за целите на изборния процес, администриран от ЦИК. За пореден път от \"Прозрачност без граници\" отбелязаха високия дял на недействителните бюлетини и пак поискаха отваряне на чувалите, за да се направи анализ и да се види на какво се дължи този проблем.", "date": "2019.12.09", "title": "Промяна във финансирането на партиите и в организацията на изборите препоръчват експерти"}
{"url": "https://www.dnevnik.bg/sviat/2019/12/09/4003113_detskiiat_paralich_se_vurna_v_malaiziia_sled_27_godini/", "text": "В Малайзия бе регистриран първият случай на детски паралич от 27 години, предаде агенция \"Франс прес\", като се позова на малайзийското министерство на здравеопазването. Става въпрос за тригодишно дете от град Туаран, щата Сабах, което е било прието в болница със симптоми на  треска и слабост на мускулите,  заявиха от министерството. То е поставено под карантина, състоянието му е стабилно и му е осигурено командно дишане. През 2000 г. бе обявено, че в Малайзия вече няма  детски паралич.  Последният случай на заболяване от болестта бе през 1992 г. Експертът по общественото здраве Т. Джаябалан заяви пред \"Франс прес\", че не е изненадан от случая, тъй като ваксината срещу  детски паралич  не е задължителна в Малайзия. \"Този първи случай вероятно е върхът на айсберга. Твърде е вероятно да станем свидетели на тенденция за увеличаване\" на случаите на детски паралич, предупреди специалистът./ БТА", "date": "2019.12.09", "title": "Детският паралич се върна в Малайзия след 27 години"}
{"url": "https://www.dnevnik.bg/sviat/2019/12/09/4003126_v_kipur_potopiha_star_tovaren_korab_za_da_napraviat/", "text": "В Кипър потопиха стар 63-метров товарен кораб, за да се създаде първият в страната изкуствен риф. Корабът е бил предназначен за скрап, но вместо това ще лежи на морското дъно, на 30 метра дълбочина, недалеч от столицата Ларнака. Властите се надяват този проект да привлече интереса и на много любители на гмуркането и те да добавят Кипър сред любимите си дестинации. Очаква се в следващите дни да бъде потопен още един, по-малък плавателен съд. Видео: Reuters", "date": "2019.12.09", "title": ""}
{"url": "https://www.dnevnik.bg/bulgaria/2019/12/09/4003013_kakvi_biaha_osnovnite_problemi_pri_provejdaneto_na/", "text": "По инициатива на държавния глава Румен Радев този следобед в президентството се проведе среща, на която бяха обсъдени основните проблеми, които възникнаха при провеждането на местните избори през есента. В нея участваха анализатори на изборния процес, както и представители на ЦИК и на всички институции, отговорни за организацията на вота. В началото на срещата държавният глава се обяви за по-тежки санкции срещу купуването на гласове и настоя и за мерки срещу недействителните бюлетини. Най-важното от неговата позиция може да прочетете ", "date": "2019.12.09", "title": ""}
{"url": "https://www.dnevnik.bg/zdrave/2019/12/09/4003160_deputati_ot_gerb_shte_predlojat_goreneto_na_otpaduci/", "text": "Група народни представители от ГЕРБ ще внесат утре в парламента искане за промяна в закона, с които горенето на отпадъци да стане престъпление, съобщи днес кметът на София Йорданка Фандъкова, цитирана от агенция \"Фокус\". Това ще рече, че санкциите ще са по-сериозни и ще включват дори затвор. Пред журналисти днес Фандъкова посочи, че работата по новите законови текстове е започнало след нейно настояване. Тя посочи, че предвидените сега парични глоби не вършат работа. Кметът на София не посочи кой закон ще бъде променен, но вероятно става дума за Закона за управление на отпадъците. Според него в момента глобата за едноличните търговци или юридическите лица, които изгарят или третират незаконно неопасни отпадъци, е от 1400 до 4000 лв. Фиш за 10 до 50 лв. се връчва при маловажни случаи. Кметът на София посочи, че само за последната седмица са направени повече от 60 проверки за горене на отпадъци на открито, като са съставени над 20 акта. Фандъкова призна, че последните дни е имало значителни превишения на нивото на замърсяването на въздуха, като отоплението с твърдо битово гориво и горенето на отпадъците са причината за тях. Изнесени през пролетта  данни от гражданското сдружение AirBG  за миналия отоплителен сезон сочат, че най-много дни със замърсяване над нормата е имало във Видин (91 дни, или 42% от сезона), Русе (73 дни), Пловдив (65) и София (41). От сдружението отчетоха също, че с 1.8 години се скъсява средно животът от мръсния въздух, докато от пушенето – с 1.6 години. До края на годината с е очаква да тръгне сайтът , на който ще могат да се видят данните за качеството на въздуха в София от монтираните от общината по европейски проект 22 контролни станции. Мониторингът за качеството на въздуха се извършва по 9 показателя, сред които въглероден диоксид, азотен диоксид, серен диоксид, озон, фини прахови частици 2.5 и 10, както и температурата, влажността и налягането. В началото на месеца  Софийският градски съд (СГС) задължи  Столичната община да създаде на сайта си и на страницата си във фейсбук пряк достъп до системата за предоставяне на информация на обществеността за качеството на атмосферния въздух в София в реално време. Общината е длъжна да представя всеки месец отчет какво е било качеството на въздуха през изминалия месец, колко често улиците са били мити и в срок от 2 месеца от днес да представи план за засаждането на дървета през 2020 г. Това са само част от новите привременни мерки, които съдът наложи срещу общината, докато приключи делото за мръсния въздух, което бе заведено от граждани и неправителствената  организация \"Група за чист въздух\".", "date": "2019.12.09", "title": "Депутати от ГЕРБ ще предложат горенето на отпадъци да стане престъпление"}
{"url": "https://www.dnevnik.bg/sport/2019/12/09/4003157_medvedev_nakazanieto_v_sporta_e_produljenie_na/", "text": "Изключването на Русия от големите спортни състезания за четири години е \"продължение на антируската истерия\", смята министър-председателят на страната Дмитрий Медведев. По-рано в понеделник  Световната антидопингова агенция (WADA) наложи едно от най-големите наказания в историята на спорта . Русия няма да може да приема и големи спортни събития за четири години. \"Това, че всички тези решения се повтарят и зачестяват за спортисти, които така или иначе вече са били наказани, навежда на мисълта, че това е продължение на антируската истерия, която придоби хронична форма\", каза Медведев, цитиран от ТАСС. Според него Русия трябва да се възползва от правото да обжалва. Генералният директор на Руската антидопингова агенция (РУСАДА) Юрий Ганус смята, че е нулева възможността наказанието да бъде опростено. По думите му при добри резултати санкцията може да бъде намалена.", "date": "2019.12.09", "title": "Медведев: Наказанието в спорта е продължение на хроничната антируска истерия"}
{"url": "https://www.dnevnik.bg/sviat/2019/12/09/4003163_iaponiia_izprobva_licevo_razpoznavane_v_metroto/", "text": "Оператор на метрото в Западна Япония започва да изпробва прилагането на технология за лицево разпознаване на входовете за самотаксуване с билети, съобщи днес компанията, цитирана от ДПА. \"Осака метро\" (Osaka Metro) планира да направи утре тестове на турникети от следващо поколение - първите по рода си сред железопътните оператори в Япония. Пътниците в Осака ще имат достъп чрез системата за лицево разпознаване, ако снимки на лицата им са регистрирани предварително. Системата обаче няма да допуска пътници с маска или шапка, закриваща очите им, уточни \"Киодо нюз\". Операторът цели до 2024 г. да приложи тази технология на всичките си метростанции, тъй като така ще създаде по-голямо удобство за пътниците и ще намали разходите им. В края на октомври и Китай съобщи, че ще инсталира на входовете на метрото в Пекин съоръжения за лицево разпознаване, които ще имат и \"бял лист\" за облекчено преминаване на пътници, които не са заподозрени.", "date": "2019.12.09", "title": "Япония изпробва лицево разпознаване в метрото"}
{"url": "https://www.dnevnik.bg/evropa/2019/12/09/4003130_bulgarite_sa_nai-skeptichni_v_es_che_korupciiata_moje/", "text": "Най-малко българи в Европейския съюз (14%) смятат, че е вероятно хора или компании, участващи в корупционни практики в страната, да бъдат глобени сериозно или вкарани в затвора от съда, показа проучване на Евробарометър за корупцията. На противоположното мнение са 77% от анкетираните. За сравнение - средно в ЕС на същото мнение за корупцията в тяхната страна са 39 на сто от гражданите.      Само 26% от българите смятат (при средно в ЕС 44%), че е вероятно хора или компании, участващи в корупционни практики в страната, да бъдат заловени или докладвани на полицията или прокурорите. По-нисък е този процент единствено в Словакия (24 на сто).      Двете страни заемат същите позиции в статистиката и когато анкетираните биват питани колко вероятно мислят, че е, на хора или компании, участващи в такива практики, да им бъдат повдигнати обвинения и да бъдат изправени пред съда – само 23% от българите и 22% от словаците смятат, че това е вероятно да стане в техните държави. Средно в ЕС на това мнение са 47%.      Колко разпространена е корупцията? Мнозинството от българските граждани (85%) е на мнение, че корупцията в страната е разпространена широко при средно в ЕС 63 на сто.      Попитани дали заловените в корупция високопоставени служители получават подходящо наказание, 75% от българите и 56% средно в ЕС отговарят отрицателно.       Като най-разпространен вид корупция българите посочват подкупите (39 на сто) и финансирането на партиите срещу влияние върху политическите решения (46 на сто). Пречки пред бизнеса Малцина са отговорилите, че лично са ставали жертва на корупция при искане на разрешителни за строеж или за търговска дейност; на промяна в предназначението на земя; при искане на социални помощи или при регистрацията на автомобил. Средно в ЕС положителен отговор на такъв въпрос дават пет на сто от участниците, а в България - 12 процента. Сред основните проблеми за правенето на бизнес са посочени недостатъчната инфраструктура (54 на сто в България срещу 46 процента в ЕС), шуробаджанащината (57 на сто в България срещу 37 на сто в ЕС) и корупцията (51 в България срещу 37 на сто в ЕС), бързо променящи се законодателство и политики (61% в България, 63% в ЕС), сложност на административните процедури (64% в България, 62% в ЕС). Политика и бизнес Твърде тесните връзки между бизнеса и политиката в България водят до корупция, смятат 92% от анкетираните в страната. Малко по-висок е процентът на споделящите това мнение единствено в Португалия (93%).      Според 81% от българите подкупът и използването на връзки често са най-лесният начин да се получи определена публична услуга. Повече споделящи това мнение има в Кипър (86%), Хърватия (85%), Гърция (82%). В Италия делът е равен на този в България – 81 на сто. В България 53% от хората смятат, че единственият начин за постигане на успех в бизнеса е да имаш политически връзки. Какво значи подкуп? Подарък в замяна на услуга може да бъде доказателство за уважение и любезност, но може да се сметне и за подкуп. Попитани, ако даден държавен служител получи пари, подарък или услуга от някого, каква ще е минималната стойност, на която ще сметнат това за подкуп, най-много българи (37%) казват 1-50 евро. Следват отговорите \"Не знам\" (23%), 51-100 евро (16%), 201+ евро (12%), нула евро (всеки подарък е подкуп – 7%), 101-200 евро (6%). Обществени поръчки Само 17% от българите казват, че през последните три години компанията им е участвала в обществена поръчка или публичен търг. Отговор \"не\" дават 81%. По-нисък е процентът на участвалите в обществени поръчки или публични търгове в Холандия и Великобритания (и двете по 15%).      Попитани дали мислят, че през последните три години корупцията е попречила на тях или на компанията им да спечелят процедура за възлагане на обществена поръчка или публичен търг, 49% от българите казват \"да\" (с 13 процентни пункта по-малко спрямо октомври 2017 г., преди България са само Словакия и Словения), 46% - \"не\" (спрямо октомври 2017 г. има увеличение с 20 процентни пункта).      Като основна причина повечето анкетирани в България (20%) посочват, че критериите са изглеждали специално подготвени за определени участници. На второ място (17% от българите) като причина се дава, че процедурата е изглеждала твърде бюрократична. 12% казват, че, изглежда, сделката е била сключена преди поканата за търг. Само 15% са на мнение, че има достатъчно прозрачност и контрол над финансирането за политически партии в България. По-нисък е процентът на споделящите това мнение само в Кипър (15%), Португалия (14%), Словакия (13%) и Испания (11%).      Едва 19% мислят, че в България мерките срещу корупцията се прилагат безпристрастно, като по-малък е процентът на мислещите така в Кипър (17 на сто). Равен е този в Гърция. Проучването е проведено между 30 септември и 24 октомври 2019 г.", "date": "2019.12.09", "title": "Българите са най-скептични в ЕС, че корупцията може да се накаже с глоби или съд"}
{"url": "https://www.dnevnik.bg/v_pamet/2019/12/09/4003174_pochina_marin_panev_-_edin_ot_onsovatelite_na_grupa/", "text": "Един от основателите и вокалист на група \"Акага\" Марин Панев е починал тази сутрин. Това съобщи на \"Фейсбук\" страницата си групата. \"Акага\" е създадена през 1991 година като изцяло инструментална формация и изпълнява наречения от басиста на групата Краси Куртев \"авангарден джаз-рок\" стил, непознат в България тогава. След година имат вече два албума, а Хачо Бояджиев ги кани да станат група на БНТ. През годините участват в джаз фестивали, правят много участия в Европа и Русия заедно със Софийската филхармония и народния хор \"Мистерия на Българските гласове\".", "date": "2019.12.09", "title": "Почина Марин Панев - един от основателите на група \"Акага\""}
{"url": "https://www.dnevnik.bg/bulgaria/2019/12/09/4003218_upraviteliat_na_vik-shumen_shte_e_noviiat_rukovoditel/", "text": "Досегашният управител на \"ВиК Шумен\" Илиян Илиев е избран за ръководител на водното дружество в Перник, предаде БНР. Днес се проведе общо събрание на акционерите на \"ВиК Перник\", а Илиев е предложен от държавата, която притежава 51% от капитала на дружеството. Илиян Илиев ще замени на поста досегашния управител на \"ВиК Перник\" Иван Витанов,  който беше отстранен  след  въвеждането на воден режим в града на 18 ноември . Това обаче не може да стане преди провеждане на конкурс за управител на дружеството в Шумен. Кметът на Радомир Пламен Алексиев, който е представителят на общината в общото събрание на акционерите на ВиК, е гласувал против кандидатурата на Илиян Илиев. \"Реално той е предложен, избран от държавата. Ние не познаваме Илиев, не ни беше изпратено дори едно CV. Освен това казусът с неговото освобождаване от поста му – управител на \"ВиК Шумен\", не е решен\", коментира той. Ирена Соколова вече не е лидер на ГЕРБ в Перник Към момента заради водната криза в Перник беше освободен и областният управител Ирена Соколова. Днес стана ясно, че Соколова вече не е и лидер на местната организация на ГЕРБ. Временно поста ще поеме депутатът д-р Александър Александров, който се счита за близък до бившия кмет на Перник Вяра Церовска. Очакванията са Ирена Соколова да бъде отстранена и от поста лидер на \"Жени ГЕРБ\". Така Соколова, която се счита за близка до Цветан Цветанов, ще приключи политическата си кариера в партията. Иначе виновни за водната криза в Перник  търси и прокуратурата , която започна проверки за експлоатацията на язовир \"Студена\" и за действията на администрацията в Перник и местното ВиК дружество. Към проблема отношение могат да имат също длъжностни лица от Министерството на околната среда и водите, което всеки месец посочва колко вода може да се черпи от язовира, както и от Министерството на регионалното развитие и благоустройството - принципал на \"ВиК Перник\".", "date": "2019.12.09", "title": "Управителят на \"ВиК Шумен\" ще е новият ръководител на водното дружество в Перник"}
{"url": "https://www.dnevnik.bg/sport/2019/12/09/4003164_arsenal_otchete_zagubi_ot_23_mln_paunda/", "text": "Арсенал\" се намира в най-тежкото си състояние от 42 години, като няма победа в девет поредни мача, но това не са единствените проблеми на \"артилеристите\". Клубът обяви загуби от 23.5 милиона паунда (30.9 млн. долара) за финансовата година, която приключва на 31 май. Само преди година \"Арсенал\" отчете печалба от над 97 милиона. Приходите на клуба бележат спад с над 20 милиона (от 388.6 до 367.5 млн. паунда). Това се дължи на драстичното намаление на суми, които тимът получи от трансфери на футболисти. Те са едва 16.8 милиона, сравнени със 122.3 млн. паунда преди година. \"Арсенал\" отчита и неблагоприятното влияние на участието в Лига Европа през миналия сезон. Въпреки че стигна финала в турнира, където загуби от \"Челси\" с 1:4, клубът отбеляза далеч по-ниски приходи от всички клубове, които играят в Шампионската лига. За последно \"артилеристите\" бяха част от най-престижната европейска надпревара през 2017 г. Приходите от продажба на билети падат с 30 милиона паунда въпреки поредното увеличение на цените. Според специализирания блог за футболни финанси Swiss Ramble е възможно окончателният доклад на \"Арсенал\" да отчете още по-големи загуби. Към момента не са взети под внимание данъците и амортизацията.", "date": "2019.12.09", "title": "\"Арсенал\" отчете загуби от 23 млн. паунда"}
{"url": "https://www.dnevnik.bg/detski_dnevnik/2019/12/09/4002935_prilojeniia_pomagat_na_roditelite_da_opaziat_decata_si/", "text": "                         Ново глобално проучване на компанията за киберсигурност Kaspersky (можете да го разгледате  тук ) показва, че когато става въпрос за онлайн сигурност, някои родители предпочитат максималната степен на безопасност пред това да се доверят на преценката на детето си. Въпреки че повече от две трети (67%) от родителите поне донякъде са съгласни, че децата им са напълно наясно с онлайн рисковете, около половината остават предпазливи, като използват различни инструменти и практики, за да гарантират безопасност за децата си в онлайн пространството. Във времена, когато деца на възраст между 7 и 12 години имат достъп до много от услугите, които техните родители използват, като уебсайтове за стрийминг на видео или други цифрови услуги, съществуват безброй онлайн заплахи и рискове. Много родители са наясно с това и общуват с децата си, за да избегнат възможните опасности. В повечето случаи тези разговори са ефективни. Затова две трети (67%) от родителите поне донякъде са съгласни, че децата им са напълно наясно с онлайн рисковете. Въпреки това в допълнение към тези смислени разговори родителите предприемат по-активен подход, за да разберат какво правят децата им онлайн. Например половината (50%) проверяват устройствата на децата си – историята на браузъра. Някои родители забраняват на децата си достъп до интернет, ако се държат лошо. Половината (52%) от родителите поставят ограничения за времето, което децата прекарват на своите електронни устройства. Почти 30% от родителите използват за тази цел настройките на домашната безжична мрежа, за да прекъснат интернет достъпа на децата си за определен период от време.  За да помогне на родителите да защитят децата и останалата част от семейството си от онлайн заплахите,  Kaspersky  препоръчва: , за да можете да се контролира времето, което детето прекарва на компютър, смартфон или таблет. Можете да зададете времето, което смятате за приемливо. , така че наблюдението на поведението им онлайн може да се възприема като нахлуване в личния живот, особено при по-големите деца. Децата рядко говорят за съдържанието си в социалните мрежи с родителите си. Най-доброто нещо, което могат да направят родителите, е да обсъждат, без да критикуват или да оказват натиск, и да предлагат съвети как децата да внимават при създаване на нови приятели или контакти онлайн. , родителите могат да използват голям спектър от инструменти за защита на цялото семейство онлайн. Услугата включва  Kaspersky Safe Kids , създадена да предпази децата.", "date": "2019.12.09", "title": "Приложения помагат на родителите да опазят децата си от заплахите в интернет"}
{"url": "https://www.dnevnik.bg/analizi/2019/12/09/4003212_strategichesko_partnyorstvo_po_bulgarski_tihomulkom/", "text": "                         На 16 ноември в София беше Кристофър Форд, високопоставен служител в Държавния департамент на САЩ. Той се среща с нашия премиер като част от подготовката за срещата му с президента Доналд Тръмп. След срещата г-н Форд заявява, че САЩ могат да помогнат и за диверсификацията при доставките на ядрено гориво и по този начин да се разбие пълният контрол на руската ядрена индустрия. След срещата с президента Тръмп на 25 ноември Бойко Борисов заявява, че от компанията Westinghouse може да се купува ядрено гориво, което звучи като реално намерение. Става ясно, че е договорено у нас да пристигне екип от американски експерти, които заедно с българските специалисти да проучат какви са възможностите за задълбочаване на стратегическото партньорство в тази област. Включително да посетят АЕЦ \"Козлодуй\", очевидно Компанията Westinghouse снабдява с ядрено гориво около една трета от реакторите в света. Освен \"ТВЕЛ-Росатом\" тя е единствената, която произвежда гориво за реакторите ВВЕР-1000. През 1994 год. Westinghouse е избрана да доставя гориво за строящата се АЕЦ \"Темелин\" (два реактора ВВЕР-1000) в Чехия. През 2005 г. компанията започва да доставя гориво и за Южноукраинската АЕЦ в Украйна. Въпреки редицата модификации компанията не успява да реши някои проблеми и от 2010 г. чешката АЕЦ минава на руско гориво. Всъщност и с руското гориво за АЕЦ \"Козлодуй\" през 1992-94 г. има подобни проблеми с изкривяване на касетите, които са решени. Очевидно и Westinghouse ги е решила, тъй като нейното гориво се използва в шестте реактора на Запорожката АЕЦ и в един на Южноукраинската АЕЦ, който вече е изцяло зареден с него. Останалите 8 реактора се зареждат с гориво от \"ТВЕЛ-Росатом\". По този начин Украйна диверсифицира доставките на ядрено гориво в съответствие с европейските изисквания. В интернет все още има публикации, в които се отбелязва, че на 27 май 2011 г. премиерът Борисов се е срещнал с американска делегация, след което е заявил пред депутатите, че Разбира се, през следващите години нищо не се променя. Проблемът с руския монопол в АЕЦ \"Козлодуй\" отдавна безпокои нашите партньори в Европейския съюз. На 28.05.2014 г. е приета \"European energy security strategy\", която изисква диверсификация на енергийните доставки, включително и на ядрено гориво, материали и др. За изпълнение на изискванията в нея в края на ноември 2015 г. у нас е създадена работна група, която е разработила план за действия, включващ провеждане на търг за доставка на ядрено гориво. През февруари 2016 г. екип от АЕЦ \"Козлодуй\" посещава завода Vasteras за производство на ядрено гориво на Westinghouse в Швеция и се запознава с процесите на производство и методите за контрол на качеството. Договорът с \"ТВЕЛ-Росатом\" е до 2020 г. и планът включва още в началото на 2018 г. да се започнат тръжни процедури. Той е изпратен на Агенцията по доставките към Евратом (ESA). Известно е, че в средата на 2016 г. в писмо до АЕЦ \"Козлодуй\" ESA подкрепя тези действия и същевременно Изразено е мнение, че това би обезсмислило провеждането на търг. Касетите тип ТВСА-12 уран съдържат повече уран, който е и с по-високо обогатяване. Това гориво позволява постепенен преход от 12- към 18-месечен цикъл на работа, докато Westinghouse произвежда за ВВЕР-1000 само гориво за 12-месечна работа. Създаването на гориво за 18-месечна работа и неговото изпитване би отнело доста години. Последващата комуникация между АЕЦ \"Козлодуй\" и ESA не е публично достъпна. Въпреки настояването на ESA от края на 2016 г. горивото ТВСА-12 постепенно се внедрява на 6-и блок на АЕЦ \"Козлодуй\". През април т.г. ТВЕЛ (забележете – не АЕЦ \"Козлодуй\" или Министерството на енергетиката) обявява, че от 2020 г. и в 5-и блок ще се зарежда ТВСА-12. Въпреки това се смяташе, че има неофициална договореност то да се зарежда само в 6-и блок, а за 5-и да се проведе търг и по този начин искането за диверсификация поне частично да се изпълни. Още повече че през миналата година чрез обществена поръчка (публикувана и в официалното издание на ЕС) АЕЦ \"Козлодуй\" възлага на Westinghouse да разработи технико-икономическа обосновка за лицензиране и внедряване на усъвършенствано гориво на 5 и 6 блок, което е изпълнено. На 28 февруари т.г. под заглавие \"АЕЦ \"Козлодуй\" изпълнява европейските изисквания за диверсификация на доставките на ядрено гориво\" от централата обясняват следващите стъпки на процеса на лицензиране. Съобщението завършва с уверение как с участието на различни производители в процедурата за доставка на свежо ядрено гориво за 5 и 6 блок ще се постигне съответствие с европейските изисквания. Считаше се, че една от основните цели на екипа американски експерти ще е да подпомогне този процес. Междувременно у нас се започва кампания срещу горивото на Westinghouse. То е обявено за опасно, носещо огромни рискове за българите. Говори се за \"зловещ експеримент\", за опасност от \"взривяване на централата\", твърди се, че за неговото използване трябвало да се иска одобрение от \"Росатом\" и т.н. Вчера, 4 декември, от български и руски СМИ стана известно, че още съгласно който доставките на руско ядрено гориво се удължават до 2025 г. вкл. Разбира се, без да е проведен търг, защото той щял да бъде излишен. Без съмнение преговорите и подготовката на анекса са започнали месеци преди това. Изключено е това да е станало само по инициатива на централата и без знанието и одобрението на министър Петкова и премиера Борисов. Според ръководството на АЕЦ \"Козлодуй\" удължаването на договора е съгласувано с ESA. Предстои да се изясни дали това е вярно. И така, докато тече подготовката и се провежда историческата среща Борисов – Тръмп, от наша страна решително се настоява за задълбочаване на стратегическото партньорство и укрепване на енергийната сигурност чрез разнообразяване на доставките на природен газ и ядрено гориво. Изричат се купища правилни и добре приети приказки. Същевременно тихомълком се подготвя и се подписва договор с Русия, който напълно обезсмисля обявената договореност за диверсификация на доставките на ядрено гориво. Очевидно това е специфичен български подход за укрепване на стратегическото партньорство със САЩ, който отразява разбирането на управляващите за лоялно и коректно отношение към нашите съюзници и партньори. Кънграчулейшънс, господа! Добре дошли в българската реалност!", "date": "2019.12.09", "title": "Стратегическо партньорство по български: Тихомълком договор с Русия"}
{"url": "https://www.dnevnik.bg/video/deniat_s_veselin_dremdjiev/2019/12/09/4003246_shalamanov_ima_nujda_ot_zasileno_razpolagane_na_sili/", "text": "Има нужда от засилено разполагане на сили по границите на НАТО и ЕС, но това зависи и от желанието на България. Първа крачка към едно такова засилено разполагане е събиране на достатъчно информация за реалната ситуация и за рисковете.\" Така бившият министър на отбраната Велизар Шаламанов коментира в предаването \"Денят с Веселин Дремджиев\" по ТV+ и TV1 намеренията за създаване на нова структура на НАТО на брега на Черно море. По време на срещата на премиера Бойко Борисов с американския президент Доналд Тръмп двамата подписаха общ документ, в който беше записано, че \"САЩ подкрепят предложението на България за \"създаване на военноморски координационен център във Варна в подкрепа на инициативата на НАТО за адаптирано предно присъствие\". Какво точно предлага България четете  тук. ", "date": "2019.12.09", "title": ""}
{"url": "https://www.dnevnik.bg/razvlechenie/2019/12/09/4003241_netfliks_triumfira_v_nominaciite_za_zlaten_globus/", "text": "Продукции на \"Нетфликс\" получиха рекорден брой номинации за наградите \"Златен глобус\" и доминират в няколко категории, след като през 2016 г. платформата имаше само една номинация във филмовите категории. Драмата \"Брачна история\" (Marriage Story), посветена на развода, и гангстерският филм \"Ирландецът\" (The Irishman), и двете на \"Нетфликс\", събраха най-много номинации. Двете продукции имат съответно 6 и 5 номинации за 77-ите награди. В категориите за най-добър актьор, най-добра поддържаща роля и сценарий филми на \"Нетфликс\" имат по две или три номинации. За наградата   например се състезават \"Брачна история\", \"Ирландецът\", военният \"1917 г.\", \"Жокера\" с Хоакин Финикс и още една продукция на \"Нетфликс\" - \"Двама папи\" (The Two Popes) с участието на Джонатан Прайс и Антъни Хопкинс. Крисчън Бейл за \"Форд\" срещу \"Ферари\", Антонио Бандерас за \"Болка и слава\" (Pain and Glory), Адам Драйвър за \"Брачна история\", Хоакин Финикс за \"Жокера\" и Джонатан Прайс за \"Двама папи\" са номинираните за  . За   се състезават Ана де Армас от \"Вади ножовете\" (Knives Out, посветен на разследване за смъртта на човек, оглавявал ексцентрично семейство), Аукуафина за \"Сбогуването\" (The Farewell), Кейт Бланшет (Where’d You Go, Bernadette), Бийни Фелдстийн (Booksmart) и Ема Томпсън (Late Night). В категория   са \"Долемайт е моето име\" (Dolemite Is My Name, за комик, в който се превъплъщава Еди Мърфи), \"Джоджо Заека\" (Jojo Rabbit, история за малко момче в нацистка Германия), \"Вади ножовете\" (Knives Out, ), \"Имало едно време в Холивуд\" (Once Upon a Time in... Hollywood, последният филм на Тарантино) и биографичният филм за Елтън Джон, \"Рокетмен\". За  се състезават \"Брачна история\", \"Паразит\", \"Двама папи\", \"Имало едно време в Холивуд\" и \"Ирландецът\". За най-добър режисьор номинираните са кореецът Бонг Джун-Хо за \"Паразит\", Сам Мендес за \"1917 г.\", Тод Филипс за \"Жокера\", Мартин Скорсезе за \"Ирландецът\" и Куентин Тарантино за \"Имало едно време в Холивуд\". В номинациите влиза и \"Епъл\" с драматичния сериал The Morning Show с Дженифър Анистън. Освен в   тази продукция, която беляза началото на стрийминг услугата на \"Епъл\", има още две номинации -  . Дженифър Анистън и Рийз Уидърспуун, които участват в сериала, ще се конкурират с Оливия Колман (\"Короната\"), Джоди Комър (\"Да убиеш Ева\") и Никол Кидман (\"Големи малки лъжи\"). Сред   филми \"Замръзналото кралство 2\", \"Търсенето на Линк\", \"Как да си дресираш дракон: Тайнственият свят\", \"Играта на играчките: Пътешествието\" и \"Цар Лъв\" са номинирани в категорията за най-добра анимация. С почетна наградата \"Сесил Б. Демил\" ще бъде удостоен актьорът Том Ханкс.", "date": "2019.12.09", "title": "\"Нетфликс\" триумфира в номинациите за \"Златен глобус\""}
{"url": "https://www.dnevnik.bg/detski_dnevnik/2019/12/09/4003222_vuv_finlandiia_uchitelite_imat_svobodata_sami_da/", "text": "Една от най-желаните професии във Финландия е учителската. Подготовката трае пет години, от които три са практически. Всеки млад учител е много подготвен, каза в интервю за \"Дневник\" Яна Палоярви - директор на Дирекция \"Международно сътрудничество\" към Министерството на образованието и културата във Финландия. Освен това те имат свободата сами да планират учебната програма. Когато нещо привлече вниманието на детето и то иска да научи повече за него, планът се променя. Тя подчерта също, че финландската образователна система има холистичен подход - децата имат много междучасия и често ги извеждат навън. Не е важно колко време прекарват в класната стая и четат от учебника, важното е какво и колко получават, обясни Палоярви.", "date": "2019.12.09", "title": "Във Финландия учителите имат свободата сами да планират учебната програма"}
{"url": "https://www.dnevnik.bg/biznes/companii/2019/12/09/4003271_istorii_za_domashna_ljutenica_v_koito_ima_deca_s_filii/", "text": "                         Ако искате да зарадвате близък или приятел в Европа малко преди Коледа с интересна и вкусна изненада директно от България, би трябвало вече да сте участвали в играта на Mastercard \"Вкусът на дома\" (ако не сте – все още имате време). По този повод преди седмица Мирослава Симова, която от две години работи като CEO на Pernod Ricard в Чехия, писа на \"Фейсбук\" страницата си почти на шега, че много й се иска някой да й изпрати лютеница. Главният редактор на \"Бакхус\" Джиджи Лагадинова и приятел на Мирослава, мигновено се отзова на молбата й и изпрати един от колетите на Mastercard, които съдържат любими български храни. Ето какво ни разказа Мирослава минути след това: Когато чух за играта на Mastercard, във \"Фейсбук\" на шега написах какво ми липсва на мен, като очаквах да ми отговорят няколко близки приятели. Въпреки че профилът ми не е публичен, се отзоваха страшно много хора, които ми предлагаха да донесат това или онова от България, питаха ме каква точно лютеница обичам и т.н. - беше много мило. При мен вкусовете имат голямо значение – когато опитам нещо познато, все едно съм седнала с приятелка на площад \"Журналист\" – храната ме пренася другаде, връща ми конкретни спомени и е емоционален, свързващ елемент за приятели, среда, семейство, биография. И това е много хубаво. Като малка живеех до Южния парк, но тогава имаше едни места пред блока ни, които са били овощни градини. Там, на стената на един стар гараж, бяха направени няколко огнища, където всички хора, живеещи наоколо, в този днес \"елитен столичен квартал\", си правеха лютеница. То и магазините бяха празни и нямаше какво да се купи. И тъй като семействата се редуваха пред огнищата, децата от блока ходехме следобед с филии и съвсем буквално \"намазвахме\" от лютеницата на всеки. Това си го спомням много добре и ми е готино преживяване – сюрията деца с филии, чакат. Най-много обичам лютеницата на майка и татко - тя е доста люта и абсолютно винаги си нося по два-три буркана, когато се прибирам от София. Те не правят много неща за зимнина, но заради мен лютеницата я приготвят специално. Преди две години трябваше да пътувам от България до Шотландия по служебен и много официален повод – след 20 години работа ми връчиха един вид орден за заслуги към шотландското уиски – Keeper of the Quaich, което само по себе си е голяма чест, както и рядкост за жена. После трябваше да се върна в Прага, така че специално чекирах багаж заради лютеницата, а вътре имах много специална рокля. Церемонията беше в замък на седем века, посрещаха ни гайдари в шпалир и т.н. А, докато стигна до там, единственото ми притеснение беше да не ми се счупи лютеницата и да ми развали роклята. Мисля, че това е достатъчно добър пример какво правя в името на храната. Все още и вие може да участвате в играта на Mastercard, в която 50 късметлии ще имат щастието да изпратят безценна кутия с традиционни български вкусове на близък или приятел в Европейския съюз, която да го зарадва за Коледните празници и да събуди спомени.", "date": "2019.12.09", "title": "Истории за домашна лютеница, в които има деца с филии и шотландски замък"}
{"url": "https://www.dnevnik.bg/sviat/2019/12/09/4003234_ikonichna_roklia_na_princesa_daiana_izliza_na_turg/", "text": "Една от най-известните рокли на покойната принцеса Даяна излиза на търг. Става въпрос за тъмносинята кадифена рокля, която тя носи при танца си с  Джон Траволта  по време на  държавна вечеря в Белия дом  през 1985 г. Аукционът е Kerry Taylor, а цената ѝ се очаква да достигне 250 - 300 хил. лири, пише агенция \"Ройтерс\". През 2013 г. тя е била продадена за 200 хил. лири на \"романтичен джентълмен, който искал да разведри съпругата си\", разказват от аукциона. \"Но оттогава дрехата предимно виси в гардероба и сега двойката иска тя да излезе пред обществото.\" Това посещение е първото на  Даяна и принц Чарлс  като двойка в САЩ. Траволта споделя, че е бил много притеснен преди танца си с принцесата. \"Не знаех, че трябва да танцуваме, докато не се озовах там...  Даяна  не знаеше, че първата дама Нанси Рейгън не ме беше уведомила, че ролята ми е да съм чаровният принц\", разказва той.", "date": "2019.12.09", "title": "Иконична рокля на принцеса Даяна излиза на търг"}
{"url": "https://www.dnevnik.bg/sviat/2019/12/09/4003047_shest_meseca_po-kusno_protestirashtite_v_honkong_ne/", "text": "Някои загубиха работата си, други бяха осакатени, осъдени или принудени да емигрират. Но шест месеца след началото на продемократичното движение в Хонконг никой от демонстрантите не съжалява за участието си. Без прецедент след връщането на бившата британска колония на Пекин, движението започна на 9 юни, когато множество, наброяващо според демонстрантите един милион души, заля улиците на мегаполиса, за да спре проект, впоследствие отменен, за легализиране на екстрадициите към Китай. Местното правителство, съюзно на Пекин, остана неотстъпчиво и мобилизацията разшири исканията си, настоявайки за демократични реформи и критикувайки посегателствата на централната китайска власт срещу принципа \"Една държава, две системи\", за която се смята, че гарантира свободите на Хонконг. На първа линия в управлението на тази криза силите за сигурност противопоставиха все по-твърд и по-твърд отговор срещу демонстрантите. Реймънд Еюн, преподавател в епархийско девическо училище - елитно учебно заведение, много скоро се присъединява към протестното движение. Той присъства на 12 юни пред Законодателния съвет (хонконгския парламент), когато огромна демонстрация се изражда в насилие. Твърдо ядро от протестиращи, твърдо решени да се бият, проникват този ден във външния двор на парламента, който трябвало да обсъжда текста за екстрадициите, хвърляйки бутилки със запалителна смес, павета и метални щанги по полицаите. Силите за сигурност отвръщат със залп от сълзотворен газ срещу радикалите, след което - контраатака, предизвикала гнева на населението срещу собствената му полиция. И днес Реймънд не знае точно какво е ударило лицето му в този ден - гумен куршум или сачма. Едно нещо обаче е сигурно - в очите му са влезли безброй парченца стъкло от раздробените му очила. Зрението на дясното му око вече е едва 30 процента. Арестуван е за участие в безредици, впоследствие е освободен. Днес той не съжалява за нищо. \"Не минава и ден, в който да не се запитам как мога да допринеса още за каузата. Парите и материалните удоволствия са важни, но не толкова, колкото преди\", казва той за кореспондента на \"Франс прес\". Райън, 19-годишен студент, до неотдавна прекарвал времето си в видеоигри или гледане на футбол, говори в същия дух. Той е един от шестте хиляди демонстранти, арестувани през шестте месеца на недоволство. Наложена му е за смет. \"Преди това движение казваха, че съм весел човек и оптимист, но някои хора вече ме мислят за песимист, сподели той. Вече не се усмихвам много. Трудно ми е да се усмихвам, защото си мисля за другите демонстранти, които бяха бити от ченгетата, които бяха арестувани и още не са освободени.\" Има студени отношения с баща си, привърженик на правителството, и изпитва искрена тревога за бъдещето на движението. \"Чувствам се наистина безсилен. Не знам какво ще се случи. Това е като да прекосяваш река, рискувайки живота си на всеки камък, по който стъпваш\", казва той. За много хора животът никога вече няма да е същият. Бившият служител от британското консулство Саймън Чен живее в доброволно изгнание в Лондон, след като през август е задържан в продължение на две седмици от китайските власти. Пекин го обвинява, че е търсил услугите на проститутки, а той твърди, че е бил измъчван от китайски агенти, които искали да изтръгнат от него информация за демонстрациите в Хонконг. \"Аз съм в изгнание и вероятно повече никога няма да мога да се върна в Хонконг\", заяви той за АФП чрез послание в \"Телеграм\". Но и той не съжалява. \"Най-сетне мога да бъда наистина верен на себе си, да се изразявам, да работя свободно, да правя каквото искам с живота си, да се боря за демокрацията и свободите\", пише той. Бившата стюардеса Ребека Си е загубила работата си, понеже Пекин упражни натиск върху авиокомпаниите да вземат мерки срещу служителите, изразяващи подкрепа за протестното движение. Със сълзи на очи тя излезе пред медиите през август, за да разкаже как я уволнили от \"Катай Драгон\" (Cathay Dragon) заради публикациите й във фейсбук, в които коментирала политическата криза. Тя също остава позитивна: \"Ние всеки ден пишем история от юни насам. Китайското правителство си мисли, че се изтощаваме и че всичко \"ще се уреди\", но не осъзнава колко са корави хонконгците.\" /БТА", "date": "2019.12.09", "title": "Шест месеца по-късно протестиращите в Хонконг не съжаляват, че излязоха на улицата"}
{"url": "https://www.dnevnik.bg/sport/2019/12/09/4003299_policiiata_v_angliia_razsledva_13-godishen_fen_na/", "text": "Фен на \"Бърнли\" е разследван от полицията заради предполагаем расистки жест, който е отправил по време на мача с \"Тотнъм\" през уикенда. Виновникът е на 13 години и е насочил жеста към звездата на \"Тотнъм\" Хюн Мин Сон, съобщава полицията в Лондон. Тийнейджърът е бил изведен от \"Тотнъм стейдиъм\" от охраната на съоръжението. От \"Бърнли\" веднага излязоха с коментар, съобщавайки, че ще съдействат на властите. От клуба добавиха, че ще се свържат с младежа и неговото семейство, като са готови да го подложат на \"образователен курс\". \"Бърнли\" не толерира подобно поведение от своите фенове и има нулева търпимост към всякаква дискриминация\", съобщиха от клуба. Случаят в Лондон е един от инцидентите, които белязаха кръга във Висшата лига. По време на дербито на Манчестър между \"Сити\" и \"Юнайтед\" (1:2) бразилецът Фред от \"червените дяволи\" беше обиждан от фенове на \"гражданите\" и замерян със запалки. Това е пореден случай на расизъм в Англия през сезона. Още през  юли организацията Kick It Out  изрази притесненията си заради увеличения брой хомофобски прояви.", "date": "2019.12.09", "title": "Полицията в Англия разследва 13-годишен фен на \"Бърнли\" за расистки обиди"}
{"url": "https://www.dnevnik.bg/bulgaria/2019/12/09/4003307_snimka_na_denia_borisov_na_samoletonosach/", "text": "Министър-председателят Бойко Борисов се качи на борда на американския самолетоносач \"Хари С. Труман\", където заедно с ръководената от него делегация участва в опознавателна обиколка в рамките на НАТО, съобщи правителствената пресслужба. Заедно с българския премиер на самолетоносача на ВМС на САЩ бяха вицепремиерът и министър на отбраната Красимир Каракачанов (вторият от дясно наляво), началникът на отбраната генерал Андрей Боцев, командирът на ВМС контраадмирал Кирил Михайлов и командирът на ВВС генерал-майор Цанко Стойков. Присъства и посланикът на сАЩ в София Херо Мустафа (първата вдясно). Отправна точка за визитата бе авиобазата в Сигонела, Италия.", "date": "2019.12.09", "title": "Снимка на деня: Борисов на самолетоносач"}
{"url": "https://www.dnevnik.bg/razvlechenie/2019/12/09/3999089_koi_sa_pobeditelite_v_purvo_nivo_na_mejduzvezdni_voini/", "text": "Първият етап от играта \"Междузвездни войни: Възходът на Скайуокър\" приключи. В него се включиха общо 221 участници. От тях 199 са дали верен отговор. Жребият, изтеглен в понеделник сред всички отговорили правилно,  Ако се включите в него и отговорите правилно, може да участвате в жребий за една от следните награди: - 1 брой  която ще се състои на 18 декември в София - 1 брой    Как изглеждат наградите може да видите на страницата на  играта . Ако сте регистриран потребител на  id.capital.bg , може веднага да се включите в  играта , ако не сте - трябва първо да се регистрирате, но това става бързо. Жребият за второ ниво ще бъде изтеглен на 16 декември. Потребителите, които участват и в трите нива на играта и дадат правилни отговори във всяко от тях, ще бъдат включени в отделен жребий за наградата тример Remington Graphite G4 Series PG4000. Той ще бъде изтеглен и оповестен след края на играта на 23 декември. Повече за правилата и условията за участие в играта може да прочетете  тук .", "date": "2019.12.09", "title": "Кои са победителите в първо ниво на \"Междузвездни войни: Възходът на Скайуокър\""}
{"url": "https://www.dnevnik.bg/video/2019/12/09/4003284_greta_tunberg_neka_chuem_istoriite_na_zasegnatite_ot/", "text": "Нека да чуем историите на онези, които вече са засегнати от извънредното положение с климата\", призова шведската активистка за борба с климатичните промени Грета Тунберг. Тийнейджърката участва в пресконференция в рамките на 25-ата международна конференция за климата на ООН в Мадрид. \"Извънредната ситуация с климата вече засяга безбройно много хора. Хората и в момента страдат и умират заради това\", подчерта Грета Тунберг. Тя пристигна още в петък в Мадрид, а всяка нейна публична изява е обект на сериозно внимание от страна на испанските и световните медии. Видео: Reuters", "date": "2019.12.09", "title": ""}
{"url": "https://www.dnevnik.bg/bulgaria/2019/12/09/4003313_demokratichna_bulgariia_predlaga_oshte_merki_za/", "text": "Осем краткосрочни и десет дългосрочни мерки за качеството на въздуха предлагат общинските съветници на Демократична България в Столичния общински съвет. След като преди ден  кметът Фандъкова призова гражданите да не се отопляват  с твърдо гориво, днес тя обяви нова инициатива на ГЕРБ - отоплението с отпадъци да бъде приравнено към криминалните престъпления. Такава законодателна промяна вече се подготвяла от депутатите на партията. Демократична България\" има 12 съветници в 61-членния общински съвет и 8 от общо 24-те районни кмета. Ето мерките, които предлагат общинските съветници от \"Демократична България\": Кметът да информира гражданите какво е реалното положение с чистотата на въздуха във всеки момент чрез електронните табла на спирките на градския транспорт. - Да въведе зеления билет или напълно безплатен градски транспорт в дните със замърсяване. Да се увеличат превозните средства и да се намалят интервалите по линиите на наземния транспорт, за да стане по-удобен от личната кола. - Да се следи спазва ли се забраната за навлизане в бус лентите. Така транспортът ще е по-редовен. - Да се забрани престоят и паркирането в синя зона за колите без съответните стикери за тях. - Улиците да се мият редовно - Общината да следи по-строго за горенето на отпадъци. - Да се следи спазват ли се ограниченията за влизане в центъра на камиони и строителна техника. Дългосрочни мерки - Да бъде спрян проектът за инсинератора, който \"Демократична България\" нарича \"крематориум за боклук\". - Да се увеличат в пъти контейнерите за разделно събиране на отпадъци. - Услугите на \"Топлофикация\" да се подобрят и да поевтинеят. - Живеещите в къщи да получат стимули да се отопляват на газ или ток. - Градският транспорт да стане по-достъпен и бърз, а таксуването да е според изминатото време или разстояние. - Да се увеличи покритието на синята и зелената зона. - Да се изгради липсваща базова инфраструктура, която да разпредели транспортните потоци и да намали задръстванията – целия Околовръстен път, булевардите Тодор Каблешков, Източна тангента, Копенхаген, Данаил Николаев до Централна гара, Пенчо Славейков след Пирогов и т.н. - Велоалеите да се свържат в мрежа. - Озеленяването да се увеличи.", "date": "2019.12.09", "title": "\"Демократична България\" предлага още мерки за чист въздух"}
{"url": "https://www.dnevnik.bg/gradska_sreda/2019/12/09/4003314_vdiganeto_na_dvata_danuka_v_sofiia_ne_celi/", "text": "Само с 2 гласа повече ГЕРБ и ВМРО успяха да прокарат вдигането на двата местни данъка в София – за старите и мощните коли и за възмездните сделки с имоти, в транспортната комисия на Столичния общински съвет (СОС). Против гласуваха \"Демократична България\" и БСП, а Борис Бонев се въздържа. Опозицията първо настоя тази точка да не се гласува днес, а само да се обсъди, защото повишаването на тези данъци ще засегне много софиянци, а и не е ясно получените 38 милиона лева повече приходи за какво ще се похарчат. Председателят на комисията Карлос Контрера от ВМРО обаче каза, че по закона за местното самоуправление точката трябва да се гласува най-късно до 11 декември. Това значеше тя не може да се отлага. \"Няма такова изискване в този закон\", репликира Бонев, след като направи справка в лаптопа си. Контрера се поправи, че имал предвид друг закон – за нормативните актове. Бонев след минута отново обяви, че и в този закон няма такъв срок. Това наложи председателят да подложи на гласуване дали комисията въобще да вземе решение по тази точка днес. Само с един глас повече – съветниците от ГЕРБ и ВМРО успяха да парират идеята за отлагане на вдигането на двата данъка. Против бяха \"Демократична България\", БСП и Борис Бонев. Оказа се, че ГЕРБ си е поставил задачата точката да влезе за гласуване на сесия на СОС до края на декември и новият размер на двата местни данъка да важи от 1 януари 2020 г. Вносителят на предложението, кметът Йорданка Фандъкова, не присъства на заседанието, но заместникът й Дончо Барбалов разясни, че се очаква от увеличения данък приходите да нараснат с 18 милиона лева. От тях 10 милиона ще бъдат дадени на районните кметове за ремонти на тротоари и зелени площи. \"Това повишаване на данъка ще засегне 60% от колите в София, а мотивът, че така ще се намали замърсяването на въздуха е несъстоятелен\", според Калоян Паргов от БСП. Той препоръча да се намерят ефективни стимули хората с коли, произведени до 2010 г., да си купят по-нови, което реално ще допринесе за подобряване качеството на въздуха. От вдигането на данъка с 20 лева никой няма да слезе от колата си, убеден е и Владислав Панев от \"Демократична България\", който е съпредседател на Зелено движение. Според него от тази мярка няма да има никакъв ефект върху качеството на въздуха. Принципът \"замърсителят плаща\" реално не е спазен с тези мерки, обяви независимият Борис Бонев. Той директно се обърна към зам.-кмета Барбалов да изготви ясен списък с конкретни мерки и обекти, за които ще се разходват парите от повишения данък. \"Ремонтите на тротоари и улици нямат отношение към чистотата на въздуха\", отбеляза той. Нарастват разходите за поддържане на транспортната мрежа, обясни Контрера. Само по новия, трети, метродиаметър е планирано влаковете да изминат 900 000 км през 2020 г. и това изисква още средства. Бонев изчисли, че при 16 лв./км, колкото струва метрото, ще са нужни 14.5 милиона лева само за поддръжката на третия лъч. Опозицията в транспортната комисия на СОС направи извода, че всъщност вдигането на двата местни данъка е за да се дофинансира градският транспорт, а не е за подобряването на въздуха в София.", "date": "2019.12.09", "title": "Вдигането на данъка на старите коли в София не цели подобряването на въздуха, обяви опозицията"}
{"url": "https://www.dnevnik.bg/sviat/2019/12/09/4003266_bulgariia_i_rumuniia_sa_posledni_v_es_po_choveshko/", "text": "България остава сред държавите с \"много високо ниво на човешко развитие\", но губи една позиция спрямо миналата година и заедно с Румъния е на последно място сред страните от Европейския съюз. Освен това резултатът ѝ се влошава, ако се вземе предвид неравният достъп до възможности за развитие. Това показва авторитетният Индекс на човешкото развитие (Human Development Index, HDI), изготвян всяка година от Програмата за развитие на ООН.  Докладът , който обръща внимание на здравеопазването, образованието и доходите, изследва социално-икономическите неравенства, като ги анализира и отвъд средните им стойности. Наблюдават се индикатори, свързани с образование, здравеопазване и стандарти, и начина, по който се отразяват на напредъка на страните. Според доклада светът е пропилял 20% от възможностите за развитие заради неравенството. Докладът използва данни за България, според които средната продължителност на живота миналата година е била 74.9 г. (най-ниската в ЕС, близка до латвийската, 75.2, и румънската, 75.9). Използвана в изчисленията е и ниската стойност на брутния национален доход на глава от населението (19 646, най-малка в ЕС). Как неравенството променя данните Същевременно картината се променя при преизчисляването на индекса на базата на показатели на неравенство в съответната държава. Т.нар. Inequality-adjusted Human Development Index (IHDI) оценява как продължителността на живота, образованието и доходите са разпределени между гражданите. Използването на IHDI би поставило България в по-ниската категория, сред страните с \"високо ниво на човешко развитие\", макар да не променя мястото ѝ в таблицата.  в България според доклада е 12.1% - вторият най-висок след португалския (12.4%), следват Гърция (11.9) и Италия (11.8). За сравнение, в Норвегия, която е на първо място, той е 6.7%, а в Словакия и Унгария например е съответно 6.1 и 7.8. В разбивката на индекса все пак има един добър резултат на България и той е в   - стойностите му, сравнително ниски, са средни за ЕС. В много държави в съюза, а и извън него дори по-развити страни имат по-голям дял от домакинствата   (за България са посочени 6.3% при 17.1% за Испания и 9.1 за Франция, но 2.6 за Латвия). Добрите новини от IHDI свършват тук. България е с втория най-лош резултат (6.1%) в   (преди Румъния с 6.3%). По-сериозен е   - засегнатите от него в България са 23%, повече от всички други държави в ЕС. По-лош на Балканите е само резултатът на Сърбия (28.1%). От друга страна са   (индексът за двата пола в България е съответно 0.818 и 0.812, съизмерим с развити европейски държави и по-добър от други като Холандия). Друг добър резултат на България е   - България е 28-а, т.е. с по-малко неравенство пред някои държави от ЕС като Чехия, Гърция или Словакия. Заедно с Румъния Данните показват, че общо позициите на страната са се подобрили спрямо 2007 г., когато тя се присъедини към ЕС. Същевременно и тя, и Румъния вече попадат в графата на страните с много високо човешко развитие, а не с високо, както през миналото десетилетие. Прави впечатление, че през годините напредъкът на двете държави е сходен - например българският индекс се увеличава от 0.694 (през 1990 г.) на 0.792 през 2013 г. и 0.813 г. през 2017. За същия период румънският се увеличава от 0.701 съответно на 0.800 и 0.813. Миналата година двете получават еднакъв резултат - 0.816. Освен всички държави от ЕС и страни като Норвегия и Лихтенщайн пред България и Румъния са и държавите от Залива, Бруней, Аржентина, Русия, Беларус и Казахстан. От друга страна западните съседи на България - Сърбия и Северна Македония - както и Албания и Босна и Херцеговина са в долната категория на \"високо човешко развитие\", в която бе и България допреди няколко години. Изключение сред балканските страни извън ЕС е Черна гора, която получава същия резултат като България. Турция остава на 59-о място (и също сред \"много развитите\"). Свиваща се средна класа, високи нива на неформални и изложени на риск работни места, пропуски в социалната защита, емиграция на квалифицирани и млади работници и усещане за неравенство пред закона са особено голям проблем в Източна Европа и Централна Азия, се казва в доклада на ПРООН. Притеснение заради неравенството пред закона Докато намаляват разликите в жизнения стандарт, се появяват нови индикатори за неравенство и сред тях са достъпът до технологии и образование, отбелязват  авторите . Освен това климатичната криза излага на опасност по-слаби и уязвими групи. Например 90% от енергията в региона идват от въглища. Докато разходите за научноизследователска и развойна дейност са близо до средните в таблицата, съотношението на високо- и нискоквалифицирани работници е със стойност едва половината от тази в страните от Организацията за икономическо сътрудничество и развитие (ОИСР). С технологичния напредък тази пропаст може да се задълбочи. Проучванията на ПРООН сочат, че в обществата в региона има притеснения за качеството на управление - особено за корупцията и неравенството пред закона. Нужни са мерки и интервенции \"още преди раждането\" на детето, инвестиции в образованието и здравето му, които да продължават и когато вече възрастният е на пазара на труда, и когато го напусне. Данъците трябва да са съобразени като част от система с политики, включително такива за публични разходи за здравеопазване, образование и алтернативи на начин на живот, оставящ значителен въглероден отпечатък.", "date": "2019.12.09", "title": "България и Румъния са последни в ЕС по човешко развитие"}
{"url": "https://www.dnevnik.bg/citat_na_deniia/2019/12/09/4003318_citat_na_denia_pravilata_za_dvijenie_po_putishtata_sa/", "text": "Реплика на главния секретар на МВР Ивайло Иванов стана хит в социалните мрежи днес – четири дни по-късно, съобщи \"Медиапул\". На 5 декември след ареста на сина на обвиняемия Миньо Стайков – Стайко Стайков, който се возил в брониран автомобил с въоръжени мъже и отказал да даде документите си за проверка, главният секретар обясни какво го е наложило с думите: Стайков беше освободен малко по-късно без никаква мярка за отклонение, но с две обвинения – за неподчинение на полицейско разпореждане и за подаване на фалшив сигнал на телефон 112. Но думите на главния секретар трудно ще бъдат забравени. Излиза, че според него всички богати хора са изкарали парите си по нечестен път – реторика, която звучи абсурдно 30 години след краха на социализма.     ", "date": "2019.12.09", "title": "Цитат на деня: Правилата за движение са еднакви и за милионера, и за изкарващия честно прехраната си"}
{"url": "https://www.dnevnik.bg/evropa/2019/12/09/4003181_vuprosut_za_nezavisimost_ne_e_v_bjuletinata_za/", "text": "Попитайте избирателите в този живописен университетски град в Източна Шотландия как ще гласуват на тазседмичните избори и е много вероятно те веднага да превключат от въпроса кой кандидат искат да изпратят в парламента към въпроса дали трябва да има нов референдум за независимостта на Шотландия, което те вече отхвърлиха веднъж през 2014 г. Въпросът за шотландското отделяне от Великобритания не фигурира в бюлетината за британските избори. Но в умовете на мнозина от избирателите в Сейнт Андрюс, а и на други места в Шотландия това е въпросът, който доминира в тяхното съзнание, докато се готвят да направят окончателния си избор за кого да гласуват на изборите. Причината е, че решението на Обединеното кралство да излезе от ЕС преобърна с главата надолу политическия пейзаж и извади наяве старите разделения в Англия, Шотландия, Уелс и Северна Ирландия, поставяйки под напрежение връзките, които спояват Обединеното кралство. В Шотландия това означава да се говори за независимост. В Северна Ирландия това значи страхове от завръщане на религиозното насилие, което я тормозеше в продължение на десетилетия. Тези въпроси и самата тема за Брекзит формално не са основните преди предсрочните парламентарни избори в четвъртък, но реално прозират под повърхността. Не са много случаите досега, когато дадени избори са имали такива измерения за бъдещето на Обединеното кралство, образувание, смятано за даденост заради силно разпознаваемите му символи като кралицата, която е на престола от повече от шест десетилетия, и парламента с вековни традиции. Това образувание обаче се намира в уязвимо положение в сегашния момент, когато преминава през радикална промяна в отношенията с останалата част от Европа. На референдума през 2016 г. избирателите в Шотландия подкрепиха с голямо мнозинство оставането в ЕС, така че с право може да се каже, че На миналите парламентарни избори през 2017 г. в избирателния район Норт Ийст Файф, част от който е и Сейнт Андрюс, беше най-оспорваната надпревара в цялото Обединено кралство, като тогава шотландските националисти победиха либералдемократите със само два гласа разлика. Сега тези две партии отново се изправят една срещу друга. И макар и двете да са против Брекзит, те на са на едно мнение по въпроса трябва ли Шотландия отново да гласува на референдум за независимост. Според шотландските националисти трябва, защото Брекзит е толкова ужасен, че налага Шотландия отново да гласува на плебисцит. Те са изразители на битуващо мнение в Шотландия, че тя е който трябва да върви по свой самостоятелен път. Либералите, от друга страна, искат оставане в Обединеното кралство, дори и на 31 януари, както е планирано, то да излезе от ЕС. Бившият боксьор Крис Хонес е категоричен в позицията си - той ще гласува срещу шотландските националисти с надеждата да се сложи край на говоренето за нов референдум за независимост. Според него, ако Шотландия се отдели, на опасност ще бъде изложена цялата структура на европейската отбрана. \"Аз съм 100 процента против разпадане на Обединеното кралство\", каза 69-годишният Хонес. \"Много сме добри в това да се оплакваме, а истината е, че Обединеното кралство си функционира много добре. Ако Шотландската национална партия успее да разбие Обединеното кралство, това без съмнение ще отслаби НАТО, а аз съм голям привърженик на НАТО\", добави той. Лидерът на партията Никола Стърджън даде ясно да се разбере, че ако никоя партия не успее да събере пълно мнозинство в парламента, всяка политическа сила, която потърси подкрепа от нейната, за да управлява, ще трябва да разреши на Шотландия да организира  нов референдум за независимостта  и да приеме резултатите от него. Джон Къртис, преподавател по политология в Университета в Стратклайд, заяви, че в Шотландия сегашните дебати за независимостта и тези за Брекзит са се преплели. По думите му резултатите в Норт Ийст Файф и много други шотландски избирателни райони на \"Когато говорим за Брекзит, говорим и за независимостта\", каза той. \"И обратно, когато говорим за независимостта, говорим и за Брекзит\", добави Къртис.  Не е само Шотландия. В Северна Ирландия някои смятат, че изборите, ако след тях стане така, че  сегашното споразумение за Брекзит  бъде претворено в реалност, Северна Ирландия може да се отдалечи от Обединеното кралство и да се сближи с Република Ирландия. Това е проблемен въпрос. Според сегашния план за Брекзит, който се очаква бързо да бъде одобрен, ако консерваторите на премиера Борис Джонсън получат мнозинство, Северна Ирландия ще остане по-тясно обвързана с европейските правила за търговия, отколкото останалата част от Обединеното кралство, за да не се налага да се въвеждат проверки по границата с членката на ЕС Република Ирландия. Това от своя страна може да означава нови проверки в търговията между Северна Ирландия и другите части на Обединеното кралство. Тези, които категорично желаят обединение на Ирландия или се страхуват от него, вярват, че това е първата решителна стъпка към слагане на край на сегашното й разделение. Всякакви промени в сложния баланс в статута на Северна Ирландия, дори и малки, може да имат големи последици. Обратно в Шотландия, Крейг Бойд, съдържател на малък фризьорски салон, заяви, че ще подкрепи шотландските националисти с надеждата това да осигури нов референдум за независимост. По думите му това е много по-важно от въпроса за Брекзит. \"Предишния път гласувах за независимост, ще го направя и още веднъж\", каза той. \"Дали ще е (независима Шотландия) в единния (европейски) пазар или в съюза, не зная. Но във всички случаи искам да видя Шотландия независима\", добави Бойд. Но Джони Балфур, чийто род управлява фермата \"Балбърни\" от 1642 г., е уморен от цялата дискусия за независимостта, която така и не може да намери окончателно решение. Той си спомня, че когато избирателите отивали да гласуват на референдума през 2014 г., им било казано, че това е решение, което се взема \"веднъж на поколение\", и затова той не иска да се връща отново към този въпрос само пет години по-късно. \"Това е още една форма на неопределеност\", каза той. \"Самият факт, че все още се занимаваме с тази тема... Нека си управляваме страната така, както сме решили през 2014 г., и да престанем да си играем с тази тема\", заяви Балфур. /БТА", "date": "2019.12.09", "title": "Въпросът за независимост не е в бюлетината за изборите, но е в умовете на шотландците"}
{"url": "https://www.dnevnik.bg/bulgaria/2019/12/09/4002858_kratki_novini_putiat_kum_kulata_prez_kresnenskoto/", "text": "                         . Седмокласничка почина в училище във Враца Ученичка в седми клас в едно от най-големите училища във Враца и региона – СУ \"Христо Ботев\" е починала тази сутрин, предаде БНР. По неофициална информация, момичето е имало здравословни проблеми. \"Уведомени са институциите, провеждат се разговори от специалисти. Психолози работят с учениците\", се казва в официално съобщение на училището. Прокуратурата разследва фондация \"Пловдив 2019\" Окръжната прокуратура в Пловдив е започнала разследване за престъпление на длъжностно лице от фондация \"Пловдив 2019\" за неизгодни сделки, от които са произлезли значителни вреди за фондацията, съобщи БТА. Прокуратурата се е самосезирала по публикации четири дни след събитието - 11-13 януари тази година, за нарушения при харченето на парите за откриващия спектакъл. Проверени са а 43 договора и 13 обществени поръчки на фондация \"Пловдив 2019\" за 3.2 млн. лв.  Пътят през Кресненското дефиле беше затворен заради катастрофа Тежка катастрофа между два камиона и лека кола блокира Кресненското дефиле и затвори пътя към Кулата за повече от четири часа. Сигналът за инцидента е подаден малко преди 9 ч. Катастрофата е станала в района на жп гара Яворов, на пет километра преди Кресна. При инцидента има един ранен.", "date": "2019.12.09", "title": "Кратки новини: Седмокласничка почина в училище във Враца"}
{"url": "https://www.dnevnik.bg/sport/2019/12/09/4003302_ispanskiiat_sud_opravda_36_futbolisti_obvineni_v/", "text": "Съдът в Испания оправда 36 футболисти, които бяха обвинени в манипулиране на мач от сезон 2010-2011. Заради срещата от последния кръг на Ла Лига във въпросния сезон между \"Леванте\" и \"Реал\" (Сарагоса) бяха задържани общо 41 души. \"Сарагоса\" спечели двубоя и се спаси от изпадане. Сред известните лица, които бяха привлечени по време на делото бяха халфът на ПСЖ и бивш играч на \"Манчестър юнайтед\" Андер Ерера, треньорът Хавиер Агире, който сега води \"Леганес\", както и бившият капитан на \"Атлетико\" Габи Фернандес. Съдът оправда всички 41 души, след като магистратите във Валенсия не намериха доказателства. Бившият президент на \"Сарагоса\" Агапито Иглесиас и финансовият директор Хавиер Поркера обаче са признати за виновни, че са направили плащане от близо 1 милион евро към съперника, за да може тимът да се спаси от изпадане. Двамата получиха присъди от година и три месеца, но вероятно няма да влязат в затвора заради това, че им е първо провинение.", "date": "2019.12.09", "title": "Испанският съд оправда 36 футболисти, обвинени в манипулиране на мачове"}
{"url": "https://www.dnevnik.bg/bulgaria/2019/12/09/4003334_vuv_vtornik_bufernite_parkingi_v_sofiia_shte_sa/", "text": "Във вторник - 10 декември, Столичната община обявява за безплатни буферните паркинги, за да насърчи използването на метрото и други видове транспорт. Причина за решението са стойностите на фини прахови частици във въздуха през днешния ден и прогнозата на Националния институт по метеорология и хидрология за утре. В София и областта, както и в други 11 областни, главно в западна и южна България, е в сила предупреждението \"жълт код\" за отпасна мъгла. Буферните паркивги се намират на бул. \"Цариградско шосе\" до метростанция \"Инфоекспоцентър\", до станциите на метрото на бул. \"Джеймс Баучер\" и \"Бели Дунав\" - \"Надежда\" и \"Връбница\", както и най-новият - отклит през октомври,  на бул. \"Драган Цанков\"  до спирка \"Национален стадион\". . Столичната община съобщава, че е в готовност да обяви т. нар. \"зелен билет\" за безплатно пътуване в градския транспорт, ако среднодневното количество фини прахови частици надхвърли 200 мгк/куб.м среднодневно. Максимално допустимата нрма е 50 мгк/куб.м Продължава извършването на извънредни проверки на източници на замърсяване, уверяват от общината. Местнвата власт призовава гражданите, които имат възможност, да не използват личните си автомобили, а тези, които се отопляват на твърдо гориво - да преминат на алтернативно отопление. В съобщението се припомня, че на електронен адрес  https://air.sofia.bg  може да се следят в реално време измерваните стойностите на фини прахови частици, прогнозите за следващите дни, както и допълнителните мерките, които Столична община въвежда, в дните с по-високи нива на замърсяване. От началото на декември работи и специално мобилно приложение, което известява за предприетите мерки при повишена концентрация на ФПЧ. SofiAir може да се свали и използва на телефони с Android и iOS операционни системи.", "date": "2019.12.09", "title": "Във вторник буферните паркинги в София ще са безплатни"}
{"url": "https://www.dnevnik.bg/photos/2019/12/09/4003242_fotogaleriia_svetovnite_snimki_na_denia_-_9_dekemvri/", "text": "Зрелищни изригвания от Етна озаряват небето в Катания, Италия.", "date": "2019.12.09", "title": "Фотогалерия: Световните снимки на деня - 9 декември"}
{"url": "https://www.dnevnik.bg/video/120_minuti/2019/12/09/4003290_kamen_donev_chuvstvam_se_istinski_shtastliv_kogato_se/", "text": "Чувствам се истински щастлив, когато се смея сам. Това не е лесна задача. Много трудно се разсмивам, но когато се разсмея на нещо сам, веднага изваждам една тетрадка и си го записвам.\" Това сподели в предаването \"120 минути\" по Би Ти Ви актьорът и режисьор Камен Донев. Запитан дали е щастлив, той отговори \"Много\". \"Най-щастлив съм бил тогава, когато създавам нещо, когато то все още не е завършено, но аз усещам, че ще стане\", призна той. \"Инстинктите ми никога не са ме предавали. Предавали са ме близки хора, приятели, но аз съм бил благодарен на това, защото съм се доверил. Аз не съм от хората, които се пазят, аз не съм от хората, които пазят добрината и доверието си. Аз вярвам, че човек, дори да страда от това понякога, трябва да остане такъв\", каза още Камен Донев.", "date": "2019.12.09", "title": ""}
