{"url": "http://www.dnevnik.bg/sport/2017/10/24/3065604_inter_izskochi_na_vurha_v_seriia_a_sled_pobeda_sreshtu/", "text": "Интер\" излезе начело в Серия А след успеха си с 3:2 срещу \"Сампдория\". \"Нерадзурите\" водеха с 3:0, като направиха куп пропуски, но в края трябваше да се борят за съхраняването на успеха след получени два гола. Съставът от Милано събра 26 точки и изпревари с една \"Наполи\", който е с мач по-малко. Милан Шкриняр даде преднина на домакините, а след това звездата Икарди вкара два гола за 3:0. Синьо-черните удариха и три греди. С попаденията на Давид Ковнацки и Фабио Куалярела \"Сампдория\" се доближи до изненадващо изравняване в края и опита да го постигне, но не успя. Гостите започнаха агресивно и атакуваха в началото. В 18-ата минута обаче \"Интер\" поведе чрез Шкриняр, който след центриране от ъглов удар изпревари вратаря на съперника. Домакините удвоиха в 32-ата, когато Икарди от воле вкара красив гол. \"Интер\" продължи вихрено и след няколко пропусна и греди направи 3:0. В 55-ата минута Иван Перишич получи отдясно и пусна към Икарди, който отблизо засече във вратата. С два сходни гола \"Сампдория\" намали изоставането си. Най-напред в 68-ата минута след центриране от дясно Ковнацки отбеляза при далечната греда. Пет минути преди края на мача отново след подаване от дясно Куалярела се възползва и с глава направи 2:3.", "date": "2017.10.24", "title": "\"Интер\" изскочи на върха в Серия А след победа срещу \"Сампдория\""}
{"url": "http://www.dnevnik.bg/biznes/turizam/2017/10/24/3065504_chili_e_nai-preporuchvanata_turisticheska_destinaciia/", "text": "Чили е страната, която оглавява годишната класация на издателство \"Лоунли планет\" за най-привлекателни туристически дестинации през 2018 година, предаде ДПА, цитирана от БТА. Следват Южна Корея и Португалия. Начело на класацията за 10-те най-препоръчвани града е Севиля. Испанският град е похвален за преживяната напоследък трансформация от \"задръстен от трафик метрополис, почиващ на исторически лаври. . .в град на велосипеди и трамваи, решен да даде нов живот на артистичното си минало\". Градът в южната област Андалусия беше сред местата, където се снимаше сериалът \"Игра на тронове\", допринесъл за популяризиране на красотите и на Хърватия, Северна Ирландия и други страни. Списъкът на предпочитани градове включва също Детройт, в американския щат Мичиган, австралийската столица Канбера и Хамбург в Германия. Дестинацията, която се определя за най-изгодна, е естонската столица Талин, следвана от испанските Канарски острови.", "date": "2017.10.24", "title": "Чили е най-препоръчваната туристическа дестинация за 2018 година"}
{"url": "http://www.dnevnik.bg/photos/2017/10/24/3065023_fotogaleriia_kak_moje_da_izglejda_ogradata_po/", "text": "Единадесет месеца след встъпването в длъжност на президента Доналд Тръмп първите осезаеми признаци за напредък по едно от централните обещания на кампанията му са се появили по границата на САЩ с Мексико.", "date": "2017.10.24", "title": "Фотогалерия: Как може да изглежда оградата по границата между САЩ и Мексико"}
{"url": "http://www.dnevnik.bg/sport/2017/10/24/3065507_bulgarskata_federaciia_iska_domakinstvo_na_evrovolei/", "text": "Българската федерация по волейбол (БФВ) изрази намерение за кандидатстване за домакинство на европейско първенство за жени. Погледите са насочени към шампионата през 2021 г. По време на посещението в Рим преди три седмици президентът на БФВ Данчо Лазаров, вицепрезидентът Любомир Ганев и спортният министър Красен Кралев са разговаряли с президента на Европейската конфедерация по волейбол (CEV) Александър Боричич. Те са представили желанието си България да поиска домакинството, обявиха от БФВ. Боричич уверил българската делегация, че евентуалната кандидатура на страната \"стои много сериозно и има големи шансове да бъде подкрепена\", допълват от БФВ. За последно България беше домакин на европейско за жени през 2001 г. През 2015 г. страната прие съвместно с Италия Евроволей за мъже, а  догодина предстои световното за мъже - също съвместно с Италия .", "date": "2017.10.24", "title": "Българската федерация иска домакинство на Евроволей за жени през 2021 г."}
{"url": "http://www.dnevnik.bg/skorost/avtomobilna_industriia/2017/10/24/3065510_fiat-kraisler_vdigna_s_50_pechalbata_si_pri_sushtite/", "text": "Чистата печалба за третото тримесечие на автомобилостроителния концерн \"Фиат-Крайслер\" (Fiat-Chrysler) е скочила с 50 процента на годишна основа, въпреки че продажбите й са останали без промяна, предадоха ДПА и \"Асошиейтед прес\", цитирани от БТА. Чистата печалба е достигнала 910 млн. евро, спрямо 606 млн. евро през тримесечието от юни до септември на миналата година. За тримесечието нетните приходи са спаднали с 2% до 26.4 млрд. евро, а глобалните продажби са останали без промяна - 1.12 милиона доставени автомобила. Печалбата преди отчитане на лихви и данъци (EBIT) е нараснала със 17\" до 1,76 млрд. евро. Близо две трети от приходите на концерна идват от Северна Америка. \"Фиат-Крайслер\" потвърди целите си за 2017 година, посочвайки, че очаква нетни приходи от 115-120 млрд. евро и чиста печалба от най-малко 3 млрд. евро.", "date": "2017.10.24", "title": "\"Фиат-Крайслер\" вдигна с 50% печалбата си при същите продажби"}
{"url": "http://www.dnevnik.bg/sviat/2017/10/24/3065505_rusiia_blokira_v_oon_opit_da_se_udulji_razsledvane_za/", "text": "Русия гласува в Съвета за сигурност на ООН против удължаването на разследване, с което две организации опитват да разберат дали Сирия още притежава химически оръжия. Разследването започна с единодушно одобрение на петнайсетте постоянни членки на съвета през 2015 г. с мандат от една година, който през 2016-а беше удължен с още толкова. Съвместният механизъм за разследване (JIM) обединява усилията на ООН и  Организацията за забрана на химически оръжия . Новият му доклад - посветен на атаката в сирийския град Хан Шейхун през април - трябва да се появи в четвъртък, а мандатът му ще изтече в края на ноември. Очаква се текстът да обясни кой е отговорен за нападението, при което  загинаха десетки  и което сирийската опозиция, Западът и други държави приписват на режима на Башар Асад.  Заедно с Русия единствено Боливия гласува \"против\" удължаването на мандата, а Китай се въздържа. Представителят на Москва в Съвета за сигурност Василий Небензя обяви, че Русия е готова за удължаване на мандата, но това трябва да се случи само след като докладът е публикуван и съветът може да го обсъди. \"Не се опитвайте да създадете впечатлението, че механизмът ще е мъртъв, ако не приемем тази резолюция днес,\" каза той, обръщайки се към колегата си от САЩ Ники Хейли. Тя настояваше решението за мандата да се вземе преди доклада. \"Русия отново демонстрира, че е готова на всичко, за да гарантира, че варварският режим на Асад никога няма да носи отговорност за употребата на химически (вещества) като оръжия,\" каза Хейли.", "date": "2017.10.24", "title": "Русия блокира в ООН опит да се удължи разследване за химически оръжия в Сирия"}
{"url": "http://www.dnevnik.bg/sviat/2017/10/24/3065347_zabrani_li_velikobritaniia_dumite_bremenni_jeni/", "text": "Британското правителство защитава правата на транссексуалните хора, но няма проблем с фразата \" бременни жени \", наложи се да обясни говорителка на външното министерство на Великобритания. Това се случи, след като кабинетът предложи на ООН да замени в свой документ израза \"бременни жени\" с \"бременни хора\", за да не изключва транс- и  интерсексуалните мъже , уточнява в. \"Гардиън\". Първоначално тази информация бе публикувана от в. \"Таймс\" и предизвика възмущение в медиите и сред някои феминистки автори. Въпросният текст е Международния пакт за гражданските и политически права, който влезе в сила през 1976 г. и в който пише, че смъртно наказание \"не бива да се налага на  бременни жени \". Говорителката на Министерството на външните работи уточни, че не става въпрос за изличаване на тази фраза, а за препоръка от юрисдикцията на пакта да не бъдат изключвани  транссексуалните  бременни хора. Във Великобритания досега е имало два такива случая, пише в. \"Таймс\". Броят на децата там, които искат да променят пола си, продължава да расте. Между април и септември 2017 г. 1302 деца – 50 на седмица – са били насочвани към Агенцията за развитие на половата идентичност, показват официални данни. Сред тях са 82 деца, по-малки от 10 години, и две четиригодишни. Общият им брой е с 35% по-висок, отколкото за същия период миналата година. \"Няма обяснение за увеличението в последните 10 години, но знаем, че има значителен прогрес към приемането и разпознаването на транссексуалните хора в обществото, както и по-голямо значение за специализираните клиники и наличната подкрепа\", коментира директорът на агенцията д-р Поли Кармайкъл пред в. \"Гардиън\".", "date": "2017.10.24", "title": "Забрани ли Великобритания думите \"бременни жени\""}
{"url": "http://www.dnevnik.bg/sviat/2017/10/24/3065519_nova_vulna_reketyorski_kiberataki_udari_ukraina_i/", "text": "Украинските власти потвърдиха, че няколко мащабни кибератаки са били насочени към инфраструктура в страната. Сред обектите, засегнати от хакерските действия, са информационната система на международното летище в Одеса и киевското метро. \"Поднасяме извиненията си на пътниците заради принудителното увеличаване на времето за обслужване,\" каза летището в профила си във \"Фейсбук\". От ръководството обясняват, че се работи в засилен режим, за да се компенсират затрудненията и да се отстрани проблемът. След атаката на летището беше засегната и компютърната система на киевското метро, а според някои информации обект на нападението е било и министерството на инфраструктурата. Първоначално изданието Front News International съобщи, че кибератаката може би е извържена с модификация на вируса  Petya , поразил редица държавни и корпоративни системи в  Украйна и Русия  в края на юни. Руска компанията от сектора на онлайн сигурността Group-IB обаче обяви, че акцията е извършена със зловреден софтуер, наречен Badrabbit. Впоследствие Серхий Демедюк, който оглавява киберполицията на Украйна, потвърди, че става дума за Badrabbit. Демедюк добави, че страната не е била силно засегната. На машините, ударени от вируса, се е появило съобщение, изискващо откуп в размер на 0.05 биткойна (приблизително 285 долара). За хакерско нападение съобщи и \"Интерфакс\", една от най-големите руски информационни агенции. Според заместник-генералният ѝ директор Юрий Погорелий \"безпрецедентна вирусна атака\" е прекратила услугите на сайта. Към 19:15 ч. българско време (няколко часа след инцидента) сайтът все още не бе достъпен. Погорелий каза на няколко руски медии, че техническият екип работи, за да възстанови услугите на агенцията. Малко след това и сайтът на \"Фонтанка\", най-голямото петербургско онлайн издание, се оказа недостъпен и от ръководството му потвърдиха, че медията е станала обект на кибератака. В \"Туитър\" Group-IB съобщи, че по нейни данни са засегнати и други сайтове освен въпросните издания. Според \"Лаборатория Касперски\" новият вирус е целенасочена атака на корпоративни мрежи, а повечето жертви се намират в Русия.", "date": "2017.10.24", "title": "Нова вълна рекетьорски кибератаки удари Украйна и свали водещи руски медии"}
{"url": "http://www.dnevnik.bg/citat_na_deniia/2017/10/24/3065527_citat_na_denia_samo_predi_9-ti_septemvri_mvr_i/", "text": " С тези думи председателят на Българския лекарски съюз Венцислав Грозев коментира днес по БНТ  заканата на премиера Бойко Борисов  да започнат масови проверки за истиността на болничните. Според него има достатъчно други контролни органи в самата система на здравеопазването, за да се налага да се правят проверки съвместно с органите на МВ. \"За мен това звучи много екстравагантно. Не болничните са дневният ред на обществото в сферата на здравеопазването\", смята д-р Грозев. Той поясни, че от лекарския съюз са заявили воля за реформи в здравеопазването, като са дали и конкретни предложения на политиците. \"Не всички предложения са неглижирани. Където са се вслушали в становищата ни, нещата вървят\", обобщи д-р Венцислав Грозев. Председателят на БЛС допълни, че системата на болничното здравеопазване е консервативна и хубаво промените да апочнат отдалеч и с пилотни модели, за да се види техният ефект.", "date": "2017.10.24", "title": "Цитат на деня: Само преди 9-ти септември МВР и здравното министерство са били в едно"}
{"url": "http://www.dnevnik.bg/photos/snimka_na_denia/2017/10/24/3065303_snimka_na_denia_kataluncite_mogat_i_da_izpiiat_chl_155/", "text": "Допреди няколко седмици малцина в Испания (и още по-малко извън нея) знаеха какво е чл. 155. Днес всеки на улицата може да говори за задействането на този най-известен член от конституцията, който би позволил Каталуня да се управлява пряко от Мадрид заради референдума за независимост от 1 октомври, пише в. \"Ел мундо\". Очаквано числото 155, заредено с много символика, се превърна и в източник на хумор, и в пазарна ниша. От нея се възползва предприемачът от Хихон Рубен Лавандера, кръстил \"Чл. 155\" своята версия на известния ликьор \"крема каталана\". Вече произвеждал ликьора, когато започнала кризата, и решил, че може да го продава и с друг етикет. \"Когато се появи темата за (член) 155, реших да изпреваря (премиера Мариано) Рахой и си казах: не зная какво ще продам, но със сигурност ще привлека вниманието. Посрещна се добре, хората в Каталуня разбират от хумор\", казва Лавандера в телефонно интервю. На етикета над името на ликьора са карикатурите на местния премиер Карлес Пучдемон и заместника му Ориол Жункерас. Под надписа \"Чл. 155\" пък стои разговорна фраза, която грубо може да се преведе като \"ще те повали на земята\" или \"ще те смаже\".", "date": "2017.10.24", "title": "Снимка на деня: Каталунците могат и да \"изпият\" чл. 155 от конституцията"}
{"url": "http://www.dnevnik.bg/sport/2017/10/24/3065530_plishkova_e_na_polufinal_v_singapur_sled_oshte_edna/", "text": "Световната №3 Каролина Плишкова се класира за полуфиналите в заключителни турнир на WTA в Сингапур. След като в първия си двубой надигра безапелационно финалистката от Australian Open и \"Уимбълдън\" Винъс Уилямс с 6:2, 6:2, днес чехкинята разби със същия резултат най-добрата тенисистка на 2017 г. Гарбине Мугуруса. В другия мач от Бялата група Уилямс постигна много драматична победа срещу шампионката от \"Ролан Гарос\" Йелена Остапенко - 7:5, 6:7 (3), 7:5 след 3.13 часа игра. 20-годишната латвийка допусна второ поражение от два мача и загуби шансове да продължи напред. Плишкова си гарантира не само участие в полуфиналите, а и първата позиция в групата. В четвъртък Мугуруса и Уилямс ще се срещнат в директен мач за втората позиция, осигуряваща място във финалната четворка. Двубоят между Плишкова и Остапенко е без значение за крайното класиране. Плишкова имаше нужда от едва 62 минути, за да спечели мача със заемащата второто място в световната ранглиста Мугуруса. Испанката беше далеч от обичайното си ниво, сервираше доста неубедително и допусна много грешки при разиграванията. Мугуруса, която миналата седмица беше избрана за номер 1 в женския тенис през 2017 г., пласира скромните за възможностите си седем уинъра и допусна 17 непредизвикани грешки. Плишкова беше на другия полюс. Tя записа 15 печеливши удара и само осем непредизвикани грешки. 25-годишната чехкиня проби още в първия сервис гейм на Мугуруса, след което отрази точка за пробив и затвърди предимството си - 3:0. Плишкова задържа аванса си до 5:2, когато за втори път спечели подаването на испанката и приключи сета. Във втората част чехкинята заигра още по-уверено. Тя увеличи серията си на седем последователни гейма и поведе с 5:0. Мачът изглеждаше приключил, когато в следващия гейм световната №3 поведе с 40:0. Мугуруса все пак спаси трите поредни мачбола и измъкна подаването си. Шампионката от \"Уимбълдън\" дори върна единия пробив пасив и намали до 2:5. Още в следващия гейм обаче Плишкова проби на нула и сложи точка на спора. Тя постигна 20-ата си победа срещу тенисистка от топ 10 и седма от девет мача срещу Мугуруса.", "date": "2017.10.24", "title": "Плишкова е на полуфинал в Сингапур след още една разгромна победа"}
{"url": "http://www.dnevnik.bg/sport/2017/10/24/3065537_sled_bezobrazna_igra_i_kusno_probujdane_cska_oburna/", "text": "Късно пробуждане помогна на ЦСКА да направи обрат за 3:1 и да отстрани \"Ботев\" (Враца) за Купата на България. Червените изиграха много слаб мач, но все пак постигнаха крайната си цел и са на четвъртфинал. Двубоят на \"Българска армия\" премина в две лица. Стамен Белчев направи много промени в състава след  дербито с \"Левски\" (2:2)  и до почивката ЦСКА игра безобразно. Гостите изпуснаха да водят с два гола, след като вкараха рано чрез Атанас Димитров, а след това улучиха и греда. Второто полувреме донесе промяна, като в основата беше включването на голмайстора в Първа лига Фернандо Каранга. Червените започнаха да атакуват и да притискат съперника. Те бяха улеснени от червения картон на Кристиян Григоров в 65-ата минута. След него дойдоха головете на Каранга, Кирил Десподов и Кевин Кубемба. \"Ботев\" започна отлично мача и поведе в осмата минута, когато Димитров засече центриране от ъглов удар. Две по-късно ЦСКА стигна до единствената си добра възможност през първата част - Густаво Кулма влезе в наказателното поле и стреля ниско, но вратарят на съперника спаси. В 20-ата минута Кабов стреля много силно, но улучи гредата. Топката попадна в Емил Стоев, който вкара с глава, но попадението не беше зачетено заради засада. На почивката Стамен Белчев направи две промени и в игра се появиха Каранга и Кевин Меркадо. Постепенно ЦСКА започна да създава положения и направи няколко пропуска от добри възможности. В 65-ата минута Григоров получи директен червен картон след посягане срещу падналия Каранга. Само три по-късно след центриране от ъглов удар бразилският нападател стреля и след рикошет резултатът беше изравнен. В последните десет минути червените вкараха още два пъти. Най-напред в 81-ата Каранга не улучи отблизо топката и тя попадна в Десподов, който я прати във вратата. ЦСКА увеличи преднината си в 84-ата минута, когато Кубемба със силен удар в наказателното поле отбеляза за 3:1.", "date": "2017.10.24", "title": "След безобразна игра и късно пробуждане ЦСКА обърна \"Ботев\" (Враца) за купата"}
{"url": "http://www.dnevnik.bg/sport/2017/10/24/3065385_moderniziraniiat_sporten_kompleks_akademika_beshe/", "text": "Модернизираният спортен комплекс \"Академика 4-ти км\" в София беше открит. Министърът на младежта и спорта Красен Кралев посочи, че в подобни съоръжения ще се раждат и подготвят бъдещите шампиони на България. Комплексът, който включва няколко зали и 25-метров басейн, беше ремонтиран с 940 хиляди лева. \"Той е много важен и оттук нататък усилията ни ще бъдат концентрирани именно върху такива тренировъчни обекти, защото в тях провеждат подготовка и се изграждат бъдещите шампиони на България\", заяви Кралев. \"Това е поредна важна стъпка в изпълнение на нашата програма за изграждане и реновиране на спортната база в страната. Днес откриваме този обект, утре се открива ремонтираната зала \"Младост\" в Димитровград, за която Министерският съвет отпусна 3 млн. лева, в четвъртък в Сливен ще прережем лентата на новата зала на Станка Златева, започна ремонтът на Зимния дворец. В началото на следващата година ще завърши изграждането на \"Арена Шумен\", строи се и \"Арена Бургас\", посочи спортният министър. Кралев изрази задоволството си от откриването на басейна, тъй като по думите му цялата страна страда от липса на съоръжения за практикуване на плувни спортове. Плановете са пълната реконструкция на комплекса да приключи с ремонт на футболния терен и кортовата писта, която е много важна за подготовката на лекоатлетите през есенния сезон.  На откриването беше и кметът на София Йорданка Фандъкова, която посочи, че за следващата година се планира двойно увеличение на бюджета за детско-юношески спорт до 800 000 лева. В \"Академика\" вече тренират мъжкият отбор на баскетболния \"Левски\", деца от школата на волейболния отбор на сините, както и любители от школата на Владимир Николов.  След реконструкцията съоръжението вече е енергийно ефективно, посочват от спортното министерство. Подменени са дограмата, осветителните тела с нови лед енегроефективни лампи, извършена е топло и хидроизолация на покрива, топлоизолирани са стените, монтирани са нова фотоволтаична инсталация за топла вода и нови климатична и вентилационна системи. ", "date": "2017.10.24", "title": "Модернизираният спортен комплекс \"Академика\" беше открит с амбиция да създава шампиони"}
{"url": "http://www.dnevnik.bg/bulgaria/2017/10/24/3065513_do_vseki_delegat_na_festivala_ot_1968_g_-_agent_na_ds/", "text": "Основна част от подготовката на Държавна сигурност (ДС) за Световния младежки фестивал от 1968 г. в София е включвала поставяне на устройства за подслушване (бръмбари) във всеки хотел в София и внедряване на агенти сред всички чуждестранни делегации. Дейността се е простирала на поне 3 континента. Това се разбира от документи на \"Държавна сигурност\", събрани от Комисията по досиетата в сборника \"Държавна сигурност и IX световен младежки фестивал\", който беше представен днес. Хартиеният вариант на сборника съдържа 120 документа на бившата структура, от които 70 са свързани с подготовката на фестивала, 20 със сведения от провеждането му, а равносметката е събрана в 10. Разширеният дигитален вариант на сборника съдържа над 200 документа и снимки. Деветият световен фестивал на младежта се провежда в София от 28 юли до 6 август 1968 г. Това време съвпада с напрежението между Съветската република и Чехословакия, влязло в историята като \"Пражката пролет\". По същото време в САЩ се организират протести срещу войната във Виетнам. Паника в ДС Поставен в тази политическа ситуация, в Държавна сигурност са гледали на фестивала като на възможност \"България да бъде нападната\" от \"идеологическата диверсия\" и пропаганда на \"противника\", както се казва в документите. Държавна сигурност е смятала провеждането на фестивала като военна операция\", каза Михаил Неделчев на представянето. По думите му ДС е впрегнала целия си агентурен апарат в България и в чужбина, като са следени делегациите още при формирането им в чужбина. \"Опасността се е очаквала отвсякъде, но и без да се знае изобщо откъде може да дойде\", поясни Неделчев. Той цитира и документи, в които се казва, че е трябвало \"техническите мероприятия\" във всички хотели да бъдат \"проверени за изправност\", а в новите да бъдат въведени. \"Под технически мероприятия се има предвид бръмбари, устройство за подслушване\", поясни Неделчев. На стотици километри Така в документите могат да бъдат прочетени сведения за това как \"вървят фестивалните приготовления\" в Канада, САЩ, Франция, Великобритания, Кипър, Панама, Бразилия,Кувейт, Афганистан, Обединените арабски емирства, Судан, Сиера Леоне и още много държави. Чужденците са били \"разработвани\", \"профилактирани\" и \"проверявани по линия на ДС\", се вижда още в документите от сборника. Някои от тях са били \"набелязвани\". Целта била, когато пристигнат в България, да им бъдат проведени \"допълнителни активни мероприятия с цел предотвратяване на евентуални вражески прояви във връзка с фестивала\". През юли 1968 г. е била сформирана отделна група наречена \"Отделение 5000\", която е било разпусната на 15 август - седмица след края на фестивала. Тя е трябвало да \"обезпечи провеждането на фестивала\", като от документите се вижда, че е имала директна връзка с Шесто управление към Държавна сигурност. В архивите има данни за над 300 документа от това отделение. От тях обаче са останали само 4 зашото другите са били унищожени, каза Марко Цветков, който е сред съставилите на сборника. Той обясни, че Държавна сигурност е провела обучение на над 2000 преводачи, които ще обслужват чуждестранните делегати. Цветков е попаднал на документи, в които се е казвало, че някои от обучаваните преводачи са подхождали \"несериозно\" към опасността от идеологическата диверсия.", "date": "2017.10.24", "title": "До всеки делегат на фестивала от 1968 г. - агент на ДС, във всеки софийски хотел - \"бръмбар\""}
{"url": "http://www.dnevnik.bg/photos/2017/10/24/3064880_fotogaleriia_svetovnite_snimki_na_denia_-_24_oktomvri/", "text": "Момент от състезанието за ръчно направени коли без двигатели Red Bull Box Cart Race в Токио, Япония.", "date": "2017.10.24", "title": "Фотогалерия: Световните снимки на деня - 24 октомври 2017 г."}
{"url": "http://www.dnevnik.bg/skorost/2017/10/24/3065571_v_bukuresht_obmisliat_da_vuvedat_taksa_za_koli_v/", "text": "Такса за достъп до центъра на румънската столица обмислят местните власти с цел опазване на околната среда и историческите сгради в Букурещ, съобщава агенция Аджерпрес. Кметът на града Габриела Фиря заяви днес на конференция на тема инвестиционни проекти, че е възможно да се стигне до подобно решение, но само след прилагане на пакет от мерки за разтоварване на пътния трафик и адекватни обществени обсъждания и проучвания на общественото мнение по темата. В Лондон  подобна такса за всички автомобили действа от 14 години , а от вчера колите, които са на повече от десет години, дължат допълнителна сума. \"Не можем да продължим да си позволяваме това, което става днес. В Букурещ е пълно със стари коли\", заяви Фиря. Според нея обаче такива ограничителни мерки не могат да се налагат преди да се обновят превозните средства на градския транспорт, да се изградят паркинги и велоалеи. Тя посочи, че въвеждането на такса за центъра ще стане след осъществяването на тези цели и след адекватни обществени обсъждания. Габриела Фиря съобщи още, че кметството е в напреднали преговори с Европейската банка за възстановяване и развитие за закупуването на още 200 градски автобуса със стандарт за изгорелите газове Евро 6, в допълнение към други 400, които са предмет на обществена поръчка. \"Как да насърчаваме гражданите да използват градския транспорт, когато автопаркът е съставен от 1000 много стари автобуса\", коментира кметът. Същевременно министърът на околната среда Грациела Гаврилеску заяви днес, че автомобилите със стандарти за изгорелите газове, по-ниски от Евро 2, 3 или 4 може да бъдат таксувани в зависимост от вредните емисии, предаде Аджерпрес. \"Качеството на въздуха е в опасност\", отбеляза министърът допълни, че в периода януари-септември 2017 г. са регистрирани 80% повече автомобили в сравнение със същия период на миналата година.", "date": "2017.10.24", "title": "В Букурещ обмислят да въведат такса за коли в центъра"}
{"url": "http://www.dnevnik.bg/bulgaria/2017/10/24/3064731_obilni_valeji_se_ochakvat_v_16_oblasti/", "text": "Оранжев код за обилни валежи е в сила за 16 области на страната за 24 октомври. Това сочи справка на сайта на Националния институт по метеорология и хидрология (НИМХ) към Българската академия на науките (БАН). Областите, за които е в сила кодът са: Плевен, Ловеч, Пловдив, Смолян, Кърджали, Стара Загора, Габрово, Велико Търново, Русе, Разград, Търговище, Шумен, Бургас, Ямбол, Хасково и Сливен. В тях се очакват значителни валежи до 35-50 л/кв., а локално са възможни и количества и до 60 л/кв.м.  Във Велико Търново, Русе, Разград, Търговище, Бургас, Ямбол, Сливен, Хасково и Кърджали има оранжев код и за силен вятър. Там поривите на вятъра ще достигнат до 15-20м/с.  Във всички останали области на страната е в сила жълт код за валежи. В тях количествата от дъжд ще бъдат в порядъка между 15-30 л/кв. Локално са възможни количества и до 40 л/кв.м. Жълт код за силен вятър има в областите Силистра, Добрич и Варна.", "date": "2017.10.24", "title": "Обилни валежи се очакват в 16 области"}
{"url": "http://www.dnevnik.bg/skorost/2017/10/24/3064335_toiota_lend_kruizur_stana_po-purgav_i_po-siguren/", "text": "Най-разпостраненият сред всички модели на \"Тойота\" - \"Ленд Круизър\", който се продава на над 190 пазара, вече присъства и в България в своята най-нова версия. Третият фейслифт на автомобила, след лансирането му през 2010 година, беше представен на софийския автосалон, приключил на 22 октомври. Основните различия могат да се открият във външните промени, по-качествени материали вътре, подобрения в динамичните показатели и обогатен набор от системи за сигурност. Приборното табло на \"Ленд Круизър\" е сменено, като между километража и оборотомера има екран, на които се извежда различна полезна информация. Мултимедията използва 8-инчов реагиращ на допир дисплей. За първи път в модела се предлагат вентилирани предни седалки и отопляеми задни седалки. За зимата сериозно удобство е отопляемите челно стъкло и дюзи на чистачките. Само един мотор за европейските пазари Дължината на новия \"Ленд Круизър\" е повишена с 6 см до 4.84 метра. На европейския пазар автомобилът се предлага с 2.8 литров турбодизелов двигател с мощност от 177к.с, който се комбинира с шестепенна механична трансмисия или нова автоматична със същия брой предавки. В зависимост от кутията максималният въртящ момент е 370 или 450 Нм (за ръчната). Средният разход на гориво е 7.4 л/100 км. Водачът може да избира между пет режима на шофиране – еко, комфортен, нормален и два спортни. Системата за подпомагане на движението извън пътя пък променя настройките на колата в зависимост от това дали ще се шофира по асфалт, кал, пясък, чакъл, сняг и т.н. Още по-категоричен извън пътя Новият \"Ленд Круизър\" има минимум 21.5 см. пътен просвет. Купувачите могат да избират между три варианта на задния диференциал – отворен, заключващ се и новия Torsen с ограничено приплъзване. Последният от тях автоматично разпределя въртящия момент в променливо съотношение от 50:50 до 30:70 между предните и задните колела. Торсен диференциалът повишава и стабилността в завой при завиване на автомобила, като разпределя въртящия момент, генериран от спирачното усилие на двигателя, от вътрешното към външното задно колело. При ускорение в завой, диференциалът намалява въртящия момент към вътрешното задно колело, в случай на приплъзване, и го разпределя към външното задно колело за подобряване на сцеплението. Обновеният \"Ленд Круизър\" вече е оборудван с технологиите за сигурност, обединени под името \"Toyota Safety Sense\", които включват система за предотвратяване на челен сблъсък с разпознаване на пешеходци, адаптивен круз контрол, сигнализация за напускане лентата за движение, монитор за превозно средство в \"мъртва точка\" на огледалата и сигнализация за напречен трафик при движение на заден ход. Най-високото ниво на оборудване се оборудва със система за адаптивно променливо окачване, която позволява на водача да избира между нормална, комфортна и спортна возия. С избор между 5 различни скорости на движение, системата за контрол на пълзенето управлява двигателя и спирачките за поддържане на определена скорост в помощ на водача при бавно спускане или изкачване на наклон, или за освобождаване на автомобила в случай на засядане. За шофьора остава само да насочва колата с волана. Функцията за наблюдение на външната среда е разширена с добавянето на изглед под пода, преден ротационен изглед, панорамен изглед и широокоъгълен изглед зад автомобила.", "date": "2017.10.24", "title": "\"Тойота Ленд Круизър\" стана по-пъргав и по-сигурен"}
{"url": "http://www.dnevnik.bg/detski_dnevnik/2017/10/24/3064348_za_nasilieto_seksa_i_decata/", "text": "За впечатленията си от срещите с децата пред \"Детски Дневник\" разказва Николета Попкостадинова, създател на платформата и един от обучителите, провели кампания за превенция на сексуално насилие сред ученици в цялата страна. \"Много ясно, че профилите ни са публични, аз нямам нищо за криене. Е, да, през цялото време ни пишат непознати.\" \"Тя ме удари с прозореца в главата и аз разпратих на всички нейни голи снимки, и после аз съм виновна и мен ме изключиха от предишното ми училище.\" \"На едни приятелки на един купон им сложиха испанска муха в бирите и да видите как после отидоха в стаята, в която не искаха да ходят.\" \"Ей тука, на спирката, госпожо, всяка вечер след часовете един се разкопчаваше и ни го показваше.\" \" Не, не е нормално. Никоя от тези ситуации и безброй други като тези не са нормални. Всички са ни разказани от ученици на възраст между 14 и 19 години от цялата страна. В разгара на  скандала  в Холивуд с Харви Уайнстайн и последвалата  вълна  от истории с хаштага #MeToo (\"И на мен\"), заляла социалните мрежи, след като Алиса Милано призова жертвите на сексуален тормоз и насилие да напишат кратичката фраза в профилите си, ние – от LoveGuide проведохме кампанията. Целта на кампанията е тийнейджърите да разберат какво е сексуално насилие и експлоатация, как да ги разпознават, как да се предпазят, кои са най-често жертвите и какво да направят, ако се случи на тях или техен приятел. Тя включва  4 кратки видеа ,  наръчник  и подробни  онлайн материали . Както и часове в училища в няколко градa за около 400 ученици, провеждани от обучителите на LoveGuide. Не само в момента, и не само кампанийно, има огромна  . Те не знаят и нямат достатъчно и правилната информация, за да могат сами да си поставят граници кое е окей и кое не, кога трябва да им светне червената лампичка, че нещо не е наред и какво да направят в такава ситуация. За да не се стига до най-лошото. Всяка четвърта българка е жертва на сексуално насилие от страна на партньора си – тоест трябва да се говори и с момичетата как да се пазят, и с момчетата – какво да не причиняват на приятелките си и изобщо на момичетата, с които общуват. Да не говорим, че често жертви на сексуално насилие стават и момчета. Никой не е застрахован.  Пак у нас, едва  10% от случаите на сексуално насилие  са нападение от непознат. Те не са в никакъв случай за пренебрегване, но в останалите  . Това може да е чичо на приятел, роднина, преподавател, треньор, шеф, колега, гадже... Много често е някой, когото не само познават, но дори харесват. Ето защо, за да могат сами да се предпазят и защитят децата, просто  .  Но за да има смисъл в тези разговори, трябва да са очи в очи с децата. Ние провеждаме часове по здравно и сексуално образование в училища в цялата страна. А в  YouTube  канал а ни всяка седмица има нов епизод на тези теми със страхотната Весела Бабинова. На сайта са достъпни надеждни и интересни за младите хора  ресурси  и отговаряме анонимно и лично на хилядите им въпроси. А те питат много: за промените в пубертета, хигиената, секса, любовта, отношенията и връзките. Просто защото в училище няма задължително и адекватно здравно образование, а вкъщи тези теми са традиционно табу. Лятото ни заляха с въпроса:   И следват какви ли не сценарии, в които не се ползват контрацептиви. И после защо България е на  . И да, става въпрос за средностатистическите тийнейджъри в цялата страна.  Всеки път изскача  – всички са гледали или гледат – и това ли е начинът, по който се прави секс в истинския живот? \"Много ли е хубаво да ви дерат по гърба?\", \"Коя е любимата поза на момичетата?\", \"Колко момичета харесват секс, който е като изнасилване?\" Също и за  . Това са истински въпроси на деца между 14 и 19 години, които ходят в хубави училища и имат добър стандарт на живот. Много приятно впечатление ни прави, че учители, директори, а   и сами ни канят и търсят, и питат. Но докато няма изгледи в училище да бъде въведено задължително и адекватно здравно образование, топката е в нас – неправителствените организации, родителите и учителите, на които ни пука  с всички тези ситуации. ", "date": "2017.10.24", "title": "За насилието, секса и децата"}
{"url": "http://www.dnevnik.bg/bulgaria/2017/10/24/3064582_niama_prichina_vlakovete_ot_pernik_da_ne_stigat_do/", "text": "Напълно е възможно пътническите и бързите влакове от Перник, Драгоман, Банкя и Мездра да продължават до гара Казичене, вместо да спират на Централна гара в София. Това се казва в отговор на Министерството на транспорта на въпрос от \"Дневник\". Предложението влаковете по това направление да продължават до Казичане направиха  от сдружение  \"Градски транспорт и инфраструктура\" в края на август . Според тях по този начин броят на пътуванията с влак от и до Перник, Драгоман, Банкя и Мездра, Нови Искър, Своге, Костинброд, Лакатник и Волуяк ще се повиши с между 6 и 10% годишно, което са между 1 и 3 млн. повече. Столичният общински съвет трябва да гласува предложението, с което да поиска от кмета на София да изпрати писмо до \"Български държавни железници - Пътнически превози\", което да предвиди промяната в плана си за следващата година, който трябва да бъде готов до декември на предходната. Ефектите От сдружение \"Градски транспорт и инфраструктура\" посочват, че промяна би довела до съкращаване на времето за пътуване, основно за работещите в индустриалните зони, както и до по-високо потребление на метрото. Например времето за пътуване от \"Дружа\" 2 до \"Захарна фабрика\" ще отнема около 20 минути, а тези по линиите Нови Искър - Летище София, Волуяк - Подуяне, Казичене - Централна гара до 40 минути. Най-голямо повишение - с до 45%, се очаква по линията \"Искърско шосе\" - \"Захарна фабрика\", пътуванията от Нови Искър – гара Искър ще бъдат с около 25% повече. Между 5 и 10% повече ще бъдат пътуванията линиите Казичене - Искърско шосе, Казичене - Централна гара и Волуяк - Подуяне. Общината все още обмисля, БДЖ анализира В началото на месеца общинските съветници от \"Политическа група 5\" Симеон Славчев (независим) и Светослав Витков (Глас народен) внесоха предложение за удължаване на линиите до комисията по транспорт. Вече близо месец обаче то обаче не попада в дневния ред на комисията. От пресцентъра на Столичния общински съвет казаха за \"Дневник\", че в общината са получили отговор от Министерството на транспорта едва вчера и тепърва трябва да обсъди възможностите. В отговора от министерството се казва, че \"БДЖ-Пътнически превози\" все още прави анализи, с които да определи кои влакове от направлението да бъдат продължени до Казичане, на какъв интервал да се движат и колко броя пътници ще ги използват.", "date": "2017.10.24", "title": "Няма причина влаковете от Перник да не стигат до Казичане, според Министерството на транспорта"}
{"url": "http://www.dnevnik.bg/bulgaria/2017/10/24/3064716_london_iska_nad_17_mln_lv_ot_bulgarskoto_posolstvo_za/", "text": "Посолството на България дължи 806 265 британски паунда (1 769 568 лв.) на Transport For London за \"такса задръстване\" (congestion charge) към края на септември тази година, според самата компания и британското министерство на външните работи. \"Такса задръстване\" се плаща за всяко влизане в центъра на столицата на Великобритания в работно време. Тя е въведена от бившия кмет на Лондон Кен Ливингстън през февруари 2003 г. Сумата е натрупана от въвеждането на таксата, която в момента е 11.50 паунда за ден. САЩ водят в \"класацията\" на длъжниците България е на 29-о място в \"класацията\" на длъжниците от около 145 дипломатически мисии. За поредна година лидер е посолството на САЩ със £11 820 975, следвано от Япония - £ 7 911 210, Нигерия- £ 6 661 680, Русия - £ 5 639 200, Индия - £ 5 290 970, Германия - £ 4 268 400, Китай - £ 4 205 410, Полша - £ 4 013 640, Гана - £ 3 594 075 и Судан - £ 3 134 535. Цялата дължима сума от посолствата е близо 109 млн. британски паунда. Дипломатическата практика е да не се плаща \"Съгласно установената практика на дипломатическите представителства в Лондон, те не плащат такава такса\", отговориха от Външно министерство на въпрос на \"Дневник\" защо не се плаща таксата. От справката за длъжниците на Transport For London може да се заключи, че все пак дипломатите от някои държави си плащат, защото в дъното на \"класацията\" са посолствата на Македония, Туркменистан и Панама с дължими едва 130 паунда. От справка към края на 2011 г., пък се вижда, че от началото на кампанията до декември 2011 г. български дипломати са платили предварително 3633 разрешителни за влизане в центъра, както и 22 глоби. \"Такса задръстване\" се плаща предварително - за еднократно влизане или на месечна база, а камери, разположени в периметъра на зоната с ограничения, разпознават нарушителите по номерата на автомобилите им. Според запознати с проблема до 2005 г. почти всички посолства са си плащали, но тогава посланикът на САЩ Робърт Тътъл, по решение на Белия дом, спира да се издължава. В следващите 2 години решението на Вашингтон е последвано от Франция, Германия и по-голяма част от страните от ЕС. Вероятно и нашето посолство тогава е спряло да плаща за влизане в центъра, както и глобите за това. САЩ и останалите държави се позовават на текстове на Виенската конвенция, според която дипломатическите мисии са освободени от данъци. Кметството на Лондон, както и сегашното правителство обаче настояват, че \"таксата задръстване\" е такса за влизане в центъра на Лондон, а не е данък. Въпросът не бил повдиган по дипломатически път В писмено изявление на външния министър Борис Джонсън, публикувано на сайта на британския парламент преди две седмици, се казва, че в разговори с дипломати е поставен въпросът за заплащане на дълговете на посолствата към Transport For London и общината, които освен \"такса задръстване\" включват и данъци за несвойствени за дипломатически мисии дейности, и глоби за паркиране. \"През април тази година Дирекция \"Протокол\" писа на дипломатическите мисии и международните организации, давайки им възможността да платят дълговете си или да обжалват определен вид глоби, ако смятат, че са им присъдени некоректно\", се казва в изявлението на Джонсън. Изявлението му е придружено с детайлна справка за дължимите от всяка страна суми. Според данните от декември 2016 г. българското посолство е имало 6853 неплатени глоби за \"такса задръстване\" за 797 035 паунда, но не дължи данъци или глоби за паркиране. \"Въпросът никога не е бил повдиган по дипломатически път\", заявиха от МВнР. Само преди дни кметът на София Йорданка Фандъкова  беше на посещение при кмета на Лондон Сидик Кан , а преди малко повече от седмица външният министър Екатерина Захариева беше в Лондон за  среща с колегата си Борис Джонсън.  Дипломати присъствали на срещите твърдят, че въпросът за дължимата сума, не е поставян и предполагат, че питанията в британския парламент и публикациите в британските медии са за вътрешна употреба.", "date": "2017.10.24", "title": "Лондон иска над 1.7 млн. лв. от българското посолство за \"такса задръстване\""}
{"url": "http://www.dnevnik.bg/sport/2017/10/24/3064050_takejuki_ketcuia_arhitekt_noviiat_stadion_na_barselona/", "text": "Кетцуя беше един от лекторите на четвъртото издание на Международната конференция за фасаден инженеринг в София, организирана от производителя на алуминиеви архитектурни системи \"Етем\". \"Дневник\" разговаря с Кетцуя за проекта на \"Камп ноу\", бъдещето на спортните съоръжения, жилищните сгради, ефектите от небостъргачите и предизвикателства пред съвременната архитектура. - В момента формата на стадиона е асиметрична, като централната трибуна е по-ниска от отсрещната. Това е така, защото последните подобрения, които са правени по стадиона, са засегнали само отсрещната трибуна. Ние искаме да изравним височината на стадиона, като ще добавим около 5000 седящи места. Ще махнем и покрива, който в момента е само над основната трибуна, и ще изградим нов над всички сектори. Целта ни е да създадем еднакви условия за всички зрители, които ще наблюдават мачове на \"Камп ноу\". Така стадионът ще стане като музей на демокрацията – всички фенове ще имат равни условия. Когато е изграден \"Камп ноу\", стадионите са били предназначени единствено за феновете на футболни мачове. Ние обаче ще променим това, като ще добавим и зона за обществено ползване. Ще изградим балкон от външната страна на стадиона. Това ще бъде място за отдих, за срещи и ще е достъпно през цялото време, а не само в дни на футболни срещи. - Зависи от клубовете, от клиентите. Те може да искат да е само за комерсиални цели. Аз се надявам, че стадионите ще станат обществени места с разнообразни функции. Просто зависи дали клубовете искат единствено да печелят пари от стадионите си или те да бъдат също и обществени пространства. Много клубове искат да добавят повече търговски помещения и сгради, хотели около стадиона, за да могат да ползват пространството и в другите дни от седмицата. - От футболен клуб \"Барселона\" имаха много изисквания, които основно касаеха запазването на историята на стадиона, сигурността на конструкцията и безопасността на запалянковците. Важно беше и проектът ни да може да бъде изпълнен, като същевременно на стадиона да могат да се играят мачове. Стадионът е направен преди 60 години (построен е през 1957 г.). Клубът искаше да приведем стадиона към стандартите за сигурност на футболните организации, в които членува - ФИФА, УЕФА и Ла Лига. Предвидихме коридор около целия стадион, защото в момента достъпът е сложен и достигането от едната част на стадиона до другата е трудна. Ще има и асансьори за още по-лесен достъп. - Постоянно се притеснявахме за бюджета заради този балкон, който ще бъде за обществено ползване. Той беше изцяло наша идея и не беше включен в предвидения от клуба бюджет. Беше трудно да пригодим проекта, така че да може да бъде изграден. - Най-вече защото искахме да запазим оригиналния дизайн на \"Камп ноу\", характеристиките и културата, заложени в това място. Често, когато се реновира стадион, се мисли само как той да стане по-голям. Вместо това ние започнахме да мислим по какъв друг начин може да бъде използван. Така предложихме нова визия за стадиона, но запазихме оригиналното в него. - Да, след месец започва строежът на гимнастическа зала по наш проект за олимпийските игри в Токио през 2020 г. Тя ще е напълно нова. Ще има формата на купа и ще бъде направена от японски кедър. Ще има и 80 метрова арка, която също ще бъде от дърво. Избрахме този материал защото искахме да напомним за японските традиции с дървото, както и да покажем новите му възможности. След олимпиадата залата ще се използва като изложбена зала. Тя също ще има балкон, който ще бъде за обществено ползване, както този на \"Камп ноу\". - Все повече хора започват да живеят в нови затворени комплекси. Те имат градини, спорни зали, красиви къщи с много зеленина и изглеждат като райски места. Тези комплекси обаче разделят хората. От една страна, защото създават социално неравенство, защото в тях живеят основно по-заможни, богати хора. От друга, защото живеем в свят, в който общуването се прехвърли изцяло в дигиталния свят. Хората не си говорят със съседите си, а само с тези, които познават, но не физически. Роля на архитектурата е да промени това, като проектира повече обществени пространства, места за срещи. Защото сме физически тела и обитаваме физически пространства и би трябвало да общуваме в тях, директно. Aрхитектите трябва да доставим това, което е необходимо на технологията. Тази професия вече не е за най-авангардните хора. Вече ние само компенсираме това, което е изостанало във физическия свят от технологиите. - Небостъргачите са натрупани етажи един върху друг. Т.е. има по-голяма концентрация на хора. Това прави обществото по-бързо. Те са по-удобни за живеене и общуване. Умните градове са много удобни, но трябва да мислим и за историята, облика, местната култура на всеки един град и как небостъргачите ще им повлияят, преди да започнем да ги строим. Защото със строителството на небостъргачите понякога се унищожават историята и обликът на околността. Същевременно небостъргачите са универсални, същите сгради можеш да видиш в Сао Паоло, Токио. Ако не се замисляме за това, всички градове по света ще бъдат еднакви.", "date": "2017.10.24", "title": "Такеюки Кетцуя, архитект: Новият стадион на \"Барселона\" ще е като музей на демокрацията"}
{"url": "http://www.dnevnik.bg/sviat/2017/10/24/3064710_nad_1300_kompanii_sa_premestili_centralite_si_ot/", "text": "Над 1300 компании, регистрирани в Каталуня, са намерили друго място в Испания за централния си офис, откакто жителите на автономната област гласуваха на референдум за независимост. Това сочат данни на официални испански институции. Към 18:00 ч. българско време на 23 октомври 1302 компании, базирани в Брселона, бяха преместили централите си към други области на Испания, считано от деня след референдума (2 октомври). Испанската агенция по вписванията отчита 670 такива случая само между понеделник и петък миналата седмица. В четвъртък броят им е най-голям за ден до момента - 268. Повечето от тях до (1165) момента са били базирани в област Барселона, малка част в Жирона, Лейда и Тарагона. Обратното решение - да преместят централата си в Каталуня - са взели 54 компании за същия период. Големите имена Сред напусналите Каталуня са най-малко 45 средни и големи предприятия, включително шест от седемте базирани в Барселона компании, листвани на испанската борса. Останалите са със значителна тежест в испанската икономика. След компаниите от \"Ибекс\" са  две водещи банки  (  и  ), телекомът Cellnex, корпорацията от сектора за недвижими имоти  , конгломератът  , управляващ пътна и телекомуникационна инфраструктура и  , газоразпределителен оператор в Европа и Латинска Америка с основни акционери   и  . Сред по-малките компании са производители на хранителни продукти, специализирани във финансови услуги, издателски гигант, агенции за недвижими имоти, производител на цимент, застрахователни компании и по-малки банки и много други. Обявявайки решението за преместването на Bruixa d'Or, компанията, управляваща една от най-известните лотарии в Испания, шефът ѝ Шабиер Габриел и Лисет, каза в интервю за испанска телевизия: \"Правя го, защото много обичам Каталуня, но съм испанец.\" Габриел и Лисет се смятат за един от най-богатите каталунски предприемачи. Междувременно миналата седмица вицепремиерът Ориол Жункерас беше планирал среща с международни компании като \"Алстом\", \"Хюлет-Пакард\" и \"Майкрософт\" в опит да ги успокои за бъдещото развитие на Каталуня. Впоследствие отмени срещата, която трябваше да е дискретна, а информацията за нея се разпространи в медите. Проблемът не е само в гигантите Проучване на каталунската асоциация на микро-, малки и средни предприятия Pimec, цитирано от \"Ел паис\", сочи, че близо 11% от членовете ѝ са отворили сметки извън Каталуня. Десет на сто са спрели инвестициите, а девет на сто казват, че ще го направят в бъдеще. Близо 2.2% казват, че обмислят преместване, а 15.7% - че не знаят какво ще направят. Допитването обхваща 130 000 предприятия с до 250 служители - гръбнакът на каталунската икономика. \"Сякаш ни вадят зъб,\" казва председателят на организацията Жозеп Гонсалес и Сала. Защо компаниите си тръгват от Каталуня От мястото, където компанията е вписана, се управлява дейността ѝ. Решението за преместване има малка стойност на ниво текущи бизнес начинания. Освен пощенски адрес обаче седалището определя държавата, в която въпросният бизнес е регистриран. Ако Барселона действително обяви едностранно независимост, дадена компания, която се намира на нейна територия, ще трябва да стане \"каталунска\", а не испанска. Преместването в момента, от една в друга част на една и съща държава, струва малко усилия към настоящия момент, а не се очаква Каталуня да е склонна в законодателството, което тепърва би изработвала, да допуска подобни промени. От друга страна, тъй като независима Каталуня автоматично би се оказала извън Европейския съюз, базираните на нейна територия компании също така автоматично биха се оказа изключени от общия европейски пазар и за дейността им в ЕС ще действат други правила. Адресът определя и каква юрисдикция важи за съответните компании. Не на последно място стъпката е силно символична - Каталуня, която се възприема като една от най-важните точки за испанския бизнес, се оказва изправена пред стотици (някои от тях водещи) компании, които биха предпочели да са испански, а не каталунски. В началото на октомври Мадрид също така промени някои  бизнес регулации , за да улесни преместването на тези компании от Каталуня.", "date": "2017.10.24", "title": "Над 1300 компании са преместили централите си от Каталуня за 3 седмици"}
{"url": "http://www.dnevnik.bg/sviat/2017/10/24/3064822_maksimalnoto_komandirovane_na_rabotnici_v_es_shte_e_do/", "text": "Министрите на труда в страните членки на Европейския съюз постигнаха споразумение за реформа на директивата за командированите работници. Това съобщи еврокомисарят по социалните въпроси Мариан Тисен в края на продължилото над 11 часа заседание в Люксембург, съобщава БТА. Тя определи споразумението като балансирано. Сред министрите, които са се противопоставили на договореното, са тези от Полша, Унгария, Литва и Латвия. Трима министри са се въздържали - тези на Великобритания, Ирландия и Хърватия. След 11-часовите дискусии министрите на труда са се споразумели за периода на командироването - максимално 12 месеца, както бе поискала Франция. Но тази продължителност може да бъде удължена с 6 месеца по искане на предприятието. Франция, която настояваше за реформата на директивата за командированите работници, трябваше да отстъпи относно сектора за транспортните фирми, една особено деликатна тема, защото страните от Вишеградската група, както и Испания и Португалия се притесняваха за негативните последици от реформата върху техните шофьори. Според постигнатото тази нощ споразумение вече е предвидено на шофьорите на камиони да се прилага старата директива за командированите работници от 1996 г., а не новата, до влизането в сила на друга реформа на европейска директива, посветена специално на транспортните фирми, която установява правилата в този сектор. Франция приветства постигнатото споразумение, като го обяви като \"победа за Европа\". С реформата бе силно ангажиран френският президент Еманюел Макрон.", "date": "2017.10.24", "title": "Максималното командироване на работници в ЕС ще е до 12 месеца, решиха министрите на труда"}
{"url": "http://www.dnevnik.bg/bulgaria/2017/10/24/3064823_pochinal_e_edin_ot_putnicite_v_oburnaliia_se_krai/", "text": "Единият от пострадалите при катастрофата във Владая снощи е починал в болница \"Токуда\", друг е с опасност за животав \"Пирогов\". Останалите двама са в стабилно състояние, обяви пред БНТ директорът на спешния център към столичната болница \"Пирогов\" проф. Асен Балтов. Вторият пациент, приет за лечение в \"Токуда\", е в стабилно състояние и предстои днес да бъде опериран. Двама от пострадалите са настанени във Военномедицинска академия, за чието състояние ще бъде дадена информация по-късно. Снощи движението по пътя София - Перник бе ограничено в района заради  пътен инцидент , при който пострадаха седем души. Поради несъобразена с времето скорост бус се обърна на пътя.  Не се знае дали шофьорът на буса е сред приетите в \"Пирогов\", тъй като пациентът с опасност за живота е бил приет в тежко шоково състояние и не му е била снета анамнеза, уточни Балтов. Той отбеляза, че вчера са приети 154 пациенти, като една жена е в много тежко състояние заради катастрофа. Засега няма информация за останалите пострадали.", "date": "2017.10.24", "title": "Починал е един от пътниците в обърналия се край Владая бус, друг е с опасност за живота (допълнена)"}
{"url": "http://www.dnevnik.bg/sviat/2017/10/24/3064828_po_nastoiavane_na_erdogan_kmetovete_na_ankara_istanbul/", "text": "Кметът на четвъртия по големина град на Турция, населен с изселници от България и Балканите - Бурса - Реджеп Алтепе подаде оставка, съобщи БТА. Оставката на дългогодишния ръководител на голямата община с около 3 милиона население е по искане на турския президент и председател на управляващата Партия на справедливостта и развитието (ПСР) Реджеп Ердоган.  Ердоган още преди време бе приканил \"тримата големи кметове\", както популярно наричат ръководителите на големите общини на Истанбул, Анкара и Бурса, които са от управляващата партия, да подадат оставки, обвинявайки ги в несправяне със задачите. Кметът на Истанбул вече подаде оставка, а кметът на турската столица Анкара съобщи, че ще подаде оставка на 28 октомври. Гьокчек бе кмет на Анкара в продължение на 23 години. Той спечели пет последователни мандата и бе смятан за особено лоялен към турския президент Реджеп Тайип Ердоган. Гьокчек съобщи, че ще подаде оставка след среща с президента в президентския дворец.  Кметът на Анкара бе известен с туитовете си, с които влизаше в полемика с журналисти и с други висши членове на управляващата партия. През февруари той каза, че намиращият се в САЩ духовник Фетхуллах Гюлен, обвиняван от Ердоган за опита за преврат в Турция през 2016 г., контролирал последователите си  с помощта на духове . Гьокчек обвини също така враговете на Турция, че са  предизвикали земетресения  в страната, за да навредят на икономиката й. Близки до управляващата ПСР коментатори обясняват отстраняването на кметовете на трите големи метрополии на Турция с това, че Ердоган прави планове за възможни предсрочни избори. На местата на отстранените кметове се предвижда да бъдат назначени нови, верни на Ердоган кадри, за да се гарантират нужните гласове на електората на парламентарните избори и на изборите за президент, предвидени за 2019 г. Последните допитвания за нагласите на електората на ПСР показват около 50 на сто подкрепа за изборите. Но в предстоящите до изборите 2 години този процент няма изгледи да се увеличи. Предвид международната конюнктура, икономическите трудности и политическите събития, изглежда трудно ПСР да достигне и надхвърли 50-те процента. И за да не допусне загуба на гласове до 2019 г., а също и за да спре възхода на опозиционното движение на Мерал Акшенер, се твърди, че ПСР може да изтегли президентските и парламентарни избори, предвидени за 2019 г., и те да се проведат в края на месец юли на 2018 г., т.е. преди местните избори. При този вариант ПСР се надява на подкрепата на националистите на Девлет Бахчели. \"Според застъпниците на тези твърдения паралелно на подготовката за евентуални предсрочни парламентарни и президентски избори ще се извърши и промяна на състава на кабинета. Говори се за възможна смяна на трима или четирима министри\", коментира анализаторката Нурай Бабаджан.  В същото време се твърди, че в средите на ПСР има и много несъгласни с идеята за възможни предсрочни парламентарни и президентски избори. Според тях този вариант ще е по-скоро в ущърб на ПСР.", "date": "2017.10.24", "title": "По настояване на Ердоган кметовете на Анкара, Истанбул и Бурса подадоха оставки"}
{"url": "http://www.dnevnik.bg/sport/2017/10/24/3064824_snimka_na_denia_selfi_s_nai-dobrite_futbolisti_v_sveta/", "text": "Актьорът Идрис Елба, който беше водещ на годишните награди на ФИФА, се направи селфи с  Церемонията се проведе в Лондон, а в най-добрата единайсеторка попаднаха Джанлуиджи Буфон, Дани Алвеш, Леонардо Бонуч, Серхио Рамос, Марсело, Лука Модрич, Тони Кроос, Андрес Иниеста, Неймар, Лионел Меси и Кристино Роналдо.", "date": "2017.10.24", "title": "Снимка на деня: Селфи с най-добрите футболисти в света"}
{"url": "http://www.dnevnik.bg/na_put/2017/10/24/3061349_otkus_ot_kniga_za_kitai_na_valeri_petrov/", "text": "Вече е факт новото издание на \"Книга за Китай\" , с която през 1958 г. Валери Петров се нарежда сред големите имена на българската пътеписна проза. Малцина са писателите, способни да уловят фините нюанси на една страна, която трудно подлежи на описание. Мистичният Китай наслоява образи от далечни и близки времена, митове и реалност, които надхвърлят и най-смелото въображение. В средата на миналия век Валери Петров откликва на предизвикателството и създава един от най-пълнокръвните портрети на Поднебесното царство, правени някога – забележителната \"Книга за Китай\". Спазвайки златното правило на пътеписеца да \"покаже\" вместо \"разкаже\", Валери Петров умело обрисува Китай като страна от сънищата, някаква измама на сетивата, в която класически поети в дълги роби се разминават с велосипедисти, небостъргачи изпълват синевата като летящи дворци, а нейде се носи ревът на разярен каменен лъв. И докато пътешественикът се препъва, опиянен от красота, в праговете на Императорския дворец в Пекин, гледа старинна оперета насред пустинята Гоби или просто вдъхва аромата на чаения храст, Китай се разстила пред нас в цялото си многообразие, изтъкан от богат и игрив език, в който всяка дума е точно на мястото си. \"Върху разгъващия се там долу релеф от островърхи и странно объркани планини е сякаш хвърлен дълъг сив конец с много възли, който се изкачва и слиза по стръмните склонове, криволичи и се заплита като онази нишка, с чиято помощ Ариадна измъкнала Тезей из лабиринта. Но как неуместен е тук този мит! Къде е Гърция? Сивата нишка долу е в същност безкраен зид, възлите по нея са зъбестите му кули. Ето планините се издигат на тласъци към нас и ние вече виждаме как под крилото на самолета ни бавно се приближава Великата стена. Сянката на самолета се огъва по релефа на планините, мярва се по стената и минава отвъд нея. Ние летим над Китай...\" От Порт Артур до границата с Виетнам и от Шанхай до Великата стена – майсторът на писменото слово ни предлага едно своеобразно кинематографично преживяване, което ще задоволи вкуса дори на най-капризния читател. Настоящото издание на \"Книга за Китай\" излиза без редакторска намеса, за да бъде съхранена нейната автентичност. Валери Петров (1920-2014) е класик на съвременната българска литература. През 1944 г. завършва медицина в СУ \"Св. Климент Охридски\" и за кратко практикува във Военна болница и в Рилския манастир. През есента на същата година започва работа в Радио София и впоследствие се включва във втората фаза на войната срещу нацистка Германия като военен кореспондент за в. \"Фронтовак\". След края на войната участва в основаването на в. \"Стършел\", където е заместник главен редактор. През годините е бил редактор в Студия за игрални филми \"Бояна\", редактор на издателство \"Български писател\", аташе по печата и културата в българската легация в Рим и народен представител в Седмото Велико народно събрание. Превежда произведения на световно значими писатели като Шекспир, Гьоте, Джани Родари и Ръдиард Киплинг. Носител е на множество отличия за постижения в областта на литературата, театъра и киното, включително литературната награда на Министерството на просветата за 1987 г., наградата \"Христо Г. Данов\" за цялостен творчески принос (2006 г.) и на държавната награда \"Св. Паисий Хилендарски\" за цялостен принос към духовността на българското общество (2007 г.). През 2013 г. е удостоен с Гражданската награда на Европейския парламент. Глава 1. НЕ СЪНУВАМЕ ЛИ? Върху разгъващия се там долу релеф от островърхи и странно объркани планини е сякаш хвърлен дълъг сив конец с много възли, който се изкачва и слиза по стръмните склонове, криволичи и се заплита като онази нишка, с чиято помощ Ариадна измъкнала Тезей из лабиринта. Но как неуместен е тук този мит! Къде е Гърция? Сивата нишка долу е в същност безкраен зид, възлите по нея са зъбестите му кули. Ето планините се издигат на тласъци към нас и ние вече виждаме как под крилото на самолета ни бавно се приближава Великата стена. Сянката на самолета се огъва по релефа на планините, мярва се по стената и минава отвъд нея. Ние летим над Китай... Когато в началото на лятото 1955 година двама с художника Стоян Венев бяхме запитани дали бихме искали да заминем за четиримесечно пътуване из Китай, в паметта ми се бе мярнало всичко, което знаех за тази страна. Припомних си часа по география, приказката за Турандот и пейзажите от старите истории на изкуствата. Друго какво? Едно ветрило на моята баба, някаква тенекиена кутия с чаен аромат, върху която беше нарисуван китаец с плитка, нарамил на кобилица две кошници. Спомних си още един цирков номер с чинии, въртени на върха на дълги пръчки. А след това – заглавия във вестниците за схватките в квартала Чапей и снимки, които показваха японски войници, стрелящи в някакъв младеж. Той едва се виждаше, но това не пречеше да се почувствува величието на смъртта му и аз пишех, че \"имам еднакви мечти и надежди с тебе, Чан Хао, намръщил вежди!\" Тези поетични опити бяха наивни, но искрени. Много по-късно дойдоха книги за великата борба на компартията, докладите на Мао Цзе-дун. Това беше всичко, което знаех за Китай, и то съвсем не беше много. А ето че след малко ще кацнем в тази чудна, непозната страна. Сякаш сънуваме. Зад нас са две денонощия, объркани от бързата смяна на климатите и пейзажите, съкратени от непрекъснатото превъртане напред на часовниковите стрелки. Завчера в одеската зала на Интурист декларирахме между другото, че не носим със себе си рога нито от елен-марал, нито от елен-сайгак, вчера летяхме над сребърните разливи на великите сибирски реки, тази сутрин се разтъпквахме на летището Улан-Батор и вдишвахме разредения, миришещ на билки въздух на монголското високо плато. Какво фантастично пътуване! Сега изпод прелитащите назад повесма на облаците китайската земя се провижда от край до край нарязана на тераси, които при поглед отгоре наподобяват хоризонталите на топографска карта. Блясва там долу някакво езеро, самолетът се снишава и с шум измъква из корпуса си дебелите колела. Ревът на машината става по-особен и към него се примесва нетърпеливото биене на сърцата ни. Земята под нас се наклонява, езерото изчезва, за да се появи след миг много по-близко. Вече могат да се различат подробностите по него и брегът му се вижда цял осеян от някакви яркожълти покриви, чудни градини с вълнисти огради и змиевидни стълби и пътечки. Сред всичко това се издига висока многокатна кула, извила нагоре стрехите на осмоъгълните си покриви, подобни на нанизани една в друга фунии от старинен грамофон, и ослепително блестяща с глечта на керемидите си. А самото езеро, украсено от островчета и бели дантелени мостове, гъмжи цялото от големи и малки пъстри, жълти, зелени, сини, червени, най-много червени лодки. После узнахме, че всичко това е летният императорски дворец, един от най-красивите кътове на страната, но сега, широко отворили очи, ние мислим, че цял Китай е такъв и че кацаме от небето сякаш не на земята, а направо сред някаква вълшебна приказка. Какво вижда човек по пътя от летището до хотела? Вътре в колата той има до себе си младия придружител с бяла риза, а пред себе си на кормилото – неговия близнак – шофьора, с бяла риза и бели ръкавици. Отвън пък се мярка невиждан, невероятен мравуняк от хора, който сякаш извира от двете страни на калниците. Те са облечени в синьо и се движат бързо във всички посоки. Много от тях карат велосипеди. На велосипеди са и рикшите. Виждал съм доста големи градове, но такова множество от хора досега не бях срещал. И колко много строежи! Навсякъде се издигат гъсти скели от бамбукови стъбла, навързани с въжета. Една полуразрушена и обраснала в трева пагода се мярва редом с новостроящ се фабричен комин. Един голям каменен лъв се зъби разярен пред някакъв яркочервен дървен вход. До него спокоен войник с автомат. Звъни червен трамвай. Двама милиционери в жълти униформи и бели наръкавници направляват движението. Единият извиква нещо в яркочервения си рупор покрай самата кола. Яркочервено с пет звезди е и знамето, което се развява над една извънредно красива сграда сред голям площад. \"Тянанмън!\" – сочи към нея придружителят, но това не ни говори много нещо. Мяркат се и други сгради в сив цвят с червени врати и пъстри стрехи, извити нагоре. (Жан Ефел беше писал – \"като усмивки\".) Още един стар каменен лъв, на който е опрян чешки мотоциклет \"Ява\". Някакъв плакат за филма \"Адмирал Ушаков\" и за един друг филм. Но за кой? Ние извиваме в друга, по-тясна улица, изпъстрена с черни, червени, златни иероглифи в хоризонтални и вертикални редове. Едно детенце бута бамбукова количка, от която надничат две други, още по-малки от него. Иероглифи. Иероглифи. Още един завой и ние сме пред пететажна сива сграда с червени фенери от двете страни на стълбището и много автомобили, паркирани наоколо. Това е навярно хотелът. Колата спира и близнаците-спътници ни се усмихват. Слизаме и насреща ни иде млад строен китаец – близнак на първите двама – подава ни ръка и с приятна усмивка казва на отличен руски език: – Добро пожаловать, товарищи! Я ваш будущий спутник Лю Го-сюн.", "date": "2017.10.24", "title": "Откъс от \"Книга за Китай\" на Валери Петров"}
{"url": "http://www.dnevnik.bg/bulgaria/2017/10/24/3064827_ndk_shte_e_gotov_do_koleda_obeshta_liliana_pavlova/", "text": "Националният дворец на културата (НДК) ще е готов най-късно до Коледа. Това обяви пред Би Ти Ви министърът на българското председателство на Съвета на Европейския съюз Лиляна Павлова. Тя уточни, че ремонтите вървят добре и очаква да няма проблеми в последния момент. Павлова призова да не се правят \"политически заигравки\" с председателството и да не се занимаваме с вътрешни дразги. \"В риск сме да покажем, че не ни трябват дяволи пред казана с българи\", допълни министърът. Тя подчерта, че България приема председателството на ЕС в началото на последната година на настоящите Европейски парламент и Европейска комисия. Именно заради това страната трябвало да постави своите искания. Сред тях било и увеличаване на парите за сигурност и охрана на границата. Павлова каза още, че  сключеният договор с 21 хотела  за настаняване на гостите за председателството е за безплатни резервации. Тя уточни и, че кандидатите за стажантските програми покрай събитието са над 450 души и тепърва от тях трябва да се изберат над 50 души.", "date": "2017.10.24", "title": "НДК ще е готов до Коледа, обеща Лиляна Павлова"}
{"url": "http://www.dnevnik.bg/bulgaria/2017/10/24/3064830_jitelite_na_asenovgrad_izlizat_na_protest_zaradi/", "text": "Жителите на Асеновград ще подновяват масовите си протести още тази седмица. Те са недоволни от решението на съда да прекрати делото срещу 11 души от ромската махала в града, които са обвинени в нанасянето на побой на деца от спортния клуб по гребане и техните треньори, съобщава Нова телевизия. Масовите протести в Асеновград започнаха през юни. Родителите на битите тогава деца настояха, че няма да позволят случаят да бъде потулен и забравен. Те искат бърз процес и ефективни присъди за виновните. Изразиха и притеснение, че тренировките на малките гребци на базата \"40-те извора\" от месец се провеждат без полицейска охрана. Основният мотив делото да бъде върнато на прокуратурата са допуснати процесуални пропуски и липса на доказателства. От прокуратурата обявиха, че ще обжалват решението на съда. Двама от задържаните са освободени срещу парична гаранция. Останалите девет души вече четвърти месец са в ареста. Протестът на жителите на Асеновград е заплануван за неделя.", "date": "2017.10.24", "title": "Жителите на Асеновград излизат на протест заради прекратено дело за побой над деца"}
{"url": "http://www.dnevnik.bg/sport/2017/10/24/3064831_selekcionerut_i_kapitanut_na_bulgariia_ne_sa/", "text": "Нито селекционерът Петър Хубчев, нито някой от капитаните на националния отбор - Ивелин Попов и Светослав Дяков, са участвали в гласуването за наградата на ФИФА The Best. Звездата на \"Реал\" (Мадрид) и Португалия Кристино Роналдо очаквано  спечели отличието за втора поредна година . Единственият български представител в анкетата е журналистът Боян Бойчев, който е поставил Роналдо, Тони Кроос (\"Реал\") и Джанлуиджи Буфон (\"Ювентус\") в своята тройка. Същата е ситуацията и при наградите в женския футбол. Селекционерът и капитанът на националния отбор на България не са дали своя вот, а това е направил единствено журналистът Ефрем Ефремов. Роналдо спечели убедително гласуването за най-добър футболист на миналия сезон. Той получи 43.16% от вота, а далеч зад него останаха Лионел Меси (\"Барселона\") с 19.25% и Неймар (ПСЖ) с 6.97%. Буфон (6.82%) е четвърти в крайното подреждане, следван от четирима играчи на \"Реал\" - Серхио Рамос (3.34%), Лука Модрич (3.33%), Кроос (2.7%) и Марсело (2.09%). Челната десетка се допълва от Нголо Канте (\"Челси\") с 1.35% и Луис Суарес (\"Барселона\") с 1.19%. Роналдо е получил първо място в анкетните карти на 111 от общо 151 капитани на национални отбори, участвали в гласуването. Самият той като капитан на Португалия е гласувал за трима свои съотборници в \"Реал\" - първо място за Модрич, второ за Рамос и трето за Марсело. Меси също дал втора си за трима съотборници в \"Барселона\". Капитанът на аржентинския национален отбор е поставил начело Суарес, следван от Иниеста и Неймар, който това лято напусна \"Камп ноу\", за да премине в \"Пари Сен Жермен\". Капитанът на Хърватия Модрич е гласувал с пет точки за Роналдо, с три за Меси и с една за Кроос. Испанският капитан Рамос също е поставил на първите две места Роналдо и Меси, а трети в списъка му е Модрич. Алвеш е сложил на първо място в своя списък Неймар. Меси е на второ място, а Роналдо - трети. Буфон е предпочел Роналдо, а другите двама в анкетата му са Пауло Дибала и Модрич. Роналдо, Рамос и Хари Кейн е тройката на френския капитан Юго Лорис. Капитанът на Германия Мануел Нойер е поставил начело своя сънародник Кроос, а останалите си точки е дал на Роберт Левандовски и Артуро Видал. Левандовски е гласувал за Нойер (5 т.), Видал (3 т.) и Роналдо (1 т.). Еден Азар е сложил на първо място съотборника си в \"Челси\" Нголо Канте, следван от Роналдо и Модрич. В допитването са участвали 153 селекционери на националния отбори, като 103-ма от тях са поставили Роналдо на първо място. 25 са определили Меси за най-добър през миналия сезон.", "date": "2017.10.24", "title": "Селекционерът и капитанът на България не са участвали в гласуването на ФИФА"}
{"url": "http://www.dnevnik.bg/bulgaria/2017/10/24/3064628_durjavata_shte_dade_30_mln_lv_poveche_za_kultura_prez/", "text": "Държавата ще даде 30 млн. лв повече за култура през 2018 г. според  проектозакона за държавния бюджет . Бюджетът на Министерството на културата се увеличава с близо 18 млн. лв. - от 157 до 175 млн. лв., като голямата част от повишението ще отиде за политиките в областта на съвременното изкуство и достъп до качествено образование (17 млн. лв.) За опазване на културното наследство са предвидени с милион повече - близо 19 млн., а за администрация - 4.7 млн. По увеличение на разходите във ведомствата Министерството на културата е трето след Министерството на образованието и финансовото ведомство с 11.38% ръст, отбелязва \"Капитал\". Средствата, които държавата отпуска на общините за културни дейности също се увеличават с 12 млн. лв., от 97.2 до 109.3 млн. Бюджетите на Българското национално радио, Българската национална телевизия и Българската телеграфна агенция се запазват почти непроменени, съответно 42.3, 65.3 и 4.8 млн. лв.", "date": "2017.10.24", "title": "Държавата ще даде 30 млн. лв. повече за култура през 2018 г."}
{"url": "http://www.dnevnik.bg/bulgaria/2017/10/24/3064839_tunelut_na_luvov_most_se_navodni_i_be_zatvoren_v/", "text": "Тунелът на столичния Лъвов мост в посока жк \"Люлин\" е временно затворен, тъй като се е наводнил. Това се разбира от прессъобщение на Столичната община, цитирано от БТА. От общината информираха, че движението в транспортния тунел е временно спряно, а причина е \"технически проблем, довел до спиране на помпите, които изпомпват дъждовната вода\". В момента движението се извършва по кръговото кръстовище над тунела. Малко преди 11 ч. кметът Йорданка Фандъкова съобщи, че проблемът е отстранен. \"Възстановено е движението през автомобилния тунел в посока \"Люлин\" на Лъвов мост. По-рано днес то беше временно спряно заради техническа повреда на помпите за дъждовна вода\", написа Фандъкова във \"Фейсбук\".", "date": "2017.10.24", "title": "Тунелът на Лъвов мост се наводни и бе затворен в посока \"Люлин\" (обновена)"}
{"url": "http://www.dnevnik.bg/sviat/2017/10/24/3064842_napadnatata_jurnalistka_ot_ehoto_na_moskva_oshte_e_v/", "text": "Ранената с нож журналистка от \"Ехото на Москва\" Татяна Фелгенгауер още е в изкуствена кома и на апаратно дишане, но лекарите се надяват лечението ѝ да приключи успешно, съобщи медията. Тя бе прободена с нож в гърлото при нападение в редакцията на радиото вчера. Гласните струни на журналистката не са засегнати и консилиумът разчита лечението да приключи успешно. Татяна Фелгенгауер е оперирана в московския институт за бърза медицинска помощ \"Склифосовски\". Междувременно федералното следствие изпрати на психиатрична експертиза задържания нападател Борис Гриц. Гриц настоява, че дълго е поддържал телепатична връзка с журналистката, обясни говорителката на Следствения комитет Светлана Петренко. Той заявил, че е развил лична неприязън към жената, но нямал претенции към професионалната ѝ дейност. Гриц е роден в грузинската  автономна република Абхазия , има двойно гражданство - на Израел и на Руската федерация. През 2003 г. заминал за Израел и се върнал в Русия само преди месец, като отседнал при приятел в Москва, съобщи Следственият комитет. Електронният в. \"Лента\" анализира онлайн дневника, който водел Гриц - през последните няколко месеца той явно бил обсебен от мисли за Татяна Фелгенгауер. Мъжът писал, че бил принуден да потърси \"известен в Москва екстрасенс\", защото Татяна постоянно \"го използвала\" сексуално и правела експерименти \"за спиране на дишането му\". Срещу Гриц, изпратен за съдебно-психиатрична експертиза, е образувано дело за опит за убийство, добавя \"Лента\". Следствието смята днес да поиска за нападателя мярка за неотклонение задържане под стража, информира източник на \"Интерфакс\", цитиран във \"Ведомости\". На сайта на радио \"Ехото на Москва\" е качен видеозапис от камера за наблюдение, показващ как Гриц пръска газ в очите на охранителя на първия етаж на сградата. / БТА", "date": "2017.10.24", "title": "Нападнатата журналистка от \"Ехото на Москва\" още е в изкуствена кома, но лекарите са оптимисти"}
{"url": "http://www.dnevnik.bg/sport/2017/10/24/3064836_za_vtora_godina_parite_za_masov_sport_shte_budat/", "text": "За втора поредна година Министерството на младежта и спорта (ММС) ще увеличи средствата за масов спорт. Представеният в понеделник от финансовото министерство  проект за държавен бюджет за 2018 г.  предвижда ММС да отдели 16.354 млн. лева за политиките в областта на спорта за учещи и спорта в свободното време. Това  е с 930 хил. лева повече спрямо 2017 г . Увеличение има и в средствата за елитен спорт. Те достигат 50.480 млн. лева - с 839 хил. лева над сумата от миналогодишния бюджет. През 2018 г. предстоят зимните олимпийски игри в Пьончан, което води със себе си повече разходи заради участието на българските спортисти в тях. Според представения бюджет се планира спортното министерство да изразходва общо 75.732 млн. лева. Това е с 2.3 млн. лева повече от 2017 г. Значителен е и ръстът на разходите в графата \"за персонал\" - с 1.6 млн. лева до 11.55 милиона. В приходната част министерството подхожда традиционно спрямо очакванията си за постъпленията от Българския спортен тотализатор, като залага да получи 26.7 милиона лева. Останалата част от средствата - 49.32 милиона лева, ще дойдат от държавния бюджет и други бюджетни организации. Повече са парите, предвидени за \"текущи трансфери, обезщетения и помощи за домакинствата\" - 7.712 млн. лева. През 2018 г. България е домакин на три световни първенства -  по волейбол за мъже (съвместно с Италия) , по художествена гимнастика и по гребане. \"Основните приоритети в областта на спорта за периода 2018-2020 г. са укрепването на здравето и физическата активност, практикуването на спорт от всички и развитие на спорта за високи постижения\", се казва в актуализираната средносрочна бюджетна прогноза за периода 2018-2020 г. В нея е заложено таванът на разходите на ММС да се увеличи до 77.543 млн. лева през 2019 г. и до 79.330 млн. лева през 2020 г.", "date": "2017.10.24", "title": "За втора година парите за масов спорт ще бъдат увеличени"}
{"url": "http://www.dnevnik.bg/sviat/2017/10/24/3064866_sasht_i_siriia_ostanaha_edinstvenite_durjavi_izvun/", "text": "САЩ и Сирия останаха единствените държави в света, неучастващи в  Парижкото споразумение за климата , след като Никарагуа също се присъедини към международния договор. В съвместно писмо до ООН президентът на Никарагуа Даниел Ортега и вицепрезидентът Росарио Мурильо казват, че  Парижкият договор за климата  не е идеален, но е единственото средство за предотвратяване на замърсяването, което трови планетата. На 1 юни президентът на САЩ Доналд Тръмп обяви, че  ще изтегли страната си от договора , но остави отворена вратата за  преговори , за да се постигне по-добра сделка за американския бизнес и американските работници. Приетият от близо 200 страни  договор  през декември 2015 г. в Париж съдържа  план  за свеждане на средното увеличаване на температурите на планетата под 2 градуса по Целзий и за ограничаване на емисиите парникови газове. Заради войната в Сирия правителството на Башар Асад до този момент не можеше да поеме ангажименти за ограничаване на вредните емисии.", "date": "2017.10.24", "title": "САЩ и Сирия останаха единствените държави извън Парижкото споразумение за климата"}
{"url": "http://www.dnevnik.bg/sviat/2017/10/24/3064883_edin_ot_nai-golemite_diamanti_v_sveta_shte_bude/", "text": "Един от най-големите необработени диаманти в света ще бъде продаден на търг, за да подпомогне достъпа до образование, здравеопазване и чиста вода в Африка, предаде \"Ройтерс\". Сиера Леоне се кани да продаде 709-каратовата скъпоценност, известна като Диаманта на мира, след като през май се отказа да я даде на търг за сумата от близо 8 млн. долара. Половината от средствата от продажбата ще бъдат вложени в социални проекти, най-вече в селото Корярду в източния регион на страната. Камъкът бе открит именно там през март от християнски свещеник, който го предаде на правителството. Според Мартин Рапапорт, председател на асоциация на компании за добив на диаманти, която ще организира търга, \"Господ неслучайно е дал диамантите на най-бедните хора и е накарал най-богатите да ги искат\", за да направи света по-добро място. Смята се, че Диамантът на мира е 14-ият по големина в света. Диамантите от Сиера Леоне и други африкански държави добиха славата на \"кървави\" заради различни военни конфликти, в които въоръжени групи принуждаваха цивилното население да ги добива, а с парите от продажбите купуваха оръжия. Гражданската война в страната приключи през 2002 г.", "date": "2017.10.24", "title": "Eдин от най-големите диаманти в света ще бъде продаден в помощ на Сиера Леоне"}
{"url": "http://www.dnevnik.bg/photos/2017/10/24/3064825_fotogaleriia_internetut_na_kubincite/", "text": "Осигуряването на точки с безжичен интернет на обществени места в Куба преди две години преобрази комунистическия остров, който преди това беше почти изцяло офлайн. Почти половината от населението от 11 милиона души е ползвало wi-fi точките поне веднъж през миналата година, съобщава \"Ройтерс\".", "date": "2017.10.24", "title": "Фотогалерия: Интернетът на кубинците"}
{"url": "http://www.dnevnik.bg/sport/2017/10/24/3064888_memfis_nanese_purva_zaguba_na_hjustun_i_produljava_sus/", "text": "Мемфис гризлис\", \"Сан Антонио спърс\" и \"Вашингтон уизърдс\" продължават без загуба в Националната баскетболна асоциация (НБА). През изминалата нощ те записаха третите си победи за сезона. \"Лос Анджелис клипърс\", който е изиграл два мача, остава единственият друг отбор без поражение от началото на шампионата. \"Мемфис\" победи \"Хюстън рокетс\" с 98:90 като гост в един от най-интригуващите двубои за деня. Марк Гасол вкара 26 точки за успеха на \"гризлитата\", Майк Конли добави 17 точки, а Джеймс Енис се отчете с дабъл-дабъл от 14 точки и 11 борби. \"Хюстън\", който записа първа загуба за сезона, беше начел в резултата почти през цялото време. \"Ракетите\" спечелиха първата четвърт с 26:24, след първото полувреме водеха със седем точки, а в третата част авансът им достигна 12 точки. След като обаче вкараха 58 точки в първите 24 минути, Джеймс Хардън и компания бяха ограничени от здравата защита на \"Мемфис\" до едва 33 точки през второто полувреме. \"Гризлитата\" разбиха тексаския си съперник с 28:14 в последната четвърт. Шест минути и половина преди края на двубоя \"Хюстън\" поведе с 88:78 след кош на Хардън. В оставащото време обаче \"ракетите\" вкараха един-единствен кош и допуснаха цели 20 точки в заключителните 360 секунди.  \"В края просто не им позволихме да вкарат. Това е страхотен начин да завършиш един мач. Когато можеше да разчиташ на защитата си в края на двубоите, няма нужда да поставяш толкова голям натиск върху атаката\", коментира Гасол. Ерик Гордън беше най-резултатен при първата загуба на \"Хюстън\" след трите победи в първите три мача за сезона. Той вкара 27 точки, но пропусна десет от 15-те си опита от тройката и общо 12 от 20-те си стрелби от игра в мача. Хардън също вкара осем от 20-те си изстрела и завърши с 22 точки. В друг от интригуващите сблъсъци през изминалата нощ \"Сан Антонио\" победи един от главните претенденти в Източната конференция - \"Торонто раптърс\". \"Шпорите\", които продължават да са без контузената си звезда Кауай Ленард, се наложиха със 101:97 у дома.  Ламаркъс Олдридж беше най-резултатен за победителите с 20 точки, а още четирима играчи в тима на Грег Попович завършиха с двуцифрен точков актив - Дани Грийн със 17, Деджоунте Мъри с 16, Руди Гей с 11 и Кайл Андерсън с 10. \"Сан Антонио\" взе 21 борби повече от \"Торонто\" (55:34) и отправи десет изстрела повече от съперника. \"Раптърс\" залагаше основно на стрелбата от тройката, но пропусна 27 от 37-те си опита от далечна дистанция. \"Вашингтон\" също записа трета победа от три мача след 109:104 при гостуването на \"Денвър нъгетс\". Стартовата петица на столичани изнесе силен мач и успя да неутрализира вдъхновената игра на Никола Йокич, Пол Милсап и Емануел Мудиай. Брадли Бийл беше най-резултатен с 20 точки. Джон Уол пропусна десет от 13-те си стрелби от игра, но беше точен при 13 от 15-те си заставания на наказателната линия. Плеймейкърът на \"вълшебниците\" завърши с 19 точки, към които добави 12 асистенции. Ото Портър се отличи с дабъл-дабъл от 17 точки и 10 борби, Кели Убре завърши с 14 точки, а Марчин Гортат се отчете с 13. За \"Денвър\" над всички беше Йокич, който приключи с 29 точки, девет борби и пет асистенции. Милсап добави 17 точки, а Мудиай се включи с 15 от пейката. \"Златните буци\" направиха цели 23 грешки, с осем повече от съперника, което се оказа ключово за изхода на двубоя. В същото време Янис Антетокунбо продължи изключителното си представяне от началото на сезона. Той вкара 32 точки, взе 14 борби и направи шест асистенции при победата на \"Милуоки бъкс\" над \"Шарлот хорнетс\" със 103:94. \"Елените\" записаха трета победа от четири мача и заемат второто място в Източната конференция след лидера \"Вашингтон\". Победа през изминалата нощ записа и шампионът \"Голдън стейт уориърс\". \"Войните\" не срещнаха никакви трудности при гостуването на \"Далас маверикс\" и спечелиха с 30 точки разлика - 133:103. Те записаха втора победа от четири мача през сезона. Стеф Къри вкара 29 точки за победителите, Кевин Дюрант добави 25, а Клей Томпсън завърши с 21. \"Голдън стейт\" отбеляза 15 тройки и завърши с 55.8% успеваемост в стрелбата от игра. \"Далас\" реализира само 39 от 96-те си изстрела, а най-резултатен беше Уесли Матюс с 19 точки.", "date": "2017.10.24", "title": "\"Мемфис\" нанесе първа загуба на \"Хюстън\" и продължава със стопроцентов актив"}
{"url": "http://www.dnevnik.bg/zdrave/2017/10/24/3064896_raboteshtite_v_bolnicata_v_dimitrovgrad_sa_gotovi_na/", "text": "Работещите в общинската болница в Димитровград са готови да излязат на протести, тъй като не са получавали пълните си възнаграждения от 2015 г. Болницата е поредната в страната на ръба на оцеляването, съобщава БНР. Управителят на болницата д-р Матей Матеев е подал оставка. В отворено писмо до Министерството на здравеопазването, националния омбудсман и общината 105 души от лечебното заведение призовават проблемите му да бъдат решени. \"Ние не искаме да изплащаме дълговете на болницата с нашите заплати, ножът е опрял до кокала\", казват работещите в болницата. Те посочват, че заплатите им са по 270 лева и така просто оцеляват. \"Ние искаме забавените си заплати от 2015 г. Така че ние сме готови и на протести и ако трябва, ще подадем оставки\", каза лидерът на КНСБ Златка Генчева, цитирана от държавното радио. Същевременно кметът на Димитровград Иво Димов заяви, че на този етап няма как общината да даде пари за неизплатените възнаграждения. В последните седмици се разбра, че болниците във  Враца  и Поморие са изправени пред фалит и лечебните заведения бяха  на крачка от затварянето на врати . В началото на октомври здравният министър Николай Петров съобщи, че болници в страната са  натрупали задължения за над 500 млн. лева , като 4-5 лечебни заведения са в особено лошо състояние.", "date": "2017.10.24", "title": "Работещите в болницата в Димитровград са готови на протести заради забавяни заплати"}
{"url": "http://www.dnevnik.bg/sviat/2017/10/24/3064900_bundesverut_razsledva_blizo_400_voennoslujeshti_za/", "text": "Осемнайсет военнослужещи от Бундесвера са били уволнени заради десен екстремизъм, а други 391 са все още разследвани по подозрение в споделяне на подобни възгледи. Това съобщи говорител на германското министерство на отбраната, предадоха ДПА и БТА. По думите му сред уволнените през периода 2012-2016 г. има войници и друг персонал. Разследванията на службата за военно разузнаване може да доведе до дисциплинарни наказания за провинилите се - уволнение от армията или наказателно преследване, добави говорителят. През май бе разкрито, че армейският офицер  Франко Албрехт, дислоциран във Франция , е планирал терористична атака, която да бъде приписана на несъществуващ бежанец с фиктивна самоличност, създадена от него. В хода на разследването бяха намерени нацистки символи в две казарми на Бундесвера, включително тази във френския град Илкирх, където е служел той. Албрехт, който е заподозрян в подготвяне със съучастници на атентати срещу изтъкнати представители на левицата или чужденци, е успял в продължение на месеци да се представя за сирийски бежанец, без дори да говори арабски. Според разследването  той искал да набеди мигрантите  за атентатите, като остави улики за фалшивата си самоличност.", "date": "2017.10.24", "title": "Бундесверът разследва близо 400 военнослужещи за десен екстремизъм"}
{"url": "http://www.dnevnik.bg/biznes/2017/10/24/3064899_makar_i_malko_poveche_bulgari_se_zaemat_sus_sobstven/", "text": "Повече българи решават да се заемат със собствен бизнес. Това показва  вторият национален доклад на Глобалния предприемачески мониторинг (GEM) за България , цитиран от  \"Капитал daily\" . През 2016 г. нивото на предприемаческата активност в начална фаза в страната достига 4.8% (в сравнение с 3.5% година по-рано). В това се включват 2.6% от пълнолетното население в страната, които са ангажирани с възникващи предприемачески начинания, както и 2.2% нови собственици на бизнес. Въпреки нарастването на годишна база обаче стойностите остават сред най-ниските в света. Според резултатите от проучването две трети от българите смятат, че предприемачеството носи висок обществен статус и възможност за професионално израстване, но делът им намалява спрямо година по-рано. Междувременно обаче действащите предприемачи в страната мислят за себе си като за много по-подготвени за тази кариера в сравнение с наблюдаваното преди година – през 2016 г. делът на пълнолетните българи, които смятат, че имат необходимите способности за предприемачество, се повишава до 39.7% спрямо 35.2% за 2015 г. Сред основните предизвикателства пред средата за предприемачество са липсата на достатъчна държавна подкрепа за хората, които започват собствен бизнес, и високата корупция, която оставя у населението нагласата, че усилията им не биха довели пряко до професионалната им реализация без необходимите връзки В по-голямата си част (близо 60%) стартиращите компании в България работят в областта на търговията на дребно или на едро. Сред положителните новини от проучването е и нарастването на дела на младите компании, чиито мениджъри очакват бизнесът им да създава нови работни места в следващите пет години. През 2016 г. такива са 34.1% от предприемачите в начална фаза в сравнение с 27.6% година по-рано, като подобрението е почти двойно при собствениците на компании, които планират наемането на над 5 нови служители – 13.4% спрямо 7.3% за 2015 г., посочва изданието.", "date": "2017.10.24", "title": "Макар и малко, повече българи се заемат със собствен бизнес"}
{"url": "http://www.dnevnik.bg/bulgaria/2017/10/24/3064921_spas_vasilev_ostava_v_aresta_dopulnena/", "text": "Спас Василев, за когото се предполага, че стои зад фалшивия профил \"Александър Николов\", остава в ареста. Това реши Софийският градски съд. Той е обвинен за десетки измами със самолетни билети, техника и други дребни услуги. След ареста на Спас Василев миналата седмица прокуратурата обяви, че срещу него са образувани 4 досъдебни производства в София, Дупница, Благоевград и Варна от 2012 г. досега. През ноември 2013 г. е обявен за общодържавно издирване, а през 2016 г. името му е било заложено и в Шенгенската информационна система. По време на първото заседание по делото адвокатът на Василев заяви, че клиентът му е искал да бъде полезен на хората, но дошъл момент, когато не можел да изпълни думата си и  \"бедите започнали да следват една след друга\" . Днес пред второинстанционния съд се разбра, че прокуратурата още не е повдигнала обвинения за останалите измами от 2012 - 2013 г., за които е имало преписки в прокуратурите в Благоевград и Варна, нито за съпричастността на Василев с фейсбук профила \"Александър Николов\", въпреки че в определението на съда се казва, че има индиции за такава съпричастност. Съдът потвърди задържането под стража като подчерта, че има опасност обвиняемият да се укрие. Съдът припомни, че преди години - във връзка с преписките от 2012 - 2013 г. , Василев се е укривал, въпреки че  през 2012 г. той е бил задържан и освободен.  И още - съдът не приема твърдението на Василев че се е предал сам миналата седмица: съдът се позова на докладна записка от ГДБОП, според която Василев не се е предал сам, а е задържан. Адвокатът на Спас Василев беше категоричен пред журналисти след съдебното заседание, че той се е предал доброволно в деня на обявяването му за общодържавно издирване 13 октомври, като отишъл сам в ГДБОП, след което е бил отведен оттам - вече като задържан - в Четвърто РПУ. Днешното определение на СГС е окончателно. Мярката може да бъде обжалвана след време само ако възникнат нови обстоятелства по делото.", "date": "2017.10.24", "title": "Спас Василев остава в ареста (допълнена)"}
{"url": "http://www.dnevnik.bg/bulgaria/2017/10/24/3064916_borisov_vuvejda_kontrol_na_kontrola_za_bolnichnite/", "text": "Премиерът Бойко Борисов обяви, че правителството ще направи последен опит да осигури \"контрол върху контрола\" върху издаването на фалшиви болнични листове като създаде специализирана лекарска комисия, която да ги проверява. Идеята идва след като в проектобюджета на държавното обществено осигуряване беше направен опит обезщетението за първите три дни от болничния лист, което плаща работодателят, да се намали от 70% на 50% от дневната надница. Обяснението беше, че мними болни взимат документа, за да си удължат отпуската, а от това страдат компаниите. Срещу нововъведението възразиха най-вече синдикатите, защото ощетява добросъвестните работници, хроничноболните и родителите на често боледуващи деца. Работодателите също са против, те предлагат да се върне положението от преди 2010 г., когато плащаха 100%, но само за първия ден. \"След (заседанието на) Министерския съвет със здравния, финансовия и вътрешния министър ще проведем още едно заседание. Става въпрос за над половин милиард щети. В същото време имаме сигнали и протести на компании, които искат да закриват заводи, например Ихтиман, защото един доктор дава по 200 или 500 болнични листове. В една фирма има 105 000 дни болнични, изплатени от държавата\", коментира премиерът Борисов, цитиран от \"Фокус\". Едновременно с това Борисов изтъкна, че България е изключително социална държава и всяка такава рестриктивна мярка създава проблем. \"Затова ще направим последен опит дали с контрол на контрола - да направим специализирана лекарска комисия, които да отиват и да проверяват болничните листове\", заяви премиерът. Управителят на Националния осигурителен институт (НОИ) Ивайло Иванов, който участва в правителственото заседание, допълни, че за последните 6 години болничните листове са нараснали с 60% - от 1.9 млн. на 3 млн. годишно. НОИ, който изплаща обезщетението след третия ден от болестта в размер на 80%, плаща по 500 млн. лв годишно. По думите на Иванов във Великобритания, Франция, Австрия, почти във всички държави, има период на болничните, в който човекът не получава възнаграждение от работодателя или държавното осигуряване. \"България възприе най-мекия вариант - да се изплащат 70% от работодателя за първите три дни, а нашето предложение е да се изплащат 50%. По този начин ще намалим желанието на служителите да ползват болнични\", каза управителят на НОИ.", "date": "2017.10.24", "title": "Борисов въвежда контрол на контрола за болничните листове"}
{"url": "http://www.dnevnik.bg/sport/2017/10/24/3064919_hamiltun_triabva_da_zavurshi_peti_v_meksiko_za_da_e/", "text": "Люис Хамилтън спечели състезанието за  Гран при на САЩ  и увеличи преднината си в генералното класиране пред Себастиан Фетел на 66 точки. Второто място на германеца на пистата в Остин обаче означаваше, че поне математически трябва да се изчака още една седмица, преди пилотът на \"Мерцедес\" да бъде обявен за шампион за четвърти път. Това може да се случи още тази неделя в Гран при на Мексико, 18-и кръг от календара. За да успее да запази интригата жива още малко, Фетел трябва да спечели 17 точки повече от своя съперник, което не е лесна задача с оглед на представянето на Хамилтън напоследък. След лятната пауза британецът спечели пет състезания (Белгия, Италия, Сингапур, Япония и САЩ) и завърши втори в Малайзия, с което взе общо 143 точки срещу 63 за Фетел в този период. За да си гарантира титлата на пистата \"Ерманос Родригес\" край Ню Мексико, Хамилтън просто трябва да завърши пети или по-напред, сочат сметките. Тогава няма да има никакво значение, дори Фетел да вземе победата в Мексико. \"Аз не мисля за математика, не смятам точки, а просто искам да се състезавам. Постигнахме някои блестящи неща този сезон, бяхме много силни в продължение на цялата година и аз няма да се откажа да натискам до самия край, това не е моят стил, не е природата ми\", каза Хамилтън, запитан дали вече мисли за това колко точки му трябват. Британецът е шампион за 2008 г. (с \"Макларън\"), 2014 и 2015 г. ( с \"Мерцедес\"), а през миналия сезон остана втори само на пет точки зад съотборника си Нико Розберг, който след спечелването на титлата се отказа. От \"Ферари\" опитаха да запазят присъствие на духа и да покажат, че са готови за битка, макар да имат илюзорни шансове. Шефът  Серджо Маркионе  заяви, че промени в Скудерията няма да бъдат направени въпреки поредния сезон без титла. Италианският отбор не е печелил титлата при пилотите от 2007 г., когато Кими Райконен триумфира в последния кръг, и тази при конструкторите от 2008 г. \"Аз няма да се предам и ще опитам да спечеля всяко състезание до края. В САЩ имахме своите шансове, но просто не се получи и трябва да се примирим с това\", каза Фетел преди заминаването си за  Мексико .", "date": "2017.10.24", "title": "Хамилтън трябва да завърши пети в Мексико, за да е шампион за четвърти път"}
{"url": "http://www.dnevnik.bg/zelen/nauka_i_tehnologii/2017/10/24/3064917_doktorskata_disertaciia_na_stivun_hoking_schupi/", "text": "Докторската дисертация на теоретичния физик Стивън Хокинг, публикувана за пръв път онлайн, срина сайта на Кеймбриджкия университет, предадоха Би Би Си и \"Гардиън\". \"Свойствата на разширяващите се вселени\", написана, когато ученият е бил на 24 г. през 1966 г., се появи за безплатно сваляне онлайн в 00:01 ч. на 23 октомври и за по-малко от 24 часа бе прегледана над 60 хил. пъти. Непредвиденият трафик за кратко блокира сайта на Кеймбриджкия дигитален архив, който и в момента  се зарежда с трудност . \"Аналоговата версия\" на дисертацията е най-търсената публикация в библиотеката на Кеймбридж. Тя е била поискана 199 пъти от май 2016 г. За сравнение, следващата най-желана е изписвана едва 13 пъти. До неотдавна, за да се сдобиеш дисертацията, бе необходимо да платиш 65 лири за сканирано копие или да я прочетеш на място. 75-годишният Хокинг откликнал веднага на предложението за свободното й разпространение онлайн. \"Всеки, навсякъде по света трябва да има свободен достъп не само до моите изследвания, но до изследванията на всеки голям и любопитен ум от целия спектър на научните дисциплини\", коментира той, цитиран от Би Би Си. И добави, че е \"чудесно [] да чуя колко много хора вече са проявили интерес към дисертацията ми. Надявам се сега, когато най-сетне я имат, да не се разочароват.\" \"Свойствата на разширяващите се вселени\" е дълга 134 страници, разглежда \"някои следствия от разширяването на вселената\" и поставя началото на бляскавата кариера на Хокинг, превърнала го в един от най-известните учени на XX в.", "date": "2017.10.24", "title": "Докторската дисертация на Стивън Хокинг \"счупи интернет\""}
{"url": "http://www.dnevnik.bg/regioni/2017/10/24/3064937_lovech_shte_ima_nov_centralen_gradski_park/", "text": "В Ловеч ще се изгради нов централен градски парк. На днешното си заседание кабинетът реши да отнеме от Министерството на отбраната имот, като го обяви за частна държавна собственост и го предостави безвъзмездно на общината. Паркът ще започва от ул. \"България\" №53. Теренът, върху който ще бъде построен, е с площ от 4.3 дка и е застроен с 13 сгради. Преди два месеца се разбра, че  ще бъде направен основен ремонт на пешеходната зона в центъра на Ловеч.  Проектът, който предвижда нови настилки, озеленяване, фонтани и зони за спорт на трите централни пешеходни площада в града, е финансиран по оперативна програма \"Региони в растеж\" с бюджет от близо 7 млн. лв.", "date": "2017.10.24", "title": "Ловеч ще има нов централен градски парк"}
{"url": "http://www.dnevnik.bg/bulgaria/2017/10/24/3064943_kabinetut_zadulji_ministerstvata_do_5_dekemvri_da/", "text": "Министерският съвет задължи министрите в срок до 5 декември да осигурят повишаване на професионалната квалификация на служителите за предоставяне на административни услуги. Освен това тя следва да представят отчет за свършеното по отстраняване на нарушенията в прилагането на Наредбата за административното обслужване, съобщи правителствената информационна служба. До 20 септември инспекторатите към министерствата трябваше да извършат преглед за спазването на наредбата за административното обслужване. Проверката е обхванала работата в 377 администрации, се казва в доклад на вицепремиера Томислав Дончев за изпълнението ѝ. Установените пропуски са свързани основно с недобра организация на обслужването и недостатъчно познаване на наредбата, включително обслужването на потребителите на принципа \"едно гише\". Установено е неспазване на продължителността на работното време с граждани, липси на възможности за картови плащания, както и че част от помещенията не са адаптирани за достъп на хора с увреждания, се разбира от съобщението.", "date": "2017.10.24", "title": "Кабинетът задължи министерствата до 5 декември да подобрят обслужването на гражданите"}
{"url": "http://www.dnevnik.bg/bulgaria/2017/10/24/3064944_chast_ot_voennite_piloti_v_graf_ignatievo_otkazaha_da/", "text": "Напрежението сред военните пилоти в базата \"Граф Игнатиево\", които летят на МиГ-29, днес се е повишило и някои медии, сред които специализираното списание aeropress-bg.com, съобщават за стачка. Според списанието \"летателният състав масово е докладвал, че се чувства психологически непригоден за полети\", но бойното дежурство продължава да се носи. От Министерството на отбраната (МО) първоначално твърдяха, че \"няма бунт, няма отказ от полетите\", а планираните за днес \"дневни полети при прости и сложни метеорологични условия\" не се изпълняват заради \"нельотна погода\". От МО твърдяха още, че пилотите са седнали да обсъждат проблемите на изтребителната авиация и са извикали командира на базата бригаден генерал Иван Лалов. \"Част от пилотите от база \"Граф Игнатиево\" няма да провеждат планирани учебни полети заради неувереност\", призна малко по-късно заместник-министърът на отбраната Атанас Запрянов пред \"Фокус\". Според него \"проявената неувереност на част от пилотите в \"Граф Игнатиево\" за извършване на полети е свързана преди всичко според тяхната оценка с недостатъчна тренираност поради недостатъчно летателни часове\". \"Пилотите са разтревожени за работата си\", казаха от МО. Въпреки че бяха поръчани 10 \"нови\" двигателя за МиГ-29, се оказа, че те нямат необходимата документация и не могат да бъдат монтирани на изтребителите. От министерството твърдят, че въпросът с двигателите се решава и след монтажа им Военновъздушните сили ще имат още 3 боеспособни изтребителя, като общата им бройка ще е 10. Запрянов, който е генерал от резерва, каза още, че двигателите са отремонтирани в завод, който е част от РСК-МиГ, и проблемът с документацията ще бъде решен. Той добави, че скоро ще бъдат гласувани още пари за гориво и пилотите ще могат да увеличат летателните си часове. По неофициална информация все още не са доставени и смазочни материали, които са необходими за работата на изтребителите. От министерството са обявили обществена поръчка за доставката на авиационни масла и добавки, като срокът за подаване на документи е 21.11.2017 г. Липсата на изправни изтребители води до липсата на подготвени летци. За пореден път беше отложен проектът за купуване на нов изтребител, като очакванията са той да се забави с една година. Инвестиционният проект за купуване на нов за армията ни изтребител  трябва да бъде разгледан отново от парламента,  след което пак да бъдат водени преговори с потенциалните доставчици. След подписване на междудържавен договор новият самолет може да бъде доставен до между една и три години, според избора на изтребител. Проблемът не е от снощи, от 6 месеца или от година, каза министърът на отбраната Красимир Каракачанов след тържествен ритуал в парка \"Генерал Лавров\" край Горни Дъбник, цитиран от БНТ. \"Не знам кой е казал, че няма да има нов изтребител - ще има, може би някой съвсем изкуствено създава тази ситуация\", коментира Каракачанов. Той добави, че неговата амбиция е първо да се направи поддръжка и модернизация на сега съществуващата техника и преговори за купуване на нов изтребител. Каракачанов добави, че състоянието е критично във всички видове въоръжени сили. За трите проекта за модернизация - нова бронирана машина за пехотата, строителство на два кораба и за закупуване на нов изтребител, който ще струват 3,5 милиарда министърът каза, че не иска тези неща да стават на бегом и след него \"някой да установи, че има пропуски, нарушения или че са направени неизгодни сделки\". \"На тези, които ми говорят само за 9 нови изтребители, задавам въпроса, ако ние зарежем 43 самолета, които можем да ремонтираме, и ги изоставим в хангарите, с 9-те нови, които ще придобием един ден, смятат ли, че ще решим проблема - няма да го решим\", добави вицепремиерът. От авиобазата и от Министерството на отбраната отказаха официална информация и обещаха повече подробности следобед.", "date": "2017.10.24", "title": "Част от военните пилоти в \"Граф Игнатиево\" отказаха да летят, били неуверени (допълнена)"}
{"url": "http://www.dnevnik.bg/biznes/2017/10/24/3064924_tol-sistemata_shte_obhvane_okolo_dve_treti_ot/", "text": "Предвижда се пътищата, които ще попаднат в обхвата на тол-таксите, да не са повече от 2/3 от републиканската пътна мрежа. В заданието за изграждането на системата е заложено тя да се простира върху 80% от тази мрежа, но предстои да се вземе политическо решение по въпроса. Това се разбра от думите на министъра на регионалното развитие и благоустройството Николай Нанков пред БНТ. В момента винетката е задължителна за движение по цялата републиканска мрежа, която е 20 хил. км. Безплатно е движението по общинските пътища, които са общо 19 хил. км. Въвеждането на тол-системата цели да се въведат по-адекватни такси за преминаване през страната на тежкотоварните автомобили. Чрез нея също ще се даде възможност и винетките да бъдат електронни. Министърът посочи, че се очаква отново решението за избор на изпълнител на тол-системата да бъде обжалвано и пред Върховния административен съд. Този път обаче държавата ще поиска предварително изпълнение, защото юристите на пътната агенция са убедени, че процедурата, по която е въведена обществената поръчка, е прозрачна и законосъобразна, а жалбите - неоснователни. Освен това Нанков се закани да бъде заведено дело срещу обжалващите, защото независима финансова компания, наета по казуса, изчислила, че загубите на ден от невъвеждането на тол-системата са за 1.5 млн. лв. В отговор на въпрос министърът посочи, че трябва да се обсъди въпросът дали с приходите от тол-системата да се финансира ремонтът на общинските пътища, чиято поддръжка е недофинансирана. След сигнал на граждани проверка установила, че в три часови диапазона ремонтираната тръба на тунел \"Витиня\" се задимява, тъй като другата се ремонтира и целият поток в момента минава през нея. Това била причината и вентилаторите вътре да минат на ръчен режим. На 20 ноември трябва да бъде отворена и другата тръба на този тунел.", "date": "2017.10.24", "title": "Тол-системата ще обхване около две трети от пътищата в страната"}
{"url": "http://www.dnevnik.bg/biznes/2017/10/24/3064932_durjavata_niama_da_iska_sertifikat_ot_proizvoditelite/", "text": "С промени в няколко разпоредби Министерският съвет днес одобри административни улеснения за производителите и разпространителите на националното знаме и на запалките, за оценителите на средства за измерване и за читалищните регистри. вече няма да вадят сертификат за съответствие от Българския институт по метрология. Това реши правителството с промяна в постановление за реда за изобразяване и възпроизвеждане на националното знаме. Според новата редакция тази административна услуга отпада. Запазва се обаче изискването възпроизвеждането и разпространението на националното знаме с търговска цел да се осъществява при спазването на изискванията на от Закона за държавния печат и националното знаме.", "date": "2017.10.24", "title": "Държавата няма да иска сертификат от производителите на българското знаме"}
{"url": "http://www.dnevnik.bg/photos/2017/10/24/3064931_snimka_na_denia_pametnikut_na_suvetskata_armiia_v_julto/", "text": "Паметникът на Съветската армия осъмна боядисан в жълто. Това е поредната атака срещу монумента, който често е изрисуван. Последният случай е от юли, когато върху оригиналния надпис на паметника с червен спрей беше изписано \"БКП са терористи\". Най-известната намеса върху него остава \"В крак с времето\" през 2011 г., когато фигурите на съветските войници бяха изрисувани като", "date": "2017.10.24", "title": "Снимка на деня: Паметникът на съветската армия в жълто"}
{"url": "http://www.dnevnik.bg/citat_na_deniia/2017/10/24/3064958_citat_na_denia_kato_doide_petuk_-_bolnichen_i_aide_v/", "text": "Това заяви премиерът Бойко Борисов на заседание на Министерския съвет, цитиран от \"Фокус\", след общественото недоволство срещу идеята първите три дни болнични да се плащат по-малко. \"Ангажирали сме всички сили на полицията. Да се опитаме, за да не пострадат реално тези, които са болни, заради тези, които мамят\", допълни той.", "date": "2017.10.24", "title": "Цитат на деня: Като дойде петък - болничен, и айде в Гърция на почивка"}
{"url": "http://www.dnevnik.bg/bulgaria/2017/10/24/3064960_novi_204_hil_lv_otpusna_durjavata_za_obezshteteniia/", "text": "Правителството отпусна 204 400 лева, предвидени за изплащане на обезщетения по сключени през третото тримесечие споразумения за нарушени права на разглеждане и решаване в разумен срок на дела по приключили граждански, административни и наказателни производства. Средствата са предвидени в централния бюджет и се отпускат като допълнителни разходи по бюджета на Министерството на правосъдието. Мярката е регламентирана в Закона за съдебната власт като начин за компенсиране на гражданите и юридическите лица, пострадали от забавено правосъдие. Техните заявления срещу актове, действия или бездействия на органите на съдебната власт, с които е нарушено правото им на разглеждане и решаване на делото в разумен срок, се подават в Инспектората към Висшия съдебен съвет. Проверката и произнасянето по заявленията се извършват в 6-месечен срок, а обезщетенията се изплащат чрез бюджета на Министерството на правосъдието. За първите шест месеца на 2017 г. държавата отпусна близо 300 хил. лева за обезщетения за забавено правосъдие.", "date": "2017.10.24", "title": "Нови 204 хил. лв. отпусна държавата за обезщетения заради бавно правосъдие"}
{"url": "http://www.dnevnik.bg/razvlechenie/2017/10/24/3064965_do_dnes_moje_da_uchastvate_v_purvo_nivo_na_igrata/", "text": "Днес, 24 октомври, е последния ден, в който читателите на \"Дневник\" могат да участват в първо ниво на  играта \"Треска за лалета\" . Тя е свързана с едноименния филм по романа на Дебора Могак. Тази и следващата седмица задаваме два въпроса, свързани с романтичната история с Алисия Викандер и Кристоф Валц. Въпросът от второ ниво - \"Тайната на лалето\", ще е активен от полунощ. За участие в играта не е необходимо да отговаряте и на двата, но два верни отговора удвояват шанса да бъдете сред късметлиите, изтеглени в томболата на 1 ноември. Те ще спечелят двоен билет за филма, копие от романа или романтичен уикенд за двама в Банско. Повече за филма ще научите  в специалната метатема на \"Дневник\" .", "date": "2017.10.24", "title": "До днес може да участвате в първо ниво на играта \"Треска за лалета\""}
{"url": "http://www.dnevnik.bg/bulgaria/2017/10/24/3064967_knsb_svikva_nacionalen_protest_v_petuk/", "text": "Конфедерацията на независимите синдикати в България (КНСБ) свиква национален протест в София в петък с искане за по-високи заплати. Планът е шествието да продължи три часа и половина. То ще тръгне в 11:30 от площад \"Св. Александър Невски\" и ще мине през две спирки – Министерския съвет и централата на Асоциацията на индустриалния капитал на ул. \"Тракия\". Искането на профсъюза е всички заплати да бъдат увеличени с поне 100 лв. през следващата година. Освен това според  синдикалните членове всички млади висшисти трябва да получават начална заплата от 700 лв., ако работят по специалността. Не пипайте класовете и правата на работещите е друг лозунг, който ще бъде издигнат на протеста. КНСБ се обявява и за въвеждането на необлагаем минимум, равен на минималната заплата.", "date": "2017.10.24", "title": "КНСБ свиква национален протест в петък"}
{"url": "http://www.dnevnik.bg/sviat/2017/10/24/3064963_avstriiskite_konservatori_pokaniha_krainodesnite_na/", "text": "Лидерът на австрийските консерватори Себастиан Курц обяви, че е поканил Партията на свободата  на преговори  за съставяне на правителство, предаде австрийското издание \"Ди пресе\". Партията на Курц спечели една трета от парламентарните избори на 15 октомври, но не обяви планове с кого ще търси коалиция. Очаква се лидерът на крайнодесните Хайнц-Кристиан Щрахе да потвърди това на пресконференция. Бъдещият канцлер, който миналата седмица получи мандат от президента за съставяне на правителство, каза, че преговорите може да започнат още в сряда сутринта. В изявление пред медиите той добави, че се е срещнал и с лидера на социалдемократите, досегашния канцлер Кристиан Керн, и срещата с него е преминала \"конструктивно\". Курц обаче останал с впечатлението, че социалдемократите се интересуват повече от \"червено-синя\" коалиция и по-малко от \"тюркоазено-червена\". Той имаше предвид цветовете на собствената си (тюркоазено) и Партията на свободата (синьо) и загатна, че социалдемократите, които получиха втория най-добър резултат на изборите, биха искали отново да са старши, а не младши коалиционен партньор. Лидерът на консерваторите обясни, че е поставил три условия за съвместна работа в правителството: \"нов стил\" и подход, изпълнен с уважение към партньорите; политическа воля за нужните реформи; недвусмислена проевропейска ориентация. Ако Партията на свободата на Щрахе влезе  в следващия кабинет , това ще се случи за първи път от над десетилетие. В предишния случай, през 2000 г., Европейският съюз наложи меки дипломатически санкции на Австрия заради присъствието на крайнодясната организация, основана от бивши нацисти, в управлението. От друга страна, Щрахе многократно е обвинявал Курц, че е \"откраднал\" част от предизборната му програма. Причината е, че след като стана лидер на Австрийската народна партия (АНП), досегашният външен министър я премести вдясно от центъра с обещания за твърда миграционна и интеграционна политика. АНП и Партията на свободата  вече работят заедно  в местната власт на една от австрийските провинции.", "date": "2017.10.24", "title": "Австрийските консерватори поканиха крайнодесните на коалиционни преговори"}
{"url": "http://www.dnevnik.bg/photos/2017/10/24/3064865_fotogaleriia_braziliia_stava_vse_po-bedna/", "text": "Според данните на Световната банка около 28.6 млн. бразилци са излезли от бедността между 2004 и 2014 г. Сега банката изчислява, че от началото на 2016 г. до края на тази 2017 година между 2.5 млн. и 3.6 млн. души ще паднат под прага на бедността от 140 бразилски реала на месец, което е около 44 долара.", "date": "2017.10.24", "title": "Фотогалерия: Бразилия става все по-бедна"}
{"url": "http://www.dnevnik.bg/ot_vas/novini_ot_vas/2017/10/24/3064887_fotogaleriia_dokato_narushavash_pravilata_na_putia/", "text": "Дневник\" представя   за последните две седмици от  . В него всеки може да докладва нарушение, като качи снимка, която го показва.  на \"Дневник\" и \"Гражданите\" е с общи усилия да намалим нарушенията по пътищата. Приложението \"Гражданите\" дава възможност на всеки сниман нарушител да се извини и снимката да бъде премахната. На снимката: На кръстовището с джипа!", "date": "2017.10.24", "title": "Фотогалерия: Докато нарушаваш правилата на пътя, някой те снима (част XVII)"}
{"url": "http://www.dnevnik.bg/detski_dnevnik/2017/10/24/3064957_loshata_uchilishtna_sreda_e_osnovna_predpostavka_za/", "text": "Недобрата училищната среда е основна предпоставка за негативно поведение и агресия сред децата в училищна възраст. Това сочат резултатите от редица проучвания, обобщени от психологът Иван Игов на кръгла маса \"Родителите - конфликтите - агресията и закрилата на децата\". Сред причините за фрустрацията на децата в училище, от една страна, са смесването на шест възрастови групи и обучението на 1500-2000 деца в сгради, строени за 300-600, а от друга - ученето на две смени в средните училища (СУ), което води до отнемане на равното право на образование. В средните училища има по-високо ниво на тормоз и насилие - около 25% срещу 19% в основните, обясни Игов. Той препоръчва до 500 деца на близка възраст в една сграда и учене на една смяна. Друга причина за фрустрация и предпоставка за насилие в училище е липсата на подготвени преподаватели и подпомагащи специалисти, смятат още психолози. Според изнесените данни училищните психолози са едва 120, а 20 на сто от учителите имат дискриминиращи нагласи към различните ученици. Кибертормозът също може да стане предпоставка за агресия в училище, твърдят експерти. За справянето с него е необходимо създаването на защитна общност, в която да се включат родители, учители и ученици, смята гл. ас. д-р Методи Коларов от Нов български университет.", "date": "2017.10.24", "title": "Лошата училищна среда е основна предпоставка за агресията сред деца, сочи проучвание"}
{"url": "http://www.dnevnik.bg/sport/2017/10/24/3064951_svetoven_shampion_po_snukur_poluchi_shestmesechno/", "text": "Световният шампион по снукър за 2015 г. Стюарт Бингам е със спрени състезателни права за шест месеца заради участие в онлайн залози, съобщи Би Би Си. 41-годишният играч беше признат за виновен за нарушаване на правилата на Световната професионална билярд и снукър асоциация (WPBSA). Англичанинът ще трябва да плати и глоба от 20 хиляди паунда. Половината от наказанието на Бингам е условно. Той ще може да се завърне в игра на 26 януари 2018 г., като ще бъде в пробация до 31 октомври следващата година. Ако в този период английският ветеран извърши друго нарушение, ще последва нова санкция. WPBSA твърди, че предполагаемата заложена сума от Бингам в последните седем години е 35 771 паунда. Световният №10 е прогнозирал както срещи на други играчи, така и свои мачове. Той е използвал прокси акаунти, които не позволяват да се установи дали печели или губи от своите залагания. \"Разочароващо е да видим, че играч от най-високо ниво е нарушил правилата за залагане на WPBSA. Стюарт е голям състезател и не се съмнявам, че той винаги е играл по възможно най-добрия начин. Този случай показва, че никой не е застрахован от неспазване на правилата\", каза директорът на WPBSA Джейсън Фъргюсън. От WPBSA допълват, че не смятат, че Бингам е искал умишлено да влияе върху резултата на мачовете, заради което половината от периода на наказанието му е условен. \"Играчите трябва да разберат, че не могат да залагат на снукър, дори ако не са участвали в съответния мач. Всеки състезател, който нарушава правилата за залагане, ще понесе сериозни последствия\", допълни Фъргюсън. Върхът в кариерата на Бингам е триумфът на световното първенство през 2015 г. Във финала той победи Шон Мърфи, а преди това отстрани двама от фаворитите - Рони О'Съливан и Джъд Тръмп. Англичанинът се утвърди като един от най-силните играчи последните години. В периода между май 2015 г. и март 2017 г. той заемаше второто място в световната ранглиста. Заради наказанието Бингам ще пропусне два от трите най-големи турнира за сезона - \"Мастърс\" и Откритото първенство на Великобритания.", "date": "2017.10.24", "title": "Световен шампион по снукър получи шестмесечно наказание заради залагания"}
{"url": "http://www.dnevnik.bg/bulgaria/2017/10/24/3064979_i_firmite_v_neplatejosposobnost_masovo/", "text": "При фирми, които изпадат в неплатежоспособност, над 50 процента от служителите се оказват в болнични. Това съобщи пред журналисти в Министерския съвет управителят на Националния осигурителен институт (НОИ) Ивайло Иванов, цитиран от БТА. Тази практика водела до увеличаване на разходите на общественото осигуряване, които вече достигат 500 млн. лв. годишно. От изявления на премиера Бойко Борисов и министри днес се разбра, че злоупотребите с обезщетенията за временна нетрудоспособност идват и по друга линия - заради мними болни, които искат да си осигурят допълнителна почивка. Имало много оплаквания от работодатели, които не успяват да си изпълнят поръчките заради стотици \"боледуващи\" в компаниите. Държавата има добра статистика и за неправомерни действия на определени лекари, както и за хора, добави министърът на здравеопазването Николай Петров. Темата излезе на дневен ред след като държавата реши да се пребори с проблема като намали обезщетението за първите три дни болнични от 70% на 50% от дневната надница и така да \"накаже\" симулантите. Това обаче предизвика протестите на синдикатите и недоволството на гражданите, защото заради злоупотребите могат да пострадат и добросъвестните пациенти. На среща днес между премиера Бойко Борисов и министрите на здравеопазването и на финансите е решено да се засили контролът върху болничните и да се търси по-строга отговорност от извършителите на неправомерни действия. Засилването на контрола ще стане по линия на НЕЛК и РЗОК и чрез промяна на някои от нормативните документи, каза министърът на здравеопазването Николай Петров. В момента дискутираме въпроса за повече регулация със съответния санкционен режим за това, повече коректност при освидетелстването на действително болните пациенти, изтъкна Петров. Където е необходимо, щели да бъдат променени наредби, ще се правят и проверки.  По данни на НОИ броят на болничните за последните шест-седем години е нараснал с 60 процента и е достигнал над 3 млн. броя годишно. Заради тази тенденция на Министерството на здравеопазването ще бъдат предоставени допълнителни анализи на НОИ и ще се предприемат конкретни мерки, обеща здравният министър.", "date": "2017.10.24", "title": "И фирмите в неплатежоспособност масово злоупотребявали с болнични"}
{"url": "http://www.dnevnik.bg/evropa/zemedelie/2017/10/24/3065024_subsidiite_za_bulgarskoto_zemedelie_shte_nadhvurliat/", "text": "Подпомагане на земеделските производители в България по линия на директните плащания, схемите от програмата за развитие на селските райони и пазарните мерки се очаква да надхвърли 2.87 млрд. лв за следващата 2018 г. като от 2.6 млрд. лв от тях ще дойдат по линия на Общата селскостопанска политика на ЕС. Това сочи актуализираната средносрочна бюджетна прогноза, която финансовото министерство е изготвило към проектобюджета за следващата година. До края на настоящия програмен период общото финансиране за земеделците ще се движи в сходни рамки- през 2019 г. се планира да бъдат отделени 2.95 млрд. лв, а през 2020 г.- 2.81 млрд. лв, става ясно от данните. Според прогнозата на финансовото министерство през следващата година ще бъдат отделени 1.551 млрд. лв като директни субсидии, които се разпределят основно по схеми за единно плащане на площ и т.нар. обвързана подкрепа, насочена производителите на плодове, зеленчуци и животновъдния сектор. Тези средства са осигурени от ЕС като плавно ще нарастват през следващите години. За 2019 г. директните субсидии ще бъдат 1.554 млрд. лв, а година по-късно- 1.557 млрд. лв. От бюджетната прогноза се вижда и че през следващата година трябва да бъдат изплатени повече средства по програмата за развитие на селските райони. За 2018 г. по нея са предвидени субсидии за 1.17 млрд. лв, основна част от които също идват по линия на Общата селскостопанска политика на ЕС- общо 967.2 млн. лв. Останалата сума, която надхвърля 210 млн. лв, ще бъде осигурена от националния бюджет като съфинансиране. Данните сочат, че през 2019 г. по линия на програмата трябва да бъдат изплатени 1.26 млрд. Лв, а през 2020 г.- 1.12 млрд. лв общо. През следващите три години България ще продължи да прилага и различни схеми за пазарна подкрепа, включително подпомагане на сектори като винопроизводство, пчеларство, схеми за осигуряване на плодове и мляко в училищата. Възможни са и различни интервенции на пазара с цел стабилизиране в сектори като зърно, ориз, мляко и др., ако се налагат такива. За пазарните мерки през 2018 г. ще бъдат отделени 145.2 млн. лв. От тях над 88 млн. лв идват по линия на ЕС, а други близо 57 млн. лв са национално съфинансиране. Това финансиране се предвижда да намалява през следващите години. През 2019 г. са отделени общо 135.4 млн. лв от ЕС и държавния бюджет, а година по-късно сумата ще бъде 128 млн. лв, сочи още прогнозата.", "date": "2017.10.24", "title": "Субсидиите за българското земеделие ще надхвърлят 2.87 млрд. лв през 2018 г."}
{"url": "http://www.dnevnik.bg/sviat/2017/10/24/3065030_shtatut_nju_iork_zabrani_pusheneto_na_elektronni/", "text": "Щатът Ню Йорк ще забрани пушенето на електронни цигари на обществени места. Нова разпоредба, която ще влезе в сила в срок от 30 дни, третира пушенето на електронни цигари по същия начин като на нормални тютюневи изделия. Така \"електронният дим\" ще бъде забранен в барове, ресторанти, офиси и др. помещения на закрито. Ню Йорк бе един от първите щати, които забраниха тютюнопушенето на закрито през 2003 г., припомня Би Би Си. Оттогава използването на електронни цигари стана по-популярно. Изданието отбелязва, че на места в щата пушенето на електронни цигари на закрито вече е забранено, включително в гр. Ню Йорк от 2013 г. Губернаторът на щата Андрю Куомо коментира пред \"Ню Йорк таймс\", че електронните устройства са представяни на пазара като по-здравословна алтернатива на цигарите. \"Всъщност те също носят дългосрочно рискове за здравето на потребителите и хората около тях\", каза той, обяснявайки причината за щатската забрана. Би Би Си отбелязва, че влиянието на електронните цигари върху здравето не е напълно проучено, тъй като продуктът е относително нов и няма как да бъдат изследвани дългосрочните ефекти от него. Учените са разделени в мненията си. Според изследване на университета в Лийдс пушенето на електронни цигари при тийнейджърите е стъпка към употребата на стандартните тютюневи изделия. Същевременно изследване на агенция към британското здравно министерство заключи, че  пушенето на електронни цигари нанася 95% по-малко вреди от тютюнопушенето , а британската здравна служба промотира устройствата като начин за отказване на цигарите.", "date": "2017.10.24", "title": "Щатът Ню Йорк забрани пушенето на електронни цигари на закрито"}
{"url": "http://www.dnevnik.bg/sviat/2017/10/24/3065029_taims_evroparlamentut_e_parnik_za_seksualen_tormoz/", "text": "Група евродепутати поискаха външно разследване на обвинения в сексуално насилие в Европейския парламент, появили се в европейски медии в последните дни. Статия на Боян Панчевски в британския \"Таймс\" описва парламента като \"парник за  сексуален тормоз \" и цитира отблъскващи случаи, в които евродепутати са тормозили и опипвали асистентки. Разследване бе започнато и от брюкселското издание \"Политико\", което е получило 102 сигнала, след като призова пострадали да споделят изживяванията си. Оплакванията вече се проверяват, като 95 от тях са от жени и 7 – от мъже. 21 от инцидентите са се случили в европарламента, 15 – в Европейската комисия, останалите са в неправителствени организации, частния сектор и други европейски институции. Повече от половината жертви казват, че  не са се оплакали  на работодателя си или на полицията. Информациите в \"Таймс\" са сериозни и включват евродепутат, мастурбиращ пред асистентка, както и друг, който е снимал жена без нейно знание и после ѝ е изпратил кадрите. \"Политико\" съобщава за случаи, в които млади жени са изпращани да правят секс с хора, които да осигурят законодателна услуга на някого другиго; работни договори, давани в замяна на секс; тормозени мъже, които после са били изпращани в платен отпуск. Тормоз \"Поздравления за елегантния ти отказ да вечеряш с мен. Въпреки това – усети ли го – дискусията, която бихме имали тази вечер нямаше да е за политика и за Европейския парламент. Щеше да е за теб, страстите ти, мечтите ти, фантазиите ти. Знам, че е клише стар мъж да кани на среща млада красива жена. Но боиш ли се от това какво ще кажат хората? Или от мен? А дали не тръпнеш от сладко, но и тревожно очакване?\" Това съобщение е пратил 71-годишният евродепутат и бивш министър Ив Коше на 24-годишна асистентка на друг депутат. Момичето казва, че е било \"скандализирано\" и не е отговорило. Германски евродепутат е опипал 22-годишната асистентка на свой колега по време на работен обяд. \"Стояхме с гръб към стената и той просто си сложи ръката на дупето ми. Не знаех какво да правя... Помислих си, \"О, Боже, това наистина ли се случва?\". Сега ми изглежда смахнато да не направя нищо, но просто не исках да си имам проблеми с шефа. Бях много млада, не знаех как да реагирам в такава ситуация и той го знаеше много добре. Знаеше, че съм стресната и ще мълча. Той е нахакан, сладкодумен и забавен, опитен политик е. Очевидно знаеше, че ще мине безнаказано.\" Институционална реакция Председателят на парламента  Антонио Таяни  реагира с \"шок и отвращение\" на обвиненията и призова пострадалите да докладват на вече създадената специална комисия в парламента. Засега тя не е получила нито една официална жалба. Той напомни, че съществува и брошура, отправена към евродепутатите, за правилата на работното място, какво е тормоз и как се реагира на него. Петимата евродепутати, поискали външна проверка на обвиненията, са Едуар Мартен от Франция (С§Д), Мария Арена от Белгия (С§Д), Ангелика Млинар от Австрия (АЛДЕ), Тери Райнтке от Германия (Зелените), Малин Бьорк от Швеция (Европейска обединена левица и Скандавски зелена левица). В имейл, цитиран от \"Политико\", те настояват за създаването на \"специална комисия за  сексуалното насилие \" и \"задължително обучение на всички служители и евродепутати\" за справяне с него.", "date": "2017.10.24", "title": "\"Таймс\": Европарламентът е \"парник за сексуален тормоз\""}
{"url": "http://www.dnevnik.bg/bulgaria/2017/10/24/3065048_jiteli_na_varnensko_selo_se_razbuntuvaha_sreshtu_depo/", "text": "Жители на варненското с. Чернево са направили опит да нахлуят в централата на девненския завод \"Солвей Соди\" заради депото за химически отпадъци в района на селото. За това съобщи \"Нова телевизия\". След опита за нахлуване в сградата завода, изпълнителният директор компанията Спирос Номикос се е срещнал с протестиращите, но не поел ангажимент за затваряне на сметището, тъй като според него то не е опасно за здравето и живота им. След разговора жителите на с. Чернево са се събрали пред сградата на общината в гр. Суворово, за да поискат оставката на кмета Павлин Параскевов. На 20 август т.г. в Чернево се състоя референдум с искане за закриване на сметището, но резултатите от него бяха атакувани пред съда от областния управител на Варненска област Стоян Пасев. Неговият мотив беше, че при евентуално решение за закриване на сметището държавата ще понесе финансови загуби, тъй като със сигурност ще бъде осъдена от дружеството. В началото на август Милко Михайлов, който е сред организаторите на протестите и инициатор за провеждането на референдума, заяви пак пред \"Нова телевизия\", че струпването на близо 190 хил. т отпадъци на 500 метра от къщите на селото е недопустимо. \"Водоемът ни е на 160 метра от депото, а там щял да се съхранява и живак\", каза още той. Още при първите протести от \"Солвей Соди\" заявиха, че депото ще отговаря на най-високите стандарти за екологична сигурност и здравна безопасност, като ще бъдат взети мерки и срещу евентуално запрашаване. До момента обаче от дружеството не са реагирали официално на днешните протести. Според хората от селото обаче те ще продължат.", "date": "2017.10.24", "title": "Жители на варненско село се разбунтуваха срещу депо за химически отпадъци"}
{"url": "http://www.dnevnik.bg/sviat/2017/10/24/3065026_ruski_grajdani_sa_nai-goliamata_grupa_chujdi_boici_v/", "text": "Повече бойци на \"Ислямска държава\" в Сирия и Ирак са дошли от Русия, отколкото от Саудитска Арабия и Тунис. Данните са от доклад на Soufan Group, консултантска организация в сферата на сигурността, базирана във Вашингтон. Тя ревизира оценка,  направена през 2015 г. , и обновява данните за джихадистите от Тунис, които правителството на страната твърдеше допреди две години, че са близо 6000 души. Според доклада бойците от Русия, пристигнали в Сирия и Ирак към лятото на 2017 г. (от появата на \"халифата\" преди три години), са били 3417. Следват Саудитска Арабия (3244), Йордания (3000), Тунис (2926) и Франция (1910). През 2015 г. тунизийските власти говореха за близо 6000 граждани на страната, сражаващи се за \"Ислямска държава\", но впоследствие обявиха два пъти по-малък брой. Държавата с население почти 11 милиона души обаче остава най-големият \"износител\" на джихадисти на глава от населението. Данните на организацията от 2015 г. посочваха Саудитска Арабия като втора след Тунис с 2500 бойци, а Русия - трета с около 2400. Заплахата от завръщащите се чуждестранни бойци остава на дневен ред, тъй като \"докато \"Ислямска държава\" губи териториален контрол върху халифата си, почти няма съмнение, че групата или нещо подобно на нея ще преживее международната кампания. Докато условията, позволили на групата да съществува, остават налице, \"Ислямска държава\" или нещо подобно ще оцелее, предупреждава организацията. Завръщащите се бойци Броят на чуждестранните граждани,  завърнали се  в родината си от Ирак и Сирия, не зависи от броя на отпътуванията,  сочи докладът . В Русия пристигналите са около 400, в Саудитска Арабия - около 700, в Тунис - около 800, в Йордания - около 250. Близо половината от 800 британски граждани, заминали за бойните полета на \"халифата\", са се завърнали в Обединеното кралство. Споменава се, но не се коментира съобщената от руския президент Владимир Путин оценка, според която близо 10% от всички 9000 бойци от Русия и бившите съветски републики са се прибрали от Сирия и Ирак, с уточнението, че Путин не представи отделна оценка за Русия. (В отделно изявление през февруари той  цитира данни  на службите, според които броят на руските джихадисти в \"Ислямска държава\" достига 4000.) Цитирани са и данни на неправителствената организация Radicalizaton Awareness Network от юли 2017 г., според които близо една трета от петте хиляди граждани на страни от Европейския съюз, присъединили се към \"халифата\", са се завърнали. Руските служби неведнъж са изразявали безпокойството си от завръщащите се руски граждани и бойци от постсъветското пространство. Проблемът буди тревога и у Запада. В неделя британският министър за международното развитие Рори Стюърт каза, че единствената политика, която Западът трябва да прилага към чуждите бойци в \"Ислямска държава\", \"е, почти във всеки случай, да ги убива\". Тенденции Докладът твърди, че броят на чуждите бойци в Ирак и Сирия едва ли ще се увеличи предвид засиленото  военно присъствие  на редица държави и на местни сили в двете страни. Същевременно в резултат от мерките, които трябва да попречат на бойците да стигат до Ирак и Сирия, много джихадисти са се преместили в територии на  Афганистан , Либия и Югоизточна Азия (например  Филипините ), където действат свързани с \"Ислямска държава\" бойци. \"Присъствието на \"Ислямска държава\" в Либия продължава и след загубата на територии по крайбрежието и разчита на набиране на бойци от съседите и от самата Либия. Пропускливите граници на района позволяват на бойците да се завръщат в родината си, например в Судан, и после да потеглят обратно\", се казва в доклада. България България присъства в таблицата на държавите, граждани на които са отишли в Ирак и Сирия. Посоченият брой на пристигналите е \"по-малък от 10\" - най-малката бройка, зададена в списъка. В графата \"задържани в, депортирани от, недопуснати в или поставени в списък за наблюдение от Турция\" фигурират числата 21/77. Няма информация за оставащи или завърнали се. Данните, с които разполага организацията, обаче са от 2015 г. Те идват от  Международния контратерористичен център  в Холандия, който от своя страна цитира Министерството на вътрешните работи.", "date": "2017.10.24", "title": "Руски граждани са най-голямата група чужди бойци в \"Ислямска държава\", сочи доклад"}
{"url": "http://www.dnevnik.bg/sport/2017/10/24/3065086_novak_djokovich_se_vrushta_na_korta_prez_dekemvri/", "text": "Новак Джокович обяви, че ще направи завръщане на кортовете през декември, заявявайки участието си в демонстративния турнир в Абу Даби. Сърбинът не е играл от 12 юли, когато  се отказа заради контузия в четвъртфинала на \"Уимбълдън\" срещу Томаш Бердих . Носителят на 12 титли от Големия шлем пропусна остатъка от сезона заради продължителни проблеми с десния лакът. \"Това не беше лесно решение за мен, но се опитвам да гледам от положителната страна. Искам да играя професионален тенис още много години\", каза Джокович, който в момента на контузията си беше четвърти в света. В момента сърбинът падна до  №7 в световната ранглиста . Турнирът в Абу Даби се провежда между 28 и 30 декември, а в него участват шестима тенисисти. \"Съставът за тази година е силен, както винаги, и ще бъде идеален начин за мен да видя нивото си след продължително отсъствие\", каза Джокович в изявление на официалния си сайт. Освен него участието си в Близкия изток заяви и Стан Вавринка. Швейцарецът се подложи на операция на лявото коляно в началото на август и не можа да защитава титлата си на US Open. \"Възстановяването ми върви по план и нямам търпение да се върна на корта. Мисля, че Абу Даби е точното място, на което да го направя, защото винаги турнирът е много силен\", каза Вавринка. Останалите, които са заявили участие в надпреварата, са световният №1 Рафаел Надал, Доминик Тийм, Пабло Кареньо Буста и  Милош Раонич . Канадецът също се връща след контузия, той лекуваше проблеми в китката и прасеца.", "date": "2017.10.24", "title": "Новак Джокович се връща на корта през декември"}
{"url": "http://www.dnevnik.bg/zdrave/2017/10/24/3065087_vse_poveche_blizki_na_hora_v_mozuchna_smurt_v/", "text": "Увеличава се броят на българите, които са съгласни да дарят органите си при мозъчна смърт, обяви директорът на Изпълнителната агенция по трансплантации д-р Марияна Симеонова по БНР. До момента за 2017 г. общо 80% от попитаните семейства на хора в мозъчна смърт са се съгласили органите на техния близък да се ползват за спасяването на други. Според Симеонова повишаването на информираността на българското общество по тази тема води до повишения успех. Броят на чакащите за трансплантация в България обаче остава висок. В момента списъкът е от близо 1200 души, като  най-много от тях чакат за нов бъбрек .", "date": "2017.10.24", "title": "Все повече близки на хора в мозъчна смърт в България разрешават органно донорство"}
{"url": "http://www.dnevnik.bg/sport/2017/10/24/3065031_fotogaleriia_olimpiiskiiat_ogun_beshe_zapalen_i/", "text": "Олимпийският огън за зимните игри в Пьончан през 2018 г. беше запален в древна Олимпия. По този начин беше даден старт на щафета, чиято кулминация е внасянето на огъня на церемонията по откриването на игрите на 9 февруари.", "date": "2017.10.24", "title": "Фотогалерия: Олимпийският огън беше запален и потегли към Пьончан"}
{"url": "http://www.dnevnik.bg/bulgaria/2017/10/24/3065099_ekologichnata_ocenka_za_dobiv_na_gaz_v_dobrudja_shte/", "text": "Районната инспекция за опазване на околната среда във Варна работи по доклада за оценка на въздействието върху околната среда на инвестиционно намерение на \"Русгеоком БГ\" за добив на газ от находището край добричкото с. Спасово. Окончателното становище на инспекцията се очаква да излезе до 45 дни след приключване на всички обществени обсъждания на проекта. Последното от тях е насрочено за 28 октомври, съобщиха от РИОСВ – Варна. Само преди два дни жители на гр. Генерал Тошево излязоха на пореден протест срещу инвестиционното намерение за добив на природен газ в землищата на 18 села от района. Протестиращите се страхуват, че технологията за добив на газ в района ще замърси водата и въздуха, а основният поминък в региона - земеделието, ще бъде унищожен. При друг протест, състоял се на 19 октомври, кметът на община Генерал Тошево Валентин Димитров обяви, че на 1 ноември ще открие процедура за свикване на референдум по въпроса дали в Добруджа да има проучвания и добив на газ. Вчера от \"Русгеоком БГ\" разпространиха информация, че инвестиционното намерение на компанията е за добив на природен, а не на шистов газ. По данни на компанията горивото ще се извлича на около 2700 метра дълбочина от естествени пукнатини и пори, но това няма да налага използването на технологията хидравличен фракинг, прилагана при добива на шистов газ. Според инвеститора в Добруджа има газови находища, които се разработват в района на селата Спасово и Тюленово, но до този момент няма регистрирани замърсявания на почвата и водата. Процедурата по оценка на въздействието върху околната среда при евентуален нов добив на газ от земни пукнатини в находището \"Спасово\" е започнала още през април 2014 г. информират от РИОСВ – Варна. След общественото обсъждане, насрочено за идната събота, трябва да бъде изготвено становище, което евентуално ще препоръча допълване на доклада по оценка на въздействието върху околната среда и защитените зони. Ако това се наложи, ще бъде организирано и ново обществено обсъждане, уточняват от РИОСВ - Варна.", "date": "2017.10.24", "title": "Екологичната оценка за добив на газ в Добруджа ще бъде обявена след 28 октомври"}
{"url": "http://www.dnevnik.bg/sviat/2017/10/24/3065091_germanskite_deputati_izbraha_shoible_za_predsedatel_na/", "text": "Досегашният финансов министър Волфганг Шойбле беше одобрен с голямо мнозинство за председател на германския Бундестаг, съобщиха медиите в страната. Днес е и първото заседание на парламента след изборите на 24 септември. \"За\" номинацията на 75-годишния Шойбле гласуваха 501 от 709 депутати - повече, отколкото са представителите на първите три партии в парламента - 173 казаха \"не\", а 30 се въздържаха. Досегашният председател Норберт Ламерт беше на поста от 2005 г. насам. Формално това е вторият най-висок пост в страната - след този на президента Франк-Валтер Щайнмайер, но преди канцлера Ангела Меркел. На практика избирането му идва  след призив  на част от консерваторите - както и на потенциалните им коалиционни партньори сред  либералите  - Шойбле да не е финансов  министър  и в следващия кабинет на Меркел. Той оглавяваше финансовото министерство в продължение на осем години (от 2009 г. насам), а преди това, в първия кабинет на Меркел, беше министър на вътрешните работи. От началото на кризата в еврозоната името му се свързваше с политиката на икономии и твърдите позиции за гръцкия дълг.", "date": "2017.10.24", "title": "Германските депутати избраха Шойбле за председател на Бундестага"}
{"url": "http://www.dnevnik.bg/sport/2017/10/24/3065041_ludogorec_pri_dimitur_dimitrov_efektivnost_bez_bliasuk/", "text": "Слуховете за смъртта на \"Лудогорец\" се оказаха силно преувеличени. Това можем да кажем за представянето на българския шампион в последните два месеца, перифразирайки Марк Твен. В началото на август \"Лудогорец\" изглеждаше като отбор, който се движи без посока и цел, беше обявен за изчерпан, а от ЦСКА и \"Левски\" започнаха да мечтаят, че най-накрая могат да свалят разградчани от върха на българския футбол. Maлко повече от два месеца след раздялата с Георги Дерменджиев \"Лудогорец\" е там, където е свикнал – на  първото място в Първа лига . Разградчани водят с пет точки пред ЦСКА и с осем пред \"Левски\" преди да се изправи срещу двата столични тима в следващите уикенди. Освен това шампионите са начело в групата си в Лига Европа със седем точки от три мача, въпреки че след жребия бяха отписани в компанията на \"Хофенхайм\", \"Брага\" и \"Истанбул ББ\". Споменатите два месеца са периодът, в който начело на \"Лудогорец\" е  Димитър Димитров . Опитният специалист се завърна в България след две години в Казахстан и началото е обещаващо. Резултатите Димитър Димитров беше обявен за треньор на \"Лудогорец\" на 13 август, а четири дни по-късно дебютира с успех с  2:0 над литовския \"Судува\" . Треньорът пое тима с единствената цел той да влезе в групите на Лига Европа. Дотогава \"Лудогорец\" беше отпаднал от Шампионската лига, загуби двубоя за Суперкупата на България с \"Ботев\" и въпреки че спечели на \"Българска армия\", започна колебливо в Първа лига. С шест сухи мрежи в първите седем мача и само един допуснат гол Димитров си гарантира стабилно начало. И към него не липсваха критики след серията от три поредни равенства - срещу \"Пирин\", в реванша със \"Судува\" и срещу \"Левски\". Още повече, че на \"Герена\" шампионите играха 50 минути с човек повече. Треньорът обаче обори всички съмнения с мачовете в европейските турнири - територията, където се вижда истинската стойност на работата на наставника и качествата на отбора. \"Лудогорец\" изигра силен тактически мач с \"Истанбул Башакшехир\" (0:0) като гост, обърна \"Хофенхайм\" от 0:1 в Разград, а преди по-малко от седмица се справи по впечатляващ начин с \"Брага\" (2:1) в двубой за историята. Статистиката сочи, че Димитров е едва вторият треньор на \"Лудогорец\", който не допуска загуба в първите си 14 мача (виж таблицата). От 2011 г. това се е случвало единствено на  Георги Дерменджиев  при завръщането му начело на шампионите през 2015 г. Основната разлика е, че при втория си период Дерменджиев пое тима, когато беше отпаднал от европейските турнири и реално нямаше тежки мачове освен домакинство на \"Левски\". Сега впечатление прави отличното представяне в защита, което отличава \"Лудогорец\" от предишните години, когато акцентът беше нападението. Разградчани са допуснали само четири гола след идването на Димитров, а в Първа лига вратата им е суха вече 325 поредни минути (три мача и половина). Наред с добрата защита, която изгради Димитров, тимът му не забравя и да бележи, въпреки че не е толкова атрактивен, колкото преди. За 14 мача \"Лудогорец\" има 29 отбелязани гола, а статистиката сочи, че за такъв брой мачове шампионите са се разписвали повече единствено при старта на Ивайло Петев (31 гола) и в първия престой на Дерменджиев (32 гола). Тогава обаче броят на получените голове беше по-голям, особено при пловдивчанина – четири пъти повече от сега. До бройката от 14 мача дори не успяха да стигнат двама от предишните наставници на отбора - Бруно Рибейро и Едуард Ераносян. Португалецът беше уволнен след само седем срещи, а Ераносян, който го наследи, изкара 10 двубоя, преди да бъде освободен. Решенията на Херо Дълги години се смяташе, че за да имаш успех в \"Лудогорец\", има печеливша формула. Тя беше започната от  Ивайло Петев , който изгради първия шампионски отбор и положи основите на състава, който стигна до осминафинал в Лига Европа през сезон 2013/2014. Наследникът му Стойчо Стоев на практика не промени нищо, но успяваше умело да дава шанс за изява на всички играчи и отборът побеждаваше наред. След това Георги Дерменджиев неизменно се придържаше към стила без да прави никакви промени. Въпреки успехите при него на моменти \"Лудогорец\" изпадаше в състояния на предвидливост. Това се случи през пролетта на 2015 и 2017 г., точно преди треньорът да бъде освободен. От идването си Димитър Димитров показа, че не се страхува \"да бръкне в кошера\". Треньорът отказа да се придържа към установените практики, опита да наложи собствените си идеи и засега успява. Сред ключовите решения на Димитров са промените в тактиката, които прави за определени двубои. За разлика от всички свои предшественици той залага на стратегия спрямо съперника. Срещу \"Истанбул ББ\" излезе без чист нападател, а с \"Хофенхайм\" постави Марселиньо в ролята на фалшива деветка. При успеха над \"Брага\" Димитров за пореден път показа, че умее да изненадва с ходовете си и те да бъдат успешни. Той заложи на схема 3-5-2, която в \"Лудогорец\" се използва за първи път, и с едва четири тренировки за въпросната формация успя да надхитри португалците, които бяха лидери в групата след две победи в първите си два мача. За два месеца Димитров доказа също, че \"Лудогорец\" не е зависим от водещите си фигури, а треньорът може да се справя дори с ограничен потенциал. След идването на новия треньор Светослав Дяков вече не е несменяем титуляр, а последните индикации са, че капитанът може и да не получи нов договор. Опитният халф е използван само тогава, когато се налага, но Анисе и  Яцек Горалски  изглеждат като предпочитани опции в повечето случаи. \"Лудогорец\" се справяше за малко и без Марселиньо, а повече от месец  Върджил Мисиджан  не игра, защото отказваше да подпише нов договор. Голмайстор №1 за последните два сезона Клаудиу Кешеру също се задържа повече на пейката. Статистиката сочи, че в последните четири седмици \"Лудогорец\" е използвал едва 18 футболисти в рамките на седем мача. При това трябва да се отчете, че Димитров нямаше възможност да направи никаква селекция, а взе отбор, който вече се беше разделил с две основни фигури (Кафу и Хосе Паломино). Само историята е пред Димитров Два месеца не са период, в който титлата може да бъде спечелена, но са достатъчно време, в което могат да се забележат тенденции в отбор като \"Лудогорец\". Следващите седмици са много важни за разградчани, дори решаващи. В четвъртък тимът приема \"Берое\" в осминафинал за Купата на България, след което играе последователно вкъщи с \"Левски\", \"Брага\" и ЦСКА. Всичко това събрано в рамките на 12 дни. Ако в този период всичко се развие според плана на Димитров, още в началото на ноември \"Лудогорец\" може да се окаже със солидна преднина в първенството и с гарантирано място в Лига Европа през пролетта. В случай, че всичко това стане, пред Димитров ще стои само историята. Опитният специалист години наред беше далеч от отличията по една или друга причина. След силния му период в средата на 90-те начело на \"Нефтохимик\" той спечели титлата с \"Литекс\" (1997-98 г.) и \"Левски\" (1999-00 г.). След това изгради шампионския отбор на \"Локомотив (Пловдив), но си тръгна година преди единствената титла на черно-белите. Ако спечели титлата с \"Лудогорец\", Димитров ще се нареди до Георги Василев в историята на българския футбол. Василев е единственият, който е печелил титлата с три различни отбора - \"Етър\" (1991 г.), \"Левски\" (1994 и 1995 г.) и ЦСКА (1997 г/).", "date": "2017.10.24", "title": "\"Лудогорец\" при Димитър Димитров: Ефективност без блясък"}
{"url": "http://www.dnevnik.bg/razvlechenie/2017/10/24/3065123_stranata_la-la-la_idva_v_bulgariia_kato_film-koncert/", "text": "Мюзикълът, който възроди филмовия мюзикъл - носителят на 6 награди \"Оскар\" \"Страната Ла-ла-ла\" (La La Land), идва в България като филм-концерт, съобщават организаторите от BG Sound Stage. Романтичната история с Ема Стоун и Райън Гослинг ще бъде показана в Зала 1 на НДК на 7 декември, като акомпаниментът на песните ще бъде изпълнени на живо от симфоничен оркестър и джаз бенд. Концертът е част от световното турне Concert: A Live to Film Celebration, който тръгна от САЩ през месец май, а после мина и през Европа. Във филм-концерта La La Land оригиналните вокали на Райън Гослинг, Ема Стоун и Джон Леджънд от филма ще бъдат смесени с изпълненията на музикантите. \"Страната Ла-ла-ла\" постави рекорд по номинации за кинонагради, като освен за главни роли и режисура взе \"Златен глобус\" за оригинална музика и оригинална песен (City of Stars), \"Оскар\" за саундтрак и песен, и британската награда БАФТА за музиката на композитора Джъстин Хъруиц. Билети за концерта от 20 ч. на 7 декември се продават  в мрежата на Eventim  и на касите на НДК.", "date": "2017.10.24", "title": "\"Страната Ла-ла-ла\" идва в България като филм-концерт"}
{"url": "http://www.dnevnik.bg/sport/2017/10/24/3065166_kubrat_pulev_ne_sum_liglyo_i_durja_mnogo_na_bolka/", "text": "Българският боксьор Кубрат Пулев отговори на Антъни Джошуа, който го разкритикува за контузията, довела до пропадането на мача помежду им. Двамата трябваше да се изправят един срещу друг за три от световните титли в тежка категория на 28 октомври в Кардиф, но Пулев получи травма. Преди седмица от екипа на българина обявиха, че  преглед с ехограф в Берлин  е установил, че 36-годишният българин има разкъсване в един от гръдните мускули, които водят към мишницата на дясната ръка. Дни по-късно световният шампион  обясни, че е играл с по-сериозни травми,  и нарече контузията на Пулев \"дреболия\". \"Всяка контузия е абсолютно различна и не може да се сравнява, още повече с контузията на друг човек. Никога не съм бил лигльо. Даже напротив. Смятам, че държа много на болка, и със сигурност повече пъти от Джошуа съм играл с най-различни контузии и здравословни проблеми\", съобщи Пулев чрез страницата си във \"Фейсбук\". Той обясни, че преди срещу Кевин Джонсън е тренирал с \"болезнена контузия в петата\". Преди да се изправи срещу Дерек Чисора, българинът е \"бил зле, с висока температура\". \"Не отложихме двубоя, въпреки че 4 дни преди да изляза на ринга, треньорът ме попита дали не искам да го отложим. Казах: \"Абсурд, ще се справя!\" \"Това е контузия, която може да доведе до много сериозни усложнения. Разбирам, че всеки иска да му е лесно, но аз няма да предоставя тази възможност. Напротив! Знам, че рано или късно пътищата ни ще се пресекат отново, и тогава ще бъда здрав и добре подготвен и ще изляза, за да побеждавам\", каза още Пулев. Вместо с българина Джошуа ще се бие в Кардиф с камерунеца  Карлос Такам . Двубоят между двамата ще бъде за титлите на Международната боксова федерация (IBF), Световната боксова организация (WBA) и Международната боксова организация (IBO).", "date": "2017.10.24", "title": "Кубрат Пулев: Не съм лигльо и държа много на болка"}
{"url": "http://www.dnevnik.bg/sviat/2017/10/24/3065167_britanski_deputati_iskat_ot_feisbuk_danni_za_ruski/", "text": "Британска парламентарна комисия поиска от шефа на \"Фейсбук\" Марк Зукърбърг информация за всякакви платени дейности от свързани с Русия акаунти в социалната мрежа в периода на  референдума  през 2016 г. за Брекзит и парламентарните избори през 2017 г., предаде \"Ройтерс\". Искането бе отправено от председателя на Комисията за дигиталната политика, медиите и спорта, която събира доказателства във връзка с разследване на фалшивите новини. \"Част от това разследване ще се съсредоточи върху ролята на чуждестранните играчи, злоупотребяващи с платформи като вашата, за да се намесват в политическите обсъждания в други държави\", заяви председателят на комисията Деймиън Колинс в писмото до Зукърбърг. Той поиска \"Фейсбук\" да предостави примери за всички реклами,  купени  от свързани с Русия акаунти, всички страници, създадени от свързани с Русия акаунти, информация за таргетирането на подобни реклами и страници и за това колко пъти са били гледани. \"Смятам, че исканата от мен информация е в съответствие с това, което вече е  предоставено  от \"Фейсбук\" на няколко комисии на Сената на САЩ, включително комисията по разузнаване на Сената, във връзка с  президентските избори  в САЩ през 2016 г.\", заяви Колинс в писмото. Разследването на британската парламентарна комисия има за цел да хвърли светлина върху въпроси като влиянието на фалшивите новини върху общественото разбиране за света и отговора на традиционната журналистика, отговорностите на социалните медийни платформи и как хората могат да бъдат обучени да оценяват източниците на новини. ", "date": "2017.10.24", "title": "Британски депутати искат от \"Фейсбук\" данни за \"руски\" профили отпреди референдума за Брекзит"}
{"url": "http://www.dnevnik.bg/citat_na_deniia/2017/10/24/3064955_citat_na_denia_budete_loialni_na_vlastta_samo_kogato/", "text": "Този цитат от есето на Марк Твен от 1905 г. \"Монологът на царя\" бе използван от Дейвид Летерман - бивш водещ на токшоу програмите Late Night и The Late Show, на церемония в неделя. В центъра \"Кенеди\" във Вашингтон му бе връчена наградата \"Марк Твен\" за американски хумор. В галавечерта участваха няколко от най-популярните в момента колеги на Летерман и някои от тях не пропуснаха възможността да критикуват президента Доналд Тръмп. С шеговит тон Джими Кимел каза: \"Когато Дейвид напусна телевизионния екран преди 17 много дълги месеца, нямахме изобщо представа какви трудности ни предстоят. Гледам какво се случва и мисля, че за всичко е виновен Летерман. За всичко. Ти ни изостави. Напусна ни заради пакет цигари и ни остави да живеем с оранжев доведен баща грубиян.\" Цитатът от Марк Твен е използван и от Доналд Тръмп - в негов туит от 29 януари 2014 г. Реакциите под това съобщение обаче са от типа на \"Патриотизъм е да фалираш, за да накараш други да плащат за финансовите ти загуби... о, не, всъщност, това НЕ Е патриотизъм\" и \"Марк Твен: По-добре да си държиш устата затворена и да оставиш хората да си мислят, че вероятно си глупав, вместо да я отвориш и да разсееш всякакви съмнения за това.\" След общо над 6000 предавания Летерман е носител на множество награди \"Еми\" за сценарист, водещ и продуцент.", "date": "2017.10.24", "title": "Цитат на деня: Бъдете лоялни на властта само когато тя го заслужава"}
{"url": "http://www.dnevnik.bg/biznes/2017/10/24/3065175_ministerstvoto_na_finansite_plasira_cenni_knija_za_85/", "text": "Министерството на финансите преотвори емисия 7.5-годишни държавни ценни книжа (ДЦК), деноминирани в лева, с падеж 27 март 2025 г., която беше пусната в обращение на 27 септември 2017 г. На аукцион на 23 октомври аукцион бяха пласирани ДЦК за 85 млн. лв., с което обемът на емисията достигна 170 млн. лв.", "date": "2017.10.24", "title": "Министерството на финансите пласира ценни книжа за 85 млн. лв."}
{"url": "http://www.dnevnik.bg/sport/2017/10/24/3065204_grigor_dimitrov_e_otkazal_turnira_vuv_viena_zaradi/", "text": "Григор Димитров обяви, че е бил прекалено уморен, за да вземе участие в турнира от категория \"АТП 500\" във Виена. Българският тенисист беше поставен под №3 в основната схема, но в последния момет  се оттегли от надпреварата в австрийската столица. \"Нямах търпение да играя за пръв път във Виена. За съжаление обаче след поредицата от мачове в Азия и успешния турнир в Стокхолм не съм способен физически да играя тази седмица\", заяви Димитров, цитиран от столичния австрийски вестник Die Presse. Българският тенисист е бил във Виена, където е провел личен разговор с турнирния директор Хервиг Щрака, в който е обяснил причините за оттеглянето си, съобщиха местните медии.  Димитров имаше доста натоварена програма, като изигра 11 мача в рамките на 19 дни. Ако беше взел участие във Виена, той щеше запише пет поредни състезателни седмици. \"Много съм разочарован, че трябва да пропусна турнира. Благодаря за получения \"уайлд кард\" и се надявам в бъдеще да имам възможност да играя във Виена\", каза още световния номер 8. Димитров получи \"уайлд кард\" за австрийската столица в последния момент. Първоначално той не планираше да участва, но  реши да промени програмата си  с идеята да натрупа точки в битката за място във финалите на АТП. Още в Стокхолм обаче българският тенисист  си гарантира дебютно участие в Лондон . Той игра финал в Швеция, като  отстъпи срещу миналогодишния шампион Хуан Мартин дел Потро . Преди това Димитров достигна до полуфиналите в турнира от категория \"АТП 500\" в Пекин и до четвъртфиналите на мастърса в Шанхай. И в двата случая той беше спрян от световния №1 Рафаел Надал.", "date": "2017.10.24", "title": "Григор Димитров е отказал турнира във Виена заради умора"}
{"url": "http://www.dnevnik.bg/bulgaria/2017/10/24/3065251_sled_proverki_v_detski_gradini_i_uchilishta_agenciiata/", "text": "Българска агенция по безопасност на храните състави 28 акта при проверки в хранителните блокове към ясли и детски градини, детски кухни, училищни столове и бюфети. От началото на учебната година са извършени 2 705 проверки на територията на цялата страна. Съставени са и 136 предписания за отстраняване на нередности. Установените нарушения са свързани с наличие на храни, които не отговарят на наредбата за изискванията и качеството на храните, предлагани в детските заведения, предлагане на храни с изтекъл срок на годност или без документи за произход. Други нарушения са свързани с несъответствия по сградовия фонд и оборудване, некоректни или нередовно водени записи по системите за управление на безопасността на храните, както и липса на регистрация по Закона за храните. Агенцията по храните е възбранила и насочила за унищожаване над 24 литра прясно мляко, 155 яйца и над 70 кг храни, от които 13 кг са продукт от птиче месо със съдържание на соев протеин и консерванти и др.", "date": "2017.10.24", "title": "След проверки в детски градини и училища агенцията по храните състави 28 акта"}
{"url": "http://www.dnevnik.bg/politika/2017/10/24/3065276_parlamentut_shte_izdava_rechnik_na_parlamentarnoto/", "text": "Парламентът ще издава четириезичен речник на \"Парламентарното измерение на Българското председателство на съвета на ЕС за 2018 г.\", който ще е на български, английски, френски и немски език. Това се разбра от обществена поръчка на парламента с максимална прогнозна стойност 142 000 лв. (без ДДС), с която се търси кой да отпечата материали в 18 позиции. От поръчката не става ясно, какви термини за \"парламентарното измерение на председателството\" ще съдържа, нито кои са неговите автори. От пресцентъра на парламента, както и главният секретар на Народното събрание Стефана Караславова поискаха питането да бъде изпратено по Закона за достъп до информация и отказаха да отговорят на въпросите по телефон. Депутати от комисията по европейски въпроси също нямаха никаква информация за това издание, въпреки че имало уговорка рекламните материали за председателство да бъдат съгласувани с тях. Речникът трябва да е с обем 550 страници и да бъда отпечатан до 10 дни след възлагането на поръчката. Освен речника изпълнителят на поръчката трябва да издаде две издания от 4 500 страници и от 5 500 страници в томове, издание с обем 36 страници със заглавие \"Българският парламент\", същото издание, но на френски и английски, издание с обем 24 стр. със заглавие \"Нашият парламент\", информационна дипляна за Народното събрание, календари, както и бланки, покани и картончета с лого на Българското председателство на Съвета на ЕС.", "date": "2017.10.24", "title": "Парламентът ще издава речник на парламентарното измерение на председателството"}
{"url": "http://www.dnevnik.bg/sviat/2017/10/24/3065194_ispanski_ministri_samo_s_izbori_katalunia_niama_da/", "text": "Каталунският премиер Карлес Пучдемон ще трябва да \"поправи\" позициите си за независимостта на автономната област, ако не иска тя да мине на пряко управление на Мадрид. Коментарът дойде от испанския правосъден министър Рафаел Катала и няколко други членове на кабинета, които дадоха сигнал, че само предсрочни избори в областта не биха били достатъчни, за да спрат член 155 от конституцията. В събота премиерът Мариано Рахой  обяви, че ще поиска  от Сената да отстрани Пучдемон и да позволи пряка намеса на Мадрид в управлението на Каталуня. Тогава представители на управляващата Народна партия на Рахой изтъкваха, че свикването на нов вот (последният беше преди две години) би накарало Мадрид да се откаже от клаузата, която задейства заради референдума за независимост в Каталуня и последвалата декларация, подписана от местните власти. Новата позиция на правителството в Мадрид дойде в деня, когато в Сената започна работа комисията, изучаваща предлаганите от Рахой мерки. Тя предложи да изслуша Пучдемон лично, а според вестник \"А Бе Се\" обмисля да посредничи в дебат между регионалния лидер и испанския премиер (въпреки риска последният да бъде заменен в последния момент от вицепремиера Сорая Саенс де Сантамария). Лидерът на Каталуня има време до четвъртък, 10 ч. сутринта местно (11 ч. българско) време, да предостави позицията си в Сената. Ако иска да го направи лично и да участва в дебат, ще трябва да изчака няколко часа или да се яви в Мадрид на следващия ден. От кабинета му предложиха той да отиде в Сената още във вторник, но консервативното мнозинство отговори, че преди четвъртък не би било възможно. \"Би било чест за Сената премиерът на Женералитат (каталунските власти) да дойде, каквато би било и идването на всички премиери на автономни области... (но) Сенатът не може да е по-гъвкав, не може да се подчини на календара, който му налагат от Женералитат\", каза заместник-председателят на горната камара Педро Санс. Впоследствие Барселона обвини Мадрид, че възпрепятства Пучдемон в опита му да представи позицията си по-рано. \"Да си върне думите за всичко\" \"Със свикване на избори няма да се оправят нещата\", каза Катала в сутрешния блок на испанското радио RNE. \"Премиерът (на Каталуня) трябва да изясни дали е обявил независимост или не, да спазва законите, да уважава присъдите на съдилищата.\" По същото време други членове на кабинета говориха пред медиите във вторник сутринта. За да се спре чл. 155, са нужни и избори, и \"поправяне\" на позициите, каза министърът на здравеопазването Долорес Монсерат. От централата на управляващите пък казаха, че Пучдемон \"трябва да си върне думите за всичко, което каза и направи през последните месеци... Тогава ще видим какво ще направи Сенатът\". Опозиционната Испанска работническа социалистическа партия се разграничи от идеята на управляващите консерватори и изрази подкрепа за идеята чл. 155 да не се задейства, ако има избори. Парламентарният говорител на партията Маргарита Роблес каза, че социалистите ще оттеглят подкрепата си за мярката, ако Пучдемон свика избори и не обяви независимост. Крайнолевите в Каталуня са против избори Междувременно крайнолявата партия \"Кандидатура на народното единство\" (CUP) обяви, че каталунските власти обмислят дали да свикат предсрочни избори, за да се спасят от действията на Мадрид. Според Карлес Риера от CUP - крайнолява формация, непреклонно подкрепяща независимостта и с влияние върху правителството на Пучдемон - управляващите в Барселона са признали, че на масата са два сценария: обявяване на независимост и извънредни избори. Риера, цитиран от \"Вангуардия\", увери, че партията му ще се противопостави твърдо на евентуален нов вот, който би бил \"оръжие, за да се отмени (референдумът) на 1 октомври и волята на мнозинството в Каталуня... Независимостта е двойна реалност. В един момент се избира между всичко или нищо\".", "date": "2017.10.24", "title": "Испански министри: Само с избори Каталуня няма да спаси автономията си"}
{"url": "http://www.dnevnik.bg/biznes/imoti/2017/10/24/3065292_do_mesec_shte_e_gotova_novata_jilishtna_strategiia_na/", "text": "До края на ноември министерството ще е готово с новата Национална жилищна стратегия до 2030 г. На базата на анализ и проучвания за състоянието и потребностите, ще бъде разработен нов модел на българската жилищна система, в който да се намери решение на проблемите с остарелия и неподдържан жилищен фонд, риска от конструктивни проблеми в част от сградите, високата енергоемкост, ниския комфорт и нездравословните условия на обитаване. Това съобщи зам.-министърът на регионалното развитие и благоустройството Валентин Йовев днес, цитиран от пресцентъра на ведомството. Стратегията ще включва и целите на държавната жилищна политика, средствата за постигането им и отговорностите на заинтересованите страни – гражданите, държавата, общините, частния и неправителствения сектори. До пет години трябва да бъде готова окончателно кадастралната карта на цялата страна и това е един от приоритетите в работата на Министерството на регионалното развитие и благоустройството, увери зам.-министърът. Работи се усилено по преобразуването на картите на възстановената собственост и на земеразделителните планове на кадастрални карти, предстои изчистването на т.нар. явни и фактически грешки, които са най-много в линейните обекти в зоните около урбанизираните територии, където граничат със земеделските земи, поясни министърът. По думите му, сред основните задачи в тази насока е и надграждането на кадастралните карти със специализирани карти за редица територии в страната, като например за свлачищните райони. \"Такива са картите по черноморското крайбрежие, които вече направихме, каза Йовев и подчерта, че със специализираните карти гражданите ще имат достъп до повече допълнителна информация.", "date": "2017.10.24", "title": "До месец ще е готова новата жилищна стратегия на България до 2030 г."}
{"url": "http://www.dnevnik.bg/bulgaria/2017/10/24/3065304_panairut_na_knigata_se_mesti_v_inter_ekspo_centur/", "text": "Коледният панаир на книгата се мести от НДК в залите на \"Интер експо център\" и ще се проведе между 12 и 17 декември. Това е било решено на извънредно заседание на Управителния съвет на Асоциация \"Българска книга\" (АБК) снощи, потвърдиха оттам пред \"Дневник\". В НДК в момента тече основен ремонт във връзка с европредседателството, а на оглед с журналисти миналата седмица от ръководството на двореца признаха, че искат да вдигнат наема на площите от 7 на 10 лв. на кв.м, с което издателите не са съгласни. От АБК заявиха, че няма да коментират причините за местенето. Според сайта \"Аз чета\" преимуществата на \"Интер експо център\" са били по-ниските цени на изложбените площи, по-добрата инфраструктура за изложителите и наличието на метростанция. Сградата обаче също така е доста далеч от столичния център, към края на бул. \"Цариградско шосе\". От асоциацията заявиха, че засега не могат да кажат дали местенето ще е за постоянно и предстои да видят как ще протече събитието.", "date": "2017.10.24", "title": "Панаирът на книгата се мести в \"Интер експо център\""}
{"url": "http://www.dnevnik.bg/video/2017/10/24/3065332_video_drugite_novini/", "text": "Магиите на Хари Потър влизат в Британската библиотека La La Land ни завихря в ритъма на 7 декември Короноваха Кейт Бланшет за икона на стила", "date": "2017.10.24", "title": "Видео: Другите новини"}
{"url": "http://www.dnevnik.bg/analizi/2017/10/24/3064581_igra_na_samoleti/", "text": "Мой приятел до ден днешен практикува детското си хоби (някога доста разпространено) да събира умалени модели на бойни самолети и да си играе с тях. Затова не е учудващо, че той знае много за самолетите, които България може или не може да си позволи да купи. Доста бях изненадан обаче, когато разбрах, че и две мои познати жени със съвсем други интереси също силно се вълнуват от темата. Чух ги да обсъждат на кафе предимствата и недостатъците на шведските \"Грипен\" и американските Ф-16 (като мимоходом споменаваха и Ф-35, \"Юрофайтер\" и \"Рафал\"). Едната явно клонеше към първия (вероятно защото братовчед й от години живее в Швеция), за другата – не разбрах. Въобще по темата се говори толкова много, че явно тя е набрала голяма популярност. Което е преждевременно и ненужно, защото никакви нови самолети няма да има. Както се оказа за вече неизвестно кой пореден път, а-ха да стигнем до сделка (или поне до преговори за сделка) и всичко пак се връща в изходно положение – пак ще се пише \"задание\", пак ще се искат и чакат оферти, пак ще се преценява. Българската армия за неопределено време пак си остава със старите съветски МиГ-ове. Теоретично те били 15, но всъщност от години летят само по няколко, като за тях се събират части от останалите. Не отговарят на стандартите на НАТО, което означава, че във въздуха партньорските самолети не ги разпознават като свои. Няма значение – пак ще се купуват резервни части за тях и пак ще се ремонтират и преремонтират. Пилотите в 105-годишната българска бойна авиация, които летят несравнимо по-малко от натовските си колеги и на практика всеки път рискуват живота си, се чувствали пренебрегнати и обидени. Като виждат, че мечтата им най-после да летят нормално на нов самолет се изпарява заедно с личната им перспектива във ВВС, \"гледат навън\", казва техният командир. Той пък гледал \"да им вдъхва доверие, че нещата ще се получат\". Ама едва ли. Защо пак се стига дотук? Какви са мотивите, които движат \" фенклубовете \" на различните марки самолети? Възможните отговори са известни и всеки може да си избере измежду тях. Според някои, просто се възстановява справедливостта, след като едната оферта е била предварително елиминирана без дори да се обсъжда, чрез въвеждане \"по средата на мача\" на задължително изискване, което не е съществувало в началото. Според други, надделявали политически съображения (сякаш в края на краищата решението може да бъде друго освен политическо) – в смисъл, че трябва да се угажда на новите зависимости от \"новия голям брат\" и да се прави \"каквото наредят от Вашингтон\" (\"Продажници!\"). Всъщност, истината е съвсем друга: единствената реално съществуваща, продължаваща в момента и очертаваща се за много години напред зависимост, е от \"старите братя\" – при това не само за авиацията, а и за почти всяко друго важно въоръжение в българската армия. Сега нова политическа сделка с Русия ще осигурява ново дълголетие за МиГ-овете и защитата на въздушното пространство. Друг много популярен отговор на въпроса (който не изключва предишния) е, че просто става дума за комисионите и кой да ги прибере. В тоя смисъл някои изказват надежда, че и комисионата е включена в обявената \"финансова рамка\" от 1,5 милиарда, за да не се налага да плащаме повече. Тезата за комисионите е недоказуема. Но във всеки случай трябва да се има предвид, че ако актуалните заявки се изпълнят, през следващите десетина години основните финансови потоци ще отиват за поръчки към руския военно-промишлен комплекс (за части, двигатели и, не дай боже, \"модернизация по натовските стандарти\" на МиГ-овете, че и за старите Су 25, АН 30, зенитни комплекси и радиолокационни станции). Тъй че и комисионите (ако ги има) ще продължат да са по източното направление. По принцип, разбира се, решението за придобиване на нов боен самолет съвсем не е проста работа. Трябва да се вземат предвид много въпроси, като: какъв тип изтребители с каква оперативна ефективност и технически характеристики; оборудване и въоръжение; обучение и поддръжка; цена и очакван живот; цена на бъдещата модернизация; възможности за военно сътрудничество със страната доставчик и за българско индустриално участие... Отговорите на тези въпроси би трябвало да доведат до ясна стратегия, въз основа на която да бъде направен изборът. Твърди се, че такава стратегия има, но накрая все се оказва, че няма или че тя се променя в движение. Което поражда силно съмнение, че става дума за обикновена конюнктурна стъкмистика и че целта е различна от официално обявената. За това говорят и липсата на ясни разчети, постоянните недомлъвки, шикалкавене, завои и пируети. Както и откровено баламосващите аргументи. Ето два от последната седмица. Другият забележителен аргумент е на премиера, чието ново хоби очевидно е приложната квартална геополитика. \"Ако считаме, че ще има война и ще се готвим за такава, трябва да преориентираме държавата - въоръжение, армия, пари насочваме в тази посока. За нас най-важното е образованието, ако преценим всички, че е друг приоритетът, връщаме назад (към новите самолети)\". Тази дилема, разбира се, не е уникално българска – пред нея е изправена всяка държава. Оплакването, че сме бедни обаче, в България се използва като универсален аргумент за всякаква цел. А и логиката на премиера малко куца. Защото, ако (като него) не очакваме, че ще има война, защо тогава да трошим пари и за старите самолети? Да се откажем и от тях и да дадем парите за образование, нови локомотиви, саниране и магистрали. Всъщност, този вариант е съвсем реален и е приложен в не малко страни. Няма нищо срамно, ако преценим, че не ни е по джоба (а и осем самолета \"не решават нищо, ако, не дай боже, се наложи\"), да се откажем от изтребителната авиация и да поканим някои от съюзниците ни да патрулират в небето ни. А ограничените си ресурси за отбрана да съсредоточим за модерни бързоходни катери, сухопътни бронирани машини и ракети. Срамна е само продължаващата безотговорна и вече комична \"игра на самолети\", която дискредитира страната в очите на партньорите й в НАТО, на света и на собствените й граждани. Някакво несериозно подобие на държава, която 10 години не знае и не може да реши какво иска.", "date": "2017.10.24", "title": "Игра на самолети"}
{"url": "http://www.dnevnik.bg/sport/2017/10/24/3065293_kintana_predupredi_landa_che_toi_ostava_lider_na/", "text": "Испанският отбор \"Мовистар\" реализира един от най-големите трансфери в колоезденето след края на сезон 2017, привличайки в редиците си Микел Ланда. Катерачът напусна  \"Скай\"  след две години с британския тим, за да се бори за победи в големите обиколки. Новината беше приветствана от звездата на \"Мовистар\" Найро Кинтана, но колумбиецът предупреди, че той остава лидер на отбора. \"Аз съм лидерът на тима и аз оставам лидер за \"Тур дьо Франс\", каза Кинтана в интервю за \"Ел Паис\". Той не мисли да отстъпва от позицията си на защитен колоездач, който има по-различен статут от останалите. Колумбиецът се класира два пъти втори в Тура след Крис Фрум (2013 и 2015 г.), а през 2016 г. победи британеца на \"Вуелта Испания\". От своя страна  Ланда  преминава в \"Мовистар\", търсейки повече възможности за себе си. Той беше лидер на \"Скай\" в Джирото през 2016 и 2017 г., но в първия случай напусна заради болест, а през тази пролет делеше лидерството с Герант Томас. След масово падане в деветия етап испанецът загуби много време и единствената му утеха остана спечелването на фланелката за най-добър катерач. След две участия в Тура, в които работеше за Фрум, без да има свобода, Ланда обяви: \"Това няма да ми се случи повече, искам да съм лидер.\" Според Кинтана новият му съотборник не е заплаха и фактът, че испанец преминава в единствения испански отбор от световния тур, не е нещо специално. \"Имах разговор с Еузебио Унсуе и всеки знае задачите си. Имам подкрепата на \"Телефоника\" (компанията собственик на \"Мовистар\" - бел. ред.), която е компания, базирана в Южна Америка, така че какво значение има кой е испанец и кой не е\", попита Кинтана. Колумбийският колоездач уточни, че ако Ланда работи за него в  \"Тур дьо Франс\",  той най-накрая може и да има шанс да спечели в двубой с Фрум. \"В негово лице имаме колоездач, който е способен да разпръсне колоната на най-тежките височини. Ако Микел кара в Тура и Алехандро също, то ние ще имаме отбор, който е силен колкото този на \"Скай\".", "date": "2017.10.24", "title": "Кинтана предупреди Ланда, че той остава лидер на \"Мовистар\""}
{"url": "http://www.dnevnik.bg/skorost/2017/10/24/3065408_ministerstvoto_na_ikonomikata_zapochva_rabota_po/", "text": "Министърът на икономиката Емил Караниколов е подписал заповед за създаването на междуведомствена работна група, чиято задача е да се разработи Национална програма с Пътна карта за развитие на електрическата мобилност в България до 2025 г. и хоризонт до 2030 г. Това заяви заместник-министърът на икономиката Лъчезар Борисов по време на Втората годишна конференция на b2b Media: Smart city, Smart home, Smart ideas. По думите на Лъчезар Борисов в работната група ще участват, както представители на бизнеса, така и на институциите. В пътната карта може да залегнат и конкретни мерки и стимули за насърчаване на електрическата мобилност. В началото на месеца  от Асоциацията на автомобилните производители и техните оторизирани представители в България (ААП) настояха държавата  да въведе субсидия от 5000 евро за електромобил и 2500 евро за плъгин хибриден модел. Друго искане е за колите на ток да не се плаща ДДС, което ще намали цената им с 20%.", "date": "2017.10.24", "title": "Министерството на икономиката започва работа по национална програма за навлизане на електромобилите"}
{"url": "http://www.dnevnik.bg/sport/2017/10/24/3065413_botev_ocelia_v_zrelishte_s_produljeniia_sreshtu_carsko/", "text": "Носителят на Купата на България \"Ботев\" оцеля в драматичен и зрелищен мач и се класира за четвъртфиналите. Пловдивчани спечелиха с 4:3 срещу \"Царско село\" в София след продължения. Ключов момент беше голът на Фернандо Виана, който в добавеното време изравни за 2:2, за да се стигне до продължения. В тях \"канарчетата\" направиха обрат. Мачът, който се игра на стадиона на \"Славия\", предложи бърз футбол с атаки към двете врати. Втородивизионният отбор игра с увереност и беше на секунди от детронирането на \"Ботев\". Пловдивчани проявиха борбеност и с много воля и усилия постигнаха целта си. Срещата започна с нападения към двете врати, като \"Ботев\" имаше по-добри възможности. Гостите поведоха в 31-ата минута, когато Серкан Юсеин и Тодор Неделев направиха двойно подаване. След това топката беше насочена към Йордан Минев, който стреля точно в горния десен ъгъл. \"Царско село\" имаше нужда от две минути, за да изравни. Кацаров овладя и подаде на непокрития Георги Минчев, който отбеляза. Играещият във Втора лига отбор направи пълен обрат и поведе в 62-ата минута. Тогава капитанът Реян Даскалов овладя в наказателното поле след центриране от фаул и отблизо вкара. В последните 15 минути \"Ботев\" се хвърли в атака. Пловдивчани направиха куп пропуски, като в 84-ата Лъчезар Балтанов стреля с глава и улучи гредата. Усилията на гостите бяха възнаградени в добавеното време Виана отправи добре насочен удар извън наказателното поле и изравни. Още в началото на продълженията \"Царско село\" отново поведе. Резервата Светослав Диков вкара красив гол след фалцов удар. \"Ботев\" направи 3:3 в 98-ата минута, когато Неделев подаде отлично на Стивън Петков в наказателното поле, а той прати топката към Виана. Бразилецът се възползва и отблизо с глава вкара втория си гол. \"Канарчетата\" стигнаха до успеха с гол на Петков в 115-ата минута. Неделев центрира от фаул и с глава Петков вкара победното попадение.", "date": "2017.10.24", "title": "\"Ботев\" оцеля в зрелище с продължения срещу \"Царско село\" за купата"}
{"url": "http://www.dnevnik.bg/sviat/2017/10/24/3065365_sauditska_arabiia_planira_obshta_promishlena_zona_s/", "text": "Саудитска Арабия обяви днес план на стойност 500 милиарда долара за създаване на бизнес и промишлена зона, простираща се извън границите на страната в Йордания и Египет, предаде \"Ройтерс\". Това е най-големият досега проект в усилията на кралството да се освободи от зависимостта си от петролния износ. Зоната от 26 500 квадратни километра, известна като НЕОМ, ще се съсредоточи върху сектори, свързани с енергетиката, водата, биотехнологиите, храните, модерното производство и развлеченията, каза саудитският престолонаследник принц  Мохамед бин Салман . Планираната промишлена зона ще бъде близо Червено море и залива Акаба, както и до морски търговски маршрути, които използват Суецкия канал. Тя ще се захранва с вятърна и слънчева енергия, съобщи водещият суверенен фонд на Саудитска Арабия - Държавният инвестиционен фонд. \"НЕОМ е разположена на една от най-важните световни икономически артерии. Стратегическото й местонахождение ще помогне за бързото оформяне на зоната като световен център, който свързва Азия, Европа и Африка\", посочва фондът. Очаква се саудитското правителство, Държавният инвестиционен фонд, местни и международни инвеститори да вложат над половин трилион долара в зоната през следващите години, посочи принц Мохамед. Няма незабавен коментар за плана от Йордания и Египет, които са близки съюзници на Саудитска Арабия. Саудитска Арабия откри днес голяма инвеститорска конференция, която цели да привлече вниманието към усилията на страната да диверсифицира източниците си на приходи и да реформира както икономиката, така и обществото си. /БТА", "date": "2017.10.24", "title": "Саудитска Арабия планира обща промишлена зона с Йордания и Египет за 500 млрд. долара"}
{"url": "http://www.dnevnik.bg/biznes/2017/10/24/3065328_parite_za_turisticheska_reklama_se_vdigat_s_1_mln_lv/", "text": "През 2018 г. се предвижда бюджетът на Министерството на туризма да разполага с около 1 млн. лв. повече спрямо сега за \"политика в областта на устойчивото развитие на туризма\". Това се вижда в проекта на Министерството на финансите, който предстои да бъде обсъден от правителството, а след това и от Народното събрание. В разходната част от министерството е записана сумата от 18.098 млн. лв., което е с 1.315 млн. лв. повече спрямо тази година. Конкретно за популяризиране на туризма разходите нарастват от 14.473 млн. лв. (11 млн. лв. от които е чистата сума за реклама по думите на ресорния министър - бел. ред.) за тази година на 15.707 млн. лв. Спрямо 2016 г. парите за реклама бяха завишени с 3 млн. лв. Справка на в. \"Сега\" от май показва, че общият размер на средствата за маркетинг и реклама от бюджета в периода 2006 - 2016 г. е 131.6 млн. лв. Отделно по европейски програми в периода 2009 - 2016 г. са изплатени 45.1 млн. лв. В тези суми обаче не се включват разходите на по-късно създаденото Министерство на туризма. Съседните на България туристически страни - Гърция и Турция, разполагат с многократно по-високи суми за промоция на туристическия си продукт. От предложения проект се вижда сериозно повишение на парите за капиталови разходи, които от 300 хил. лв. през тази година се увеличават на 1.32 млн. лв.", "date": "2017.10.24", "title": "Парите за туристическа реклама се вдигат с 1 млн. лв. догодина"}
{"url": "http://www.dnevnik.bg/sport/2017/10/24/3065465_nad_25_000_zriteli_napraviha_macha_mejdu_levski_i_cska/", "text": "Повече от 25 000 зрители са присъствали на  мача между \"Левски\" и ЦСКА (2:2) , което го превръща в най-посетения в Първа лига за сезона. Общият брой на запалянковците е бил 25 107, обявиха сините в сайта си. Според информацията домакините са били подкрепяни от 13 821 души (7221 в сектор А и 6600 в сектор Б). Феновете на ЦСКА са били 11 286 - съответно 4304 в сектор В и 6982 в сектор Г, показват изнесените данни. Големият интерес към дербито е донесъл и рекордни за последните години приходи за \"Левски\" от продажбата на билети за един мач. Пропуските струваха по 15 лева за централните трибуни и по 10 лева за тези зад вратите. ЦСКА остава втори, като  вече е на пет точки от \"Лудогорец\" . \"Левски\" е на три от червените.", "date": "2017.10.24", "title": "Над 25 000 зрители направиха мача между \"Левски\" и ЦСКА най-посетения за сезона"}
{"url": "http://www.dnevnik.bg/zelen/2017/10/24/3065430_v_kraia_na_noemvri_zapochvat_obsujdaniiata_na/", "text": "Агенция \"Пътна инфраструктура\" публикува доклада с оценката за въздействието върху околната среда на проекта за автомагистрала между Русе и Велико Търново. Обществените обсъждания в региона ще се проведат по график след малко повече от месец. На 28 ноември е дискусията в общините Павликени, Горна Оряховица и Велико Търново, а на 29 ноември в Полски Тръмбеш, Ценово и Бяла. На 30 ноември докладът ще бъде представен пред жителите на общините Борово, Две могили и Иваново. На 1 декември е обсъждането в община Русе. Дължината на бъдещата магистрала е 133 км. Началото на проекта е на 3 км източно от съществуващия Дунав мост при Русе, а краят е след Дебелец, по посока на път II-55. В разработените варианти на трасе са проучени възможните технически решения за изграждане на автомагистралата по нов терен извън съществуващия път I-5. Проектът е разделен на три участъка: Русе – Бяла /от 0+400 до км 40+357/, обход на гр. Бяла /от км 40+357 до км 76+200/ и Бяла – Велико Търново /от км 76+200 до км 133+500/, информира пътната агенция. Изграждането на автомагистралата е сред приоритетните обекти, тъй като направлението осигурява транзитния трафик по коридор №IX и международен път Е85, се казва в съобщението. С построяването й ще се подобри транспортното обслужване на международния и вътрешен трафик, ще се повиши безопасността на движението и транзитният трафик ще бъде изведен извън населените места. АМ \"Русе - Велико Търново\" ще бъде основна връзка, свързваща втория мост над река Дунав при Русе с Велико Търново, с път I-4 София - Велико Търново - Варна, път I-3 София - Плевен - Русе и бъдещия участък от АМ \"Хемус\". Докладът за ОВОС на инвестиционното предложение, заедно с всички негови приложения, а също и Докладът за оценка на степента на въздействие, са на разположение на интересуващите се както на интернет страницата на Агенция \"Пътна инфраструктура\". Може да бъде открит в секция \"Нормативна база\", подсекция \"Документи\" или на следния линк  http://www.api.bg/index.php/bg/normativna-baza/dokumenti/dovos-ruse-veliko-trnovo/ . На хартиен носител е достъпен в администрацията на конкретната община всеки работен ден.  Според доклада трите варианта за алтернативно трасе на автомагистралата засягат седем защитени зони от мрежата на \"Натура 2000\" и, в зависимост от избора на трасе, между 7 и 11 археологически обекта. Основните фактори, рискови за здравето на населението в районите на строителната дейност по трасето, са шумовият и праховият. Хигиенният експертен анализ доказа, че строежът на трасето, съобразен с изискванията за такъв род съоръжения и при вземането на необходимите мерки за защита, няма да доведе до значима промяна в здравния статус на населението и здравния риск може да се прогнозира като нисък, се казва в доклада. Новите, по-добри технически параметри на посоченото трасе при сравнение с вече съществуващи пътища, пък ще допринесат за по-равномерен и ефективен ход на МПС, с което практически се избягва увеличаването на шумовите, праховите и токсикохимични емисии. Това ще се отрази благоприятно на санитарно-хигиенните условия на околната среда и жизнената среда на населението, е записано в доклада.", "date": "2017.10.24", "title": "В края на ноември започват обсъжданията на екооценката на магистралата \"Русе - Велико Търново\""}
{"url": "http://www.dnevnik.bg/detski_dnevnik/2017/10/24/3065270_ideite_za_po-leki_uchenicheski_chanti_ot_reciklirani/", "text": "Жалбата на петокласничка от София  до Държавната агенция за закрила на детето заради тежката чанта, която е принудена да носи за училище, предизвика дискусии по медиите и роди различни по характери идеи за това как да се намали тежестта, която учениците носят всеки ден. Според препоръките на здравното министерство  теглото на раниците не трябва да надвишават 10 до 15% от теглото на детето . Няма обаче регламент, по който това да се следи и санкционира. От Министерството на образованието вчера поканиха на среща петокласничката Теодора Божкова и майка й Лилия Нинова на разговор по проблема. По време на срещата е била претеглена раницата на детето и се установило, че тя тежи 2.9 кг. В чантата обаче били поставено само учебници и в теглото не се включват задължителните помагала, тетрадки и принадлежностите за писане, за рисуване и спорт. От ведомството днес обясниха, че когато се говори за тежестта на чантите трябва да се отчита \"всичко допълнително, което е сложено по желание на детето и родителите\". Сезираната агенция за закрила на детето обяви, че работи по проблема още от лятото, но до момента няма решение. Работната група обаче се очаква да приключи работа \"в най-скоро време\", съобщи Даниела Черийска от институцията пред БНТ, и настоя децата също да дават предложения, а не да чакат готови решения. Какви варианти за решение на проблема с тежките ученически чанти формулира до момента образователното министерство: Тетрадки от рециклирана хартия Тъй като не могат да променят теглото на учебниците и помагалата родителите да предпочитат \"тетрадки с по-нисък клас хартия\" - това предложение е направила зам.-министърът на образованието Таня Михайлова на срещата Теодора Божкова и майка й. По думите на майката обяснението било, че тези тетрадки са значително по-леки. На тази идея Лилия Нинова възразява, че предпочита детето й да пише на по-здрава и качествена хартия в етапа, когато формира почерка си. Учебниците да се делят на части Образователното ведомство обяви, че прави анализ дали е възможно учебниците над 64 страници да се разделят на две части, така че в един учебен срок да се носи само една част. Част от децата, включително самата Теодора Божкова в разговора ни вчера, обаче казват, че това би ги затруднило, защото няма да могат да погледнат неща, които са им нужни в даден момент, но се намират в другата част на учебниците, коментира по БНТ днес шефът на на Дирекция \"Учебници и училищна документация\" в министерството Пенка Иванова. \"Офнюз\" цитира просветния министър Красимир Вълчев, който заявил в Стара Загора, че се обсъждат и други два варианта: учебниците да се печатат на олекотена хартия за сметка на качеството и увеличаване на броя на електронните учебници.  Шкафчета в училище Като успешна практика от образователното министерство посочват поставянето на шкафчета в училищата, за да могат учениците да оставят там учебници и помагала там, вместо да ги носят всеки ден. В отговор на въпрос Пенка Иванова от ведомството обаче потвърди, че това може да стане само в училищата, които учат на едносменен режим. Облекчението би било само за учениците, които ходят следобед на занималня (най-често в началното училище), защото останалите имат нужда от тях за при ученето на уроци и писането на домашни. Проверка на чантите В интервюто си за БНТ Иванова силно препоръча на родителите да проверяват какво има в ученическите раници преди децата да тръгнат на училище. \"Защото в чантата често има и допълнителни помагала, и много тетрадки, и моливници, и минерална вода, и ябълка, и много други неща, които се слагат по желанието на родители и деца\", коментира тя. Представителят на министерството подчерта, че чантите наистина достигат понякога 8 кг, но \"с всичко, което по желание на родителите и детето е сложено там\". И още една идея, лансирана от учителя Емил Джасим в интервю за БНР. Отпадане на учебниците в час Безобразно тежките раници са проявление на друг проблем - за програмите и начина на преподаване, смята Джасим. По думите му един от начините за решение е да се промени изобщо начинът на преподаване в училище, така че носенето на учебници да е излишно. Учебникът по същността си е помагало за самоподготовка, той трябва да служи на ученика, когато не е в часа, посочи той.", "date": "2017.10.24", "title": "Идеите за по-леки ученически чанти: от рециклирани тетрадки до без учебник в час"}
{"url": "http://www.dnevnik.bg/sviat/2017/10/24/3065047_volfgang_shoible_politik_za_trudni_misii/", "text": "Волфганг Шойбле, германският финансов министър с желязна воля, стана днес председател на германския парламент, откривайки пътя за голяма властова промяна в най-мощната европейска икономика. Мразен в някои части на Европа като архитект на строгата финансова дисциплина, консервативният политик ветеран през 45-те си години в парламента неизменно е в центъра на редица ключови събития в Германия. Той имаше принос и за германското обединение през 1990 г. Водеща фигура в Християндемократическия съюз (ХДС) на канцлера Ангела Меркел, 75-годишният Шойбле се очакваше да запази финансовото министерство след  конфликтните парламентарни избори  миналия месец. Но той се съгласи да се оттегли, за да помогне на Меркел да сглоби нова,  неизпробвана досега трипартийна коалиция , след като ХДС получи най-слабия си изборен резултат от 1949 г. насам. Шойбле не за първи път поставя службата на обществото и партийната си лоялност над собствените си политически амбиции. В миналото той трябваше да се пребори и с последиците от опит за убийство, който го остави парализиран на инвалидна количка, но все още с надеждата един ден да стане канцлер. Смятан някога за наследник на бившия канцлер  Хелмут Кол , Шойбле се оказа въвлечен във финансов скандал, разразил се в ХДС, който го принуди да се оттегли като лидер на партията през 2000 г., не на последно място и заради публичен натиск от амбициозната Меркел, която застана начело. Мнозина го смятаха за доайен на финансовите министри от еврозоната. Той помогна да се положат основите на  икономическото възстановяване в Гърция , Испания, Ирландия, Кипър и Португалия в разгара на дълговата криза на еврото. Редовно наричан \"съканцлера\" на Германия, Шойбле има и изненадващо и обезоръжаващо чувство за хумор. Веднъж по време на брифинг журналистите му припомниха, че има рожден ден, а той се обърна и ги попита: \"И какво ще правите сега? Ще ми пеете ли?\" Словесни схватки Непоколебим европеец, Шойбле също така не обича да остава длъжен на критиците си. \"Стига вече сте ми натяквали, че съм лошото момче, борещо се срещу Атина\", каза той веднъж в разгара на дълговата криза, след като отбеляза, че по-рано се е съгласил за облекчаване на гръцкото дългово бреме. Но най-дългогодишният германски депутат ще трябва да използва цялото си политическо влияние и запасите си от хумор, за да озаптява новия парламент. Изборите миналия месец откриха пътя за антиимигрантската \"Алтернатива за Германия\" да стане  първата крайнодясна партия, която влиза в Бундестага  след Втората световна война. Шойбле е известен и с това, че често се носи на висока скорост с инвалидната си количка по берлинските коридори на властта. Той обича и бурните спорове, като понякога се наслаждава на словесни схватки с апострофиращите го в пленарната зала на Бундестага. Човек за трудни мисии Шойбле винаги е бил човек за трудни мисии. Адвокат от планинския район Шварцвалд в Югозападна Германия, той се присъединява към ХДС през 1965 г. и е депутат в Бундестага от 1972 г. През 1980-те години е шеф на кабинета на Хелмут Кол със задача да намира изход от трудни ситуации. Налага му се да се занимава с поредица от сложни проблеми на високо ниво, включително заложнически кризи, данъчни реформи, както и с някогашния комунистически лидер хардлайнер на Източна Германия - Ерих Хонекер. Като вътрешен министър в шеметните дни след рухването на Берлинската стена преди 28 г. Шойбле изигра важна роля за подготовката на договора между Източна и Западна Германия, довел до обединението през 1990 г. - постижение, което той смята за връх на своята политическа кариера. Триумфът обаче се превърна в лична трагедия само седмица след като Германия бе обединена. Умопобъркан мъж простреля Шойбле на предизборна среща в ресторант в неговия собствен избирателен район в провинция Баден-Вюртемберг. Покушението го остави парализиран от кръста надолу.", "date": "2017.10.24", "title": "Волфганг Шойбле: политик за трудни мисии"}
{"url": "http://www.dnevnik.bg/zelen/2017/10/24/3065346_vpechatleniia_i_strasti_okolo_novata_zabelejitelnost/", "text": "Георги С. Раковски\" – или \"Раковска\" както е по-известна сред софиянци, е емблематична централна улица по ред забележителни причини: тук са сградите на десетина столични театри, българският \"Бродуей\" преминава и покрай Централния военен клуб, храм-паметника \"Свети Александър Невски\", Националната опера и балет, две ключови министерства, НАТФИЗ, пресича площад \"Славейков\"... Най-голямата забележителност на улица \"Раковска\" в последните дни обаче е новата двупосочна велоалея. Лентите от по 1,5 м широчина от двете страни на платната предизвикаха остри и крайни реакции, дълги коментари в социалните мрежи от шофьори, граждани и велосипедисти, станаха тема по време на обедната почивка в заведенията наоколо, причина за множество сигнали до КАТ. Алеята за колоездачи е специално отделена от автомобилния трафик с по-високи пластмасови ленти, за да не бъде пресичана. Огражденията явно не са достатъчна пречка за шофьорите, които безпроблемно ги преминават, за да спират на аварийни светлини или да паркират автомобилите си. Наоколо не се виждат полицаи, които да следят за подобни нарушения и да ги санкционират. Много са и подадените сигнали за нарушения по велоалеята, но отстраняването на нарушители явно ще е трудно за контролиращите органи, се разбра от запитване на \"Дневник\". Единствената възможност да санкционират паркиралите върху велоалеята ще е принудително премахване на автомобилите с паяци, скоби нямало да бъдат поставяни. Паяците могат да вземат само по една кола, обясниха от пресцентъра на \"Център за градска мобилност\". Велоалеята се използва вече и като \"находчив\" нов начин колите да изпреварят колегите си на опашките на кръстовищата и светофарите, разказа Ана Благова, която работи в \"Дневник\" и редовно използва колелото си за придвижване в града. Тя се радва, че има нова велоалея по пътя й към работното място. За малкото време, в което е карала по нея, вече обаче е била засечена от автомобил, пресякъл колчетата, за да изпревари. Вчера по обяд по алеята не мина велосипедист, който да оцени новото трасе, . Алеите отнемат пространството от улицата, което преди беше използвано предимно от колите, както и за престой на таксита, за паркиране и за разтоварващи стоката в магазините и заведенията по улицата. Основните недоволства са сред шофьорите, според които пътното платно е твърде стеснено след обособяването на велоалеята. С нея си обясняват и задръстванията по улицата, които ставаха редовно и преди да има велоалея. От разходката по цялата дължина на алеята виждаме, че тя все още не е свързана с цялостна инфраструктура за колоездачите в града. В момента в двата края – градинката Кристал и светофара на бул. \"Патриарх Евтимий\" – тя свършва рязко и непредвидимо. На много места в градината \"Кристал\" тя не оставя никакво място за преминаване на пешеходците. Общинският съветник Зафир Зарков (ГЕРБ) обясни, че велоалеята ще бъде продължена по ул. \"Париж\", където ще се свърже с велотрасето по бул. \"Княз Александър Дондуков\". Паркоместата по улица \"Париж\" ще бъдат премахнати, което по думите му няма да е голям проблем, защото повечето от тях са служебни абонаменти към Столичната община. \"Хубаво е, че са направили велоалея на улицата, предполагам, че общината иска да стимулира хората да карат повече колела,\" казва Дафина Тончева, пенсионер и бивш лекар. Според нея проблемът на улицата са по-скоро множеството лични автомобили, които създават задръстванията и напрежение. Дава за пример внучка й, която учи в Хага: \"Веднага й предложиха безплатно да ползва велосипед от студентското общежитие.\" Две ученички в 10 клас на Френската гимназия обаче са по-резервирани. Намират алеята за \"леко абсурдна\", струва им се доста опасна, а пластмасовата маркировка – недостатъчна гаранция за сигурността на велосипедистите. Предпочитат да са пешеходци на тротоара. Александър Михайлов не кара колело, но пък често се придвижва с тротинетка и одобрява новата алея, както и факта, че е ограничена. Недоумява обаче защо тя преминава в градинката \"Кристал\", където редовно играят двете му деца, в момента смята, че за тях там е опасно. Докато си говорим, по алеята вървят пешеходци на групички и по-скоро не я забелязват. На двете кръстовища, пресичащи алеята, вече има добавени специални светофари за велосипедите, но все още не работят. Най-опасното и обсъждано място от новата велоалея е отсечката от ул.\"Иван Вазов\" до \"Ген. Гурко\", където съществуващата регулация на движението създава сериозни предпоставки за катастрофи. Докато оглеждаме опасното място, за десен завой към \"Гурко\" са се престроили върху самата велоалея около седем автомобила. Първият шофьор вижда, че снимаме и отваря прозореца си. Когато го питаме какво мисли за новата алея, я определя като \"уникална простотия\" и завива надясно. \"Да затвориш цяла лента за надясно, за да използваш само малка част от нея и да оставиш само едно влизане при светофара, е връх,\" коментира Бойко Благоев във \"Фейсбук\", който предлага поне да направят останалата неизползвана част пешеходна зона или паркинг за колела и да махнат десния завой, който създава опасност от катастрофи. \"Много тъпа работа\", мнението е на снабдител, който всеки ден доставя кафе на три магазина по улицата, като един от тях е денонощен. За да върши работата си, му се налага да спира автомобил на платното, като блокира половината от трафика по него. По думите му алеята не му оставя избор, освен да затруднява движението на автомобилите и на тролеите, които минават по улицата. \"Имам магазин на улица \" Раковски\". Как да го зареждам със стока - с хеликоптер или с дрон?\" – такъв сигнал е получил независимият общински съветник от \"Политическа група 5\" и член на комисията по транспорт Симеон Славчев. Пред \"Дневник\" той каза, че според него велоалеята по улицата застрашава велосипедистите и затруднява движението на автомобили. Според него, когато се правят велоалеи те трябва да бъдат обсъдени в комисиите към столичния общински съвет, както и в специална работна група, в която да има представители на граждани, сдружения и неправителствени организации, чието мнение да се взима предвид. \"Това би трябвало да бъде задължително най-вече за велоалеи, които минават по толкова натоварени централни булеварди и улици, каквато е \"Г. С.Раковски\". Велоалея \"Раковска\" провокира и други въпроси сред столичани. Като: Защо забраниха колелета по най-широката и пешеходна \"Витошка\", където вместо велоалеи в момента има прекалено много заведения, големи саксии и фонтани? Как ще минават линейките? Други поставиха въпроса как ще се почиства на \"Раковска\" снегът през зимата. Представител на фирмата, която почиства центъра на столицата от сняг и смет, обясни, че това ще става с малък снегорин. \"Този снегорин е точно с размерите на велоалеята, като изрива снега, който след това ще бъде откарван, така че няма да остава по пътното платно или тротоара. \" По думите му от фирмата не са били изненадани, защото са очаквали по улицата да бъде обособена велоалея, а през миналата година са имали подобна задача с велоалеята по бул. \"Тодор Александров\".", "date": "2017.10.24", "title": "Впечатления и страсти около новата забележителност на улица \"Раковска\""}
{"url": "http://www.dnevnik.bg/bulgaria/2017/10/24/3065500_prichinata_za_neuverenostta_na_pilotite_ot_graf/", "text": "Искам да дистанцирам себе си и колегите си от думичката бунт. Летателния състав не прави бунт. Летателният състав е в правото си, всеки един пилот, когато не е уверен в изпълнението на задачата да докладва на командира си и да се откаже\", каза командирът на авиобазата \"Граф Игнатиево\" бригаден генерал Иван Лалов, където  пилотите отказаха да изпълнят планираните летателни полети  с МиГ-29 в знак на протест. Лалов беше в Министерството на отбраната за среща с министъра на отбраната Красимир Каракачанов. Генералът дообясни, че \"летателният състав\" днес е почувствал, че не е в състояние да изпълни задачите си и е докладвал, след което \"се отказахме да провеждаме полети\". \"Това са правилата в авиацията, понякога хората излизат и не се връщат. За това думата бунт е крайно недобре употребена в медиите\", каза Лалов. Той добави, че причините това да се случи са били много и комплексни, защото в базата имат проблеми с изправността на авиационната техника. \"За да можем да подготвим пилотите си ни трябват достатъчен брой изправни самолети\", каза Лалов. Той подчерта, че въпреки проблемите дежурството по \"Еър полисинг\" се изпълнява. Командирът на авиобазата добави, че в министерството се работи и е получил уверение, че проблемите ще бъдат преодолени в определени срокове. Проблемът са руските двигатели за МиГ-29 Красимир Каракачанов за пореден път каза, че модернизацията на техниката във ВВС и закупуването на нов изтребител трябва да се движат паралелно. Той натърти, че говори за \"нов изтребител\", а не \"стари самолети\", което би трябвало да означава, че в  процедурата за избор на нов изтребител за ВВС, която беше върната , ще участват само нови самолети. От думите на Каракачанов се разбра, че основният въпрос зададен му от генерал Лалов е бил за доставените 10 двигатели за МиГ-29, ремонтирани от фабрика в структурата на производителите на МиГ. По-голямата част от двигателите нямат необходимата документация, а някои и датчици, без която не могат да бъдат монтирани на самолетите. Така не е ясно за всеки двигател колко е летял, дали е имало инциденти с него и т.н. По информация на \"Дневник\" руската страна отказва част от документацията с мотиви, че данните са секретни. Договорът е сключен от Министерството на отбраната с \"Авиостарт\" ООД през ноември 2016 г. Каракачанов каза, че държат договорът да се спази \"защото основната наша грижа е живота на летците\". \"Не можем да рискуваме да приемем едни двигатели, без всичко по договора да е изпълнено точно и след което да се случи нещо непоправимо\", добави министърът. Човекът е най-голямата ценност в армията, декларира Каракачанов. Той припомни, че има  три проекта за модернизация в армията  и са заделени 100 млн. за повишаване на заплатите на военните. \"Не приемам приказки за стачки и бунтове. Армията не е детска градина и никой, било в авиацията, било в другите видове сили, не си е помислял за подобни действия\", каза Каракачанов. Въпроси към Лалов или Каракачанов не бяха допуснати.", "date": "2017.10.24", "title": "Причината за \"неувереността\" на пилотите от \"Граф Игнатиево\" са проблемите с руските двигатели за МиГ-29"}
{"url": "http://www.dnevnik.bg/biznes/2017/10/24/3065574_sushata_unishtojava_hrana_za_81_mln_dushi_vsiaka_godina/", "text": "Сушата унищожава храна, достатъчна да изхрани за една година 81 милиона души или колкото е населението на Германия. Това съобщи днес Световната банка, цитирана от Ройтерс. Макар наводненията да привличат вниманието на медиите и да провокират бързо отпускане на помощ, сушата често има \"шокиращо големи и често пъти скрити\" последици, които могат да продължат с поколения, се посочва в доклада, посочва БТА. Щетите са човешки и икономически, подчертава Световната банка. Момичетата в селските райони на Африка, родени в периоди на суша, е по-вероятно да израснат бедни и гладуващи, да бъдат по-слабо образовани, по-наплашени, да бъдат омъжвани по-млади, да раждат бебета с ниско тегло и да имат повече деца. При суша също така има по-голяма вероятност фермерите да унищожават дървета, за да отглеждат повече посеви. Горите поемат и съхраняват въглерода и допринасят за регулиране на водния цикъл, така че изсичането им засилва климатичните промени и влошава недостига на вода, отбелязва водещият автор на доклада. Последиците са толкова тежки, че страните трябва да разработят някаква форма на резерви или застраховки за суша, така че да могат да защитят селските семейства от изпадане във все по-голяма бедност. Градовете, които са икономическите двигатели за повечето държави, също не са предпазени от сушата. Всъщност според СБ икономическите последици на сушата за бизнеса в градовете са четири пъти по-тежки от тези на наводненията.", "date": "2017.10.24", "title": "Сушата унищожава храна за 81 млн. души всяка година"}
{"url": "http://www.dnevnik.bg/sviat/2017/10/24/3065576_ukrainskata_prokuratura_svali_goliama_chast_ot/", "text": "Украинската генерална прокуратура свали голяма част от обвиненията срещу бившия президент Виктор Янукович за събитията в центъра на Киев в края на 2013 - началото на 2014 г., съобщи неговият адвокат Виталий Сердюк, цитиран от ТАСС и БТА. Янукович вече не е обвиняем и в съпричастност към убийствата през февруари 2014 г. на Сергей Нигоян, Михаил Жизневски и Роман Сеник\". Адвокатска кантора \"Авер Лекс\", разпространила изявлението на Сердюк, припомни, че на 2 март 2014 г. генералната прокуратура обвини Янукович, че по негово нареждане през декември 2013 - януари 2014 г. специалните части \"Беркут\" са убили 165 мирни протестиращи, включително 40 журналисти. Бившият президент беше обвинен също, че е съпричастен към убийствата на активистите Нигоян, Жизневски и Сеник, и към смъртта на 70 души и нанасянето на побой на над 500 протестиращи. Понастоящем това обвинение е напълно опровергано по редица факти, подчерта защитата. По-рано днес генералният прокурор на Украйна Юрий Луценко заяви, че прокуратурата ще внесе в съда обвинение срещу Янукович за смъртта на мирни граждани на Майдана през февруари 2014 г., след като приключи делото срещу него за държавна измяна.", "date": "2017.10.24", "title": "Украинската прокуратура свали голяма част от обвиненията срещу Янукович"}
{"url": "http://www.dnevnik.bg/bulgaria/2017/10/24/3065578_francuzinut_chiito_snimki_sa_izpolzvani_v_izmamata/", "text": "Французинът Александър Мартинез , чиито снимки е използвал Спас Василев за фалшивата си самоличност, е подал оплакване в полицията във Франция, предаде \"Нова телевизия\". Той посочва, че не познава българина, но не изключи някъде да са се засичали. Мартинез научил от приятели, които работят във френски медии, че българин е използвал негови снимки и е извършвал измами. Той посочва, че заради скандалът имал проблеми в работата си. \"Все пак работя в авиосектора, а историята е свързана със самолетни билети. Трябваше да давам обяснения в работата. Получих толкова много обаждания от хора. Семейството ми, което беше толкова изненадано. Никой не е очаквал подобно нещо\", разказва Александър Мартинез, пред \"Нова телевизия\". В България срещу Спас Василев остава само едно обвинение. То е за престъпление, извършено преди години, когато обещал на човек 10 самолетни билета и взел 490 лв, но не изпълнил обещанието си. Въпреки че все още няма обвинения за другите измами, извършвани от името на Александър Николов,  днес съдът реши  Спас Василев да остане в ареста.", "date": "2017.10.24", "title": "Французинът, чиито снимки са използвани в измамата \"Александър Николов\", е подал оплакване в полицията"}
