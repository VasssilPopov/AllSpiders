{"url": "https://www.dnevnik.bg/sport/2018/03/03/3140155_roma_spria_ustrema_na_napoli_i_pomogna_na_juventus/", "text": "Наполи\" и \"Рома\" сложиха край на деня в Серия А със зрелищен мач помежду си на \"Сан Паоло\", завършил 2:4. Неаполитанците допуснаха едва втора загуба на своя стадион през сезона и трета в рамките на последните 12 месеца, но тя може да струва скъпо, тъй като помогна много на  \"Ювентус\" . Тимът на Маурицио Сари пропусна да се откъсне пред действащия шампион и остава с 69 точки. \"Ювентус\", който е с мач по-малко има 68 точки. От своя страна \"Рома\" излезе трети с 53 пункта, изпреварвайки \"Лацио\" с една точка. Лоренцо Инсине изведе \"Наполи\" напред още в шестата минута, но с два гола на Един Джеко и по един на Ченгиз Юндер, и Диего Пероти, \"Рома\" обърна развоя на срещата. В добавеното време Мертенс намали, но вече беше късно за обрат. Първата част премина на един дъх с вихрена игра от двата отбора, като положенията следваха едно след друго. Пероти за \"Рома\" и Инсине за \"Наполи\" пропуснаха добри възможности за гол в началото на срещата. Домакините откриха в шестата минута чрез Инсине. Италианецът засече центриране по земя на Марио Руи. Преднината на \"Наполи\" не се запази дълго и минута по-късно Юндер изравни. Турското крило наказа груба грешка на домакините в средата на терена. Юндер имаше късмет при гола, след като ударът му рикошира в крака на Руи и топката прехвърли неспасяемо Пепе Рейна. Това не стъписа футболистите в синьо, които продължиха да атакуват. Две отлични намеси на Алисон обаче спряха Инсине. Обратно на логиката \"Рома\" беше отборът, който стигна до втори гол. Негов автор беше Джеко в 26-ата минута, когато босненецът засече с глава центриране на Алесандро Флоренци. Последва нов силен период за \"Наполи\", който беше отборът, диктуващ случващото се на терена в края на първото и началото на второто полувреме. Стражът на \"вълците\" Алисон обаче беше на висота, а веднъж и гредата му помогна. Точно, когато изглеждаше, че \"Наполи\" доминира, \"Рома\" стигна до два бързи гола в рамките на шест минути и реши всичко в срещата. Първо в 73-ата минута Джеко вкара след удар отдалеч, а след него Диего Пероти се възползва от грешка на Руи. В края на двубоя домакините получиха право да изпълнят двоен удар в наказателното поле на \"Рома\". При удара обаче топката беше изчистена от голлинията от защитник. В добавеното време Мертенс отбеляза 17-я си гол за сезона, оформяйки крайния резултат.", "date": "2018.03.03", "title": "\"Рома\" спря устрема на \"Наполи\" и помогна на \"Ювентус\""}
{"url": "https://www.dnevnik.bg/photos/2018/03/03/3140025_snimka_na_denia_iahni_skite_v_nosiia/", "text": "По повод националния празник скиори и сноубордисти днес се спускат от връх Снежанка в Родопите, облечени в национални носии. Инициативата е на курорта Пампорово.", "date": "2018.03.03", "title": "Снимка на деня: Яхни ските в носия"}
{"url": "https://www.dnevnik.bg/sport/2018/03/03/3139978_iaponskata_televiziia_se_gotvi_da_izluchva/", "text": "Японската национална телевизия (NTT) съобщи, че е достигнала сериозен напредък при развитието на 3D излъчването на спортни събития. Благодарение на новата си система Kirari, както и на поредица от изследвания, от телевизията вярват, че ще могат да излъчват олимпийските игри през  2020 г. в Токио  чрез 3D холограми. Според експерти това се получава благодарение на няколко камери, предаващи в триизмерен формат. Те ще пресъздават движение на обектите като холограми. Засега проектът е в експериментална фаза, но от японската телевизия са убедени, че две години ще им бъдат достатъчни, за да са напълно готови. \"Движението на част от обектите и сега е видимо без 3D очила. Проектът се развива много добре, а целта е в Токио да покажем напредъка си\", казаха от телевизията. За първи път 3D технологията в телевизионното излъчване беше спомената в Япония през 2015 г. Олимпийските в Токио ще са вторите поредин, които се провеждат в Азия. През февруари Пьонгчанг беше домакин на зимната олимпиада, а през 2022 г. игрите ще са в Пекин.", "date": "2018.03.03", "title": "Японската телевизия се готви да излъчва олимпийските игри през 2020 г. с 3D холограми"}
{"url": "https://www.dnevnik.bg/bulgaria/2018/03/03/3140029_kratki_novini_pone_10_dushi_postradaha_pri_sblusuci_v/", "text": "Русия и Китай ще изследват заедно Луната Роскосмос и Китайската национална космическа администрация (КНКА) подписаха споразумение за сътрудничество в областта на изследването на Луната и Космоса, предаде РИА Новости.  Документът, който бе подписан в Токио по време на международен форум, предвижда взаимодействие по руския проект за орбитален космически апарат \"Луна-Ресурс-1\", който се очаква да бъде изведен в Космоса през 2022 г. и по китайската мисия за кацане на Луната през 2023 г. Ще бъде създаден и съвместен Център за данни по лунни проекти, който ще обединява и усилията на научни и промишлени компании от двете страни при нужда, се посочва в информацията. Борисов обсъдил \"балканска\" АЕЦ с премиера на Черна гора В разговор с черногорския си колега Душко Маркович премиерът Бойко Борисов е обсъдил и идеята проектът АЕЦ \"Белене\" да се превърне в балкански. Борисов пояснил, че електропреносните системи на страните от региона биха могли да се свържат и да се използват ядрените мощности от атомната централа, съобщава правителствената информационна служба. Идеята му е да се намери европейско финансиране за проекта и така всички балкански държави да могат да възползват от реализирането на идеята в региона. Има пострадали при сблъсъци между граждани и полицията в Киев  Най-малко 10 души бяха ранени и 100 бяха арестувани при сблъсъци между украинската полиция и антиправителствени протестиращи в Киев, след като силите на реда започнаха да премахват протестен лагер близо до парламента, предаде Ройтерс. Четирима от ранените са полицаи, а шестима са активисти. Импровизираният палатков лагер беше създаден миналата година от поддръжници на опозиционния лидер Михаил Саакашвили, след като той беше лишен от украинско гражданство. Саакашвили, бивш президент на Грузия, беше депортиран в Полша миналия месец. Повечето му поддръжници напуснаха лагера след депортацията, но някои продължиха протеста. При акцията в лагера бяха открити гранати, запалителни бомби и димки. Хиляди почетоха паметта на убития словашки журналист  Десетки хиляди словаци участваха в петък вечерта в демонстрации в памет на  словашкия журналист Ян Куциак  и неговата годеница, които бяха убити, докато репортерът работел по материал за влиянието на италианската мафия в Словакия, информира БТА, позовавайки се на Асошиейтед прес. На митинга в столицата се събраха около 20 хиляди души. Подобни демонстрации бяха организирани в още 25 града в Словакия, както и в чужбина, в градове като Лондон, Париж, Брюксел, Люксембург и др. Протестиращите в Братислава носеха снимки на жертвите и плакати с надписи като: \"Аз съм гневен\", \"Мафия, махни се от страната ми\", \"Атака срещу журналисти = атака срещу всички нас\". Какво пише в недовършена статия на убития словашки журналист четете  тук . Междувременно словашките власти са освободили  задържаните във връзка с убийството , предадоха Франс прес и Асошиейтед прес. Ян Куциак и неговата приятелка бяха открити мъртви в дома им миналия уикенд.", "date": "2018.03.03", "title": "Кратки новини: Поне 10 души пострадаха при сблъсъци в Киев"}
{"url": "https://www.dnevnik.bg/photos/2018/03/03/3140019_fotogaleriia_britanskoto_nasledstvo_na_karachi/", "text": "През далечната 1947 г. британските колониални управници набързо напускат Южна Азия при болезненото раждане на държавата Пакистан. В кадър е жилищна сграда, изградена по време на британската колонизация.", "date": "2018.03.03", "title": "Фотогалерия: Британското наследство на Карачи"}
{"url": "https://www.dnevnik.bg/sport/2018/03/03/3139969_levski_razocharova_sreshtu_deset_dushi_ot_beroe_v/", "text": "Левски\" продължи с неубедителното си представяне след подновяването на първенството и завърши 0:0 като домакин на \"Берое\". Сините играха повече от 20 минути с човек повече на \"Георги Аспарухов\", но въпреки това рядко достигаха дори до точни изстрели към вратата на гостите. Резултатът запази позициите на двата тима, като \"Левски\" е трети с 46 точки, а \"Берое\" е четвърти с пет по-малко. Сините са пет точки зад ЦСКА и на осем зад шампиона \"Лудогорец\", но и двата отбора са с мач по-малко. Подобно на  мача с \"Ботев\"  преди две седмици \"Левски\" игра хаотично, без желание, но този път нямаше късмет да стигне до гол в самия край. Дори в края на мача домакините не оставиха впечатление, че се влагат напълно, за да променят развоя на срещата. Преди почивката мачът се игра на високи обороти, като \"Берое\" опитваше да се надиграва и да държи топката. \"Левски\", както обикновено действаше компактно в защита и опитваше да не допуска опаности пред Божидар Митрев. През втората част \"Левски\" взе инициативата, но това не доведе до някакъв организиран натиск от страна на домакините. По-често се чуваха подвиквания от трибуните футболистите на Делио Роси да побързат и да атакуват по-масирано. Играта на сините обаче се изчерпа с дълги топки от Божидар Митрев към нападателите, които по-често губеха битката с бранителите на \"Берое\". В 68-ата минута гостите останаха и с човек по-малко, след като Педро Еуженио беше изгонен за втори жълт картон. Португалецът симулира и съдията Николай Йорданов му показа втори жълт картон. \"Хубаво е, когато дойде на \"Герена\" и не загубиш, но аз малко съжалявам, че не победихме, защото имахме по-чистите положения. Може би през първото полувреме бяхме по-агресивни, а след това излязохме по-лежерно. След червения картон вече ни беше по-трудно\", каза след двубоя Мартин Камбуров, който беше избран за №1 в срещата.", "date": "2018.03.03", "title": "\"Левски\" разочарова срещу десет души от \"Берое\" в скучен мач"}
{"url": "https://www.dnevnik.bg/bulgaria/2018/03/03/3140038_topeneto_na_snega_predizvika_svlachishta_po_putia/", "text": "Снеготопенето активизира свлачища по пътя Асеновград - Смолян, съобщи дежурният в Областното пътно управление, цитиран от агенция \"Фокус\". Много са сигналите за активизирали се свлачища по пътя Асеновград - Смолян. Екипите на Областно пътно управление реагираха бързо и разчистиха всяко едно, но това не означава, че не може да се активизират пак във всеки момент. Водачите трябва да бъдат особено бдителни и да шофират със съобразена с пътните условия скорост. В нощните часове, след падането на температурите, се очакват и поледици, тъй като разтопеният сняг ще замръзне\", каза още дежурният. Опасност от образуването на свлачища има и по направлението Кричим - Девин. От Областното пътно управление съобщиха още, че към момента движението по основните пътища в Пловдивска област се осъществява с нормална интензивност. По-натоварено движение се регистрира по пловдивския участък на автомагистрала \"Тракия\", също по пътищата Пловдив - Асеновград и Пловдив -Карлово. Пътните настилки в равнинната част на областта са нормално проходими и предимно мокри, а в планинските райони – на места заледени, но обработени. Все още е забранено преминаването на камиони над 12 тона по пътя Поповица - Болярци. Проходът Троян - Кърнаре остава затворен за движение на всички моторни превозни средства. Трафикът на територията на град Пловдив също се извършва нормално и без затруднения. По-засилено движение на автомобили се отчита в централната градска част – по булевардите \"Цар Борис III Обединител\", \"Христо Ботев\" и \"Руски\", както и по входно-изходните артерии. Пътните настилки са предимно мокри, но нормално проходими.", "date": "2018.03.03", "title": "Топенето на снега предизвика свлачища по пътя Асеновград-Смолян"}
{"url": "https://www.dnevnik.bg/bulgaria/2018/03/03/3139957_ogradata_s_turciia_e_povredena_na_chetiri_mesta/", "text": "Оградата по границата с Турция, наричана от управляващите възпрепятстващо съоръжение, е повредена на четири места към този момент. Това се разбира от писмен отговор на вътрешния министър Валентин Радев на питане от депутат. \"Към момента има четири участъка по протежението на временното възпрепятстващо съоръжение, в които е нарушена целостта на съоръжението. Тези участъци са подсигурени с физическа охрана и се работи по възстановяване на целостта на съоръжението\", посочва министърът. Междувременно парламентът прие на първо четене изменение в Закона за обществените поръчки, с което се дава възможност поддържането и ремонтите на оградата да се правят с пряко договаряне без провеждане на търг. Вносителите на изменението  -  председателят на правната комисия Данаил Кирилов (ГЕРБ) и заместникът му Христиан Митев (Обединени патриоти), се аргументират с нуждата от максимална бързина на ремонтите. За промяната се обявиха и  тримата областни управители на пограничните области Бургас, Ямбол и Хасково , които отговаряха за строежа, а сега и за поддръжката на съоръжението. Промяната бе приета на първо четене от депутатите в  края на февруари.  Против са депутатите от БСП, според които изменението ще отвори врата към злоупотреби. Те заподозряха, че целта е чрез поддръжката, за която се иска облекчена процедура, да се прикрият недостатъци при строенето на оградата. Прокуратурата пък обяви, че  разследва строежа на оградата по границата . В отговора си Радев обяснява още, че в зависимост от оперативната обстановка денонощно се назначават гранично-полицейски наряди, на които освен наблюдение на границата се възлага и охрана целостта на съоръжението. Това граничните полицаи правели чрез явно и скрито визуално и техническо наблюдение, постова охрана, патрулиране и въобще всички приложими мерки, подчертава Радев. Как се охранява В отговора на ръководителя на вътрешното ведомство се посочва, че за наблюдението на границата се използват изградените в периода 2012 - 2015 г. две части на Интегрирана система за наблюдение. Те се състоят от стационарни постове за техническо наблюдение, мобилни системи за наблюдение и периметрови сигнално-охранителни системи. Допълнително за наблюдение на отделни рискови участъци се ползват други различни мобилни системи за наблюдение. Освен това периодично се осъществявало наблюдение от въздуха чрез наличните на гранична полиция хеликоптери. А всички гранични патрули били обезпечени с индивидуални технически средства за наблюдение. През деня граничарите ползвали обикновени бинокли, а през нощта - очила и бинокли за нощно виждане и ръчни термовизионни камери. Радев допълва и че постоянно се увеличава автопаркът на гранична полиция. С отговора си вътрешният министър отново изтъква, че гранична полиция работи при много добра координация с други служби и институции, сред които и чуждестранни. Освен това напомня за изградения и функциониращ съвместен тристранен контактен център за полицейско митническо сътрудничество на граничния пункт \"Капитан Андреево\" като е разработена процедура за взаимно уведомяване в случаи на опити за незаконно преминаване на границата. След подписани спогодби с Македония, Сърбия и Турция са създадени и работят съвместни гранични комисии. Те провеждат редовни, а при нужда и извънредни срещи. \"Всяка информация за \"канали\", \"каналджии\" и стоящи зад тях лица и организации за проникване на мигранти в нашата страна и за излизане от нея се обработва по съществуваща процедура в съответствие с българското законодателство\", обяснява Радев. Мерките, които полицията предприема, за да противодейства каналджиите са своевременна обмяна на информация с българските и чуждестранни партньорски служби; задълбочени оперативни проверки по постъпили сигнали; открива и води паралелни разследвания и участва в съвместни екипи по разследвания. Колко мигранти са спрени за година За финал вътрешният министър дава и статистика, според която за миналата година МВР е предотвратило опити за нелегално преминаване на българо-турската граница на 5 492 души, \"които самостоятелно са се завърнали във вътрешността на Република Турция, след като са установили наличието на български патрули и постове по линията на границата\", се отбелязва в отговора. Задържаните са 651 граждани на трети страни, което е намаление с 84 % спрямо 2016 г., когато са били 4127. На вход на зелена граница с Турция са задържани 463 чужденци, а на контролните пунктове - 188. Анализът на полицията показвал намаляване на опитите за преминаване на границата през зимата и увеличението им през пролетта с около 15-20 %. Накрая Радев отбелязва, че оградата е помогнала за намаляване на преминаванията на границата на страната. Нееднократно досега по различни поводи той е изтъквал, че заради възпрепятстващото съоръжение и добрите дипломатически отношения на премиера Бойко Борисов с турския президент Реджеп Ердоган са факторите за намаляване на броя мигранти.", "date": "2018.03.03", "title": "Оградата с Турция е повредена на четири места"}
{"url": "https://www.dnevnik.bg/sport/2018/03/03/3140042_videopovtoreniiata_shte_budat_izpolzvani_na_svetovnoto/", "text": "Използването на видеоповторения на световното първенство по футбол в Русия беше одобрено от  Международния футболен борд  (ИФАБ), по време на среща в Лозана. Организацията, която определя правилата на играта, гласува с пълно единодушие, че технологиите имат място на шампионата, и са с положителен ефект след въвеждането им. Окончателното приемане ще стане факт на 16 март, когато е планирана среща между ФИФА и отделните лиги и първенства. Президентът на Световната футболна федерация Джани Инфантино нарече технологиите \"част от футбола\". Въвеждането на повторенията беше подложено под сериозно съмнение, защото зрителите и телевизионните коментатори не виждат какво се случва в стаята на видеосъдията.  Инфантино  обаче увери всички, че на стадионите в Русия на информационните табла ще се показва картина именно от стаята. \"Идеята е да покажем повторението, което гледа съдията в стаята и на стадиона, за да могат всички зрители да разберат защо едно решение се взима. Наясно сме, че има сфера, която да се подобрява, но засега отзвукът е положителен\", каза Йоханес Холцмюлер – ръководител на дирекция технологични иновации във ФИФА. Досега видеопрегледите - система, която дава възможност на съдиите да преразгледат ключови отсъждания, които е трябвало да вземат за част от секундата - е използвана в повече от 900 мача в над 20 първенства и турнири като част от двегодишен тестов период. който започна през 2016 г. Технологията на видеоповторенията се използва в редица първенства като Бундеслигата, Серия А, а от следващия сезон ще бъде въведена и в испанската Примера дивисион. Единствено Висшата лига отказва да я изпозлва, а срещу технологията е и президентът на УЕФА Александър Чеферин. Той отказва да я въведе в Шампионската лига.", "date": "2018.03.03", "title": "Видеоповторенията ще бъдат използвани на световното първенство по футбол"}
{"url": "https://www.dnevnik.bg/gradska_sreda/2018/03/03/3140037_okolo_70_ot_jitelite_na_sofiia_sa_dovolni_ot_jivota_si/", "text": "Около 70 % от живеещите в столицата са били доволни от градските условия на живота си в София, показва анализ на Евростат, посветен на удовлетвореността на европейците от качеството на живот в градската среда, която са обитавали през 2015 г. На хората са задавани два въпроса - колко е лесно да се намери работа в съответния град и каква е личната им професионална ситуация. Те са можели да избират между пет или шест възможности. На първото питане опциите са отговор са били: напълно съгласен, донякъде съгласен, донякъде несъгласен, напълно несъгласен и нямам отговор. На втория въпрос опциите са били с една повече - много удовлетворен, достатъчно удовлетворен, не много удовлетворен, изцяло неудовлетворен, удовлетворен и нямам отговор. В анализа е отчетено, че София е единственият град в България, който отбелязва значителен прираст на населението през последните години и в столицата живее около 20 на сто от общото население на страната. За последните години столицата е нараснала с около 400 хиляди души, което е промяна от близо +40%. През 1990 г. столицата е наброявала малко над 1 милион души, докато през 2016 г. живеещите в София-град вече са били около 1,4 млн. души, отбелязва БТА. Варна е другия град, който все пак е с положителна промяна в числеността на населението от плюс 10 на сто. Отчита се също, че поради значителната концентрация на жителите в столицата - София е и най-скъпият град в страната като средният доход е варирал около 13 хиляди лева, а средният разход - около 12 хиляди лева. В София домакинствата са разполагали с над 650 хиляди жилища, но над 140 хиляди (или 22 на сто) са били незаети. Средната цена на сделките с жилищни недвижими имоти в София през първото тримесечие на 2016 г. е била 835 евро/кв. м , докато за същото тримесечие средната цена за жилище в сграда ново строителство е била 950 евро/кв. м. Средната цена на апартамент в София за същото тримесечие е била 79 800 евро, докато цената на жилища в сгради ново строителство е била около 90 000 евро. Сред градовете, в които гражданите на ЕС показват най-висока удовлетвореност от условията на живот са още Копенхаген - 78 %, френският Рен - също 78 %, Брюксел - 77 %, Женева - 76 % и др. Най-ниско ниво на удовлетвореност от условията на живот в градска среда е регистрирано в силно индустриализирания унгарски град Мишколц - 44 %, в гръцката столица Атина - 45 % и в Будапеща - 49 %, отчита Евростат. Тези три града са единствените в ЕС, в които повече от половината население е заявило, че не е доволно от условията си на живот. Според друг показател от анализа - най-лесно се намира работа в следните европейски градове: Прага, Мюнхен и Братислава. В другия край на скалата най-висок дял анкетирани заявяват, че е трудно да се намери работа в Палермо - 96 %, Наполи - 93 %, Торино, Атина и Малага - по 85 % и др. Париж е бил градът, в който най-висок процент жители са ползвали обществения транспорт - около 70 %, като всеки ден във френската столица са пътували повече от 1 млн. души, а Талин е регистриран като първият град в ЕС, който предоставя на всички свои жители безплатен градски транспорт. В графиката долу се вижда как отговарят жителите на различни градове на въпроса: Смятате ли, че лесно можете да си намерите добра работа в този град?", "date": "2018.03.03", "title": "Около 70% от жителите на София са доволни от живота си в града, показват данни на Евростат"}
{"url": "https://www.dnevnik.bg/sport/2018/03/03/3140052_sporna_duzpa_spasi_ludogorec_sreshtu_septemvri/", "text": "Лудогорец\" увеличи преднината си пред ЦСКА на шест точки след драматична победа с 1:0 над \"Септември\". Шампионите стигнаха до успеха след много спорна дузпа, отсъдена в продължението на срещата. Клаудиу Кешеру вкара от 11-те метра, за нарушение на Иван Стоянов срещу Марселиньо. Седмица, след като се възползва от грешната стъпка на ЦСКА в първенството, тимът от Разград беше близо до това да \"върне услугата\". Тимът на Димитър Димитров изигра неубедителен мач и действаше сякаш на сила, без никакво настроение и с много мъка, а това се отрази срещу един от най-непретенциозните тимове в първенството. В Разград шампионите пропуснаха с лека ръка половин дузина положения още преди почивката. Марселиньо още в 14-ата минута можеше да открие, но стреля покрай вратата. Малко по-късно с пропуск се отчете и Якуб Шверчок, а Вандерсон не успя да вкара, останал очи в очи с Валентин Галев. През втората част Димитър Димитров направи две промени, пускайки Клаудиу Кешеру и Анисе, с надежда тимът му да заиграе по-активно. Това се случи, благодарение и на прибирането на \"Септември\" дълбоко в собствената му половина. Николай Митов групира отбора си зад центъра и рядко някой в червено атакуваше вратата на Хорхе Броун. Вместо това постоянно имаше действия в другото наказателно поле, но и много пропуски. Те изнервиха Димитров, който постоянно размахваше ръце край страничната линия. Кешеру на два пъти имаше отлични възможности, а в последните 10 минути дори се озова сам срещу вратаря Валентин Галев. Топката попадна в румънеца след свободен удар, но той не успя да отправи качествен удар. По-късно повторенията пък показаха, че Кешеру е бил и в положение на засада. Положението за \"Септември\" стана по-тежко в самия край, когато резервата Борис Галчев получи втори жълт картон. Опитният халф влезе в 72-ата минута, но в рамките на едва осем – между 79-ата и 87-ата си изкара две предупреждения. Въпреки това в добавеното време \"Септември\" можеше да стигне до трите точки, но ударът на Крис Гади от малък ъгъл мина встрани от целта. Всичко отиваше към равенство, когато в последните секунди на продължението съдията Волен Чинков даде много спорна дузпа за нарушение на Иван Стоянов срещу Марселиньо. Защитникът на \"Септември\" натисна във въздуха бразилеца, но реферът побърза да посочи бялата точка. Кешеру беше точен с изстрел в центъра на вратата и донесе трите точки на шампионите. \"Ако това е в центъра на терена, това ще се свири нарушение 100%. Предполагам сега има малко повече емоции, защото е в 90-ата минута\", каза Димитър Димитров. Той се оплака от огромния брой пропуски, допуснати от неговия отбор. \"Явно имаме някакъв проблем, сигурно и със самочувствието\".", "date": "2018.03.03", "title": "Спорна дузпа спаси \"Лудогорец\" срещу \"Септември\""}
{"url": "https://www.dnevnik.bg/bulgaria/2018/03/03/3140048_nai-chetenoto_v_dnevnik_vsichko_za_chez/", "text": "Скандалът, който съпътства опита на чешката компания БЕЗ да се раздели с бизнеса си в България, доминира всички други теми от седмицата. Данните са към 19 часа в събота. 1.  Цитат на деня: Как може млада дама на 28 г. от село Крушовица да си купи \"Техноимпекс\"  - 46 705 прочитания 2.  Путин обяви, че Русия е създала ракета с ядрен двигател   - 41 448 прочитания 3.  Гинка Върбакова: Милионер съм, не познавам политици    - 33 880 прочитания 4.  Морето отнесе южния плаж на Несебър и северния на Слънчев бряг  - 28 428 прочитания 5.  \"Лидове новини\" показа схемата за финансиране на сделката за ЧЕЗ   - 24 074 прочитания 6.  На срещата с Гинка Върбакова Борисов поискал държавата да има контролен дял в бизнеса на ЧЕЗ  - 19 364 прочитания 7.  Борисов: Спретнаха ни ювелирна операция за ЧЕЗ, но този път оставки няма да има  - 18 574 прочитания 8.  Фактите по сделката за ЧЕЗ, които изслушването на Гинка Върбакова осветли  - 18 053 прочитания 9.  Руснаците грабнаха олимпийското злато в хокея след епичен финал с Германия   - 16 974 прочитания 10.  Държавата ще промени закона, за да попречи на сделката за ЧЕЗ  - 16 799 прочитания", "date": "2018.03.03", "title": "Най-четеното в \"Дневник\": Всичко за ЧЕЗ"}
{"url": "https://www.dnevnik.bg/sviat/2018/03/03/3140067_trump_udulji_sankciite_sreshtu_rusiia_otvud_sredata_na/", "text": "Президентът на САЩ е удължил в петък първите санкции срещу Русия с 1 година - до 6 март 2018 г. Документът бе публикуван малко по-късно на сайта на Белия дом и засяга мерките, наложени след анексирането на Крим и подкрепата за проруските сепаратисти в Източна Украйна. Според Дмитрий Песков, говорителят на Кремъл, това е \"незаконно и вредно не само за народите на двете страни, но и за целия свят\". Решението на Тръмп означава, че тези санкции ще действат отвъд средата на мандата му, която се пада на 20 януари 2019 г. Става дума за мерки срещу физически лица, на които се забранява влизане в САЩ и се замразяват техни активи в САЩ, ако имат такива. Санкциите ограничават и правенето на бинес с руски банки и компании от енергийния и технологичния сектори и достъпа им до капиталови пазари. Освен това всеки чужденец, който иска да има делови отношения в САЩ, ще трябва да се въздържа от бизнес със санкционираните.", "date": "2018.03.03", "title": "Тръмп удължи санкциите срещу Русия отвъд средата на мандата си"}
{"url": "https://www.dnevnik.bg/bulgaria/2018/03/03/3140061_borisov_se_pohvali_s_vlojeni_140_mln_lv_v_remonti_na/", "text": "Във времето, в което Бойко Борисов е премиер, правителствата са отпуснали над 140 млн. лв. за ремонт и изграждане на нови православни църкви и манастири. Това е казал министър-председателят на срещата си с руския патриарх Кирил, цитиран от пресслужбата на Министерския съвет. Той е на посещение в България по повод тържествата за отбелязване на 140 г. от освобождението на България от османско владичество. \"Продължаваме, доколкото Господ ни дава сили и възможности, колкото може да направим за Църквата. Такива светини като Бачковския, Троянския, Рилския манастир, толкова много църкви, включително взривени в онези времена, изградихме, реконструирахме, ремонтирахме, изписахме наново и това българският народ го уважава\", посочил Борисов и допълнил, че разчита много православието да води народите ни към добри дела. Руският патриарх Кирил подчертал, че в Руско-турската освободителна война Русия е била водена от разбирането, че българите са братски, православен народ, а не от политически цели. \"Това показва, че православната вяра е огромна духовна сила\", посочил той и отбелязал, че на Шипка днес е видял жива тази традиция. \"Смятам, че тази традиция, която произлиза от дълбините на народния живот, е велика сила. Дай Боже, тази сила да запази завинаги единомислието на нашите народи, а междудържавните отношения да се определят, отчитайки истинските настроения на хората\", посочил още патриарх Кирил. Борисов разказал за акцента в българското европредседателство - развитието на връзките между Западните Балкани. Отправил и благодарности към президента на Руската федерация Владимир Путин и министър-председателя Дмитрий Медведев за поздравленията по случай националния празник на България. Владимир Путин получи покана да посети България за честванията на 140 г. от освобождението, но заради предизборната кампания, посещението се очаква да се осъществи друг път. На срещата присъствал и българският патриарх и Софийски митрополит Неофит, както и свещеници от Българската православна църква.", "date": "2018.03.03", "title": "Борисов се похвали с вложени 140 млн. лв. в ремонти на църкви пред руския патриарх"}
{"url": "https://www.dnevnik.bg/sport/2018/03/03/3140071_rilski_sportist_iznenada_levski_lukoil_i_otmukna/", "text": "Рилски спортист\" спечели за втори път в историята си  Купата на България по баскетбол  след успех с 89:80 над \"Левски Лукойл\". Играчите на Людмил Хаджисотиров бяха по-мотивирани и действаха по-добре, за да изненадат фаворита за трофея в залата във Велико Търново. Отделните части завършиха 27:22, 17:23, 23:15, 22:20. Само във втората четвърт \"Левски\" водеше играта, като тогава направи серия от 10:0, за да се върне в двубоя. В останалото време тимът от Самоков доминираше и във всеки показател се представи по-стабилно. Над всички беше ветеранът Йордан Бозов, който реализира първите 10 от 12-те точки за отбора и накрая завърши с 21. Дерек Райт вкара 19, а Шелдън Джетър 14. Златин Георгиев добави 12 точки. За \"Левски Лукойл\" новото попълнение Неманя Милошевич вкара 18, а Станимир Маринов 15. \"Аз, честно казано, знам качествата на моя отбор и вярвах. Поздравям момчетата – те са уникални момчета и имам честта да водя уникален отбор. Благодаря на президента Петър Георгиев и на ръководството, че ни осигуряват уникални за България условия, за да мислим и работим само върху баскетбола\", каза Хаджисотиров след мача. Той благодари и на 39-годишния Бозов, когото нарече \"модел за подражание за останалите\".", "date": "2018.03.03", "title": "\"Рилски спортист\" изненада \"Левски Лукойл\" и отмъкна Купата на България по баскетбол"}
{"url": "https://www.dnevnik.bg/bulgaria/2018/03/03/3139813_bulgariia_chestva_140-ta_godishnina_ot_osvobojdenieto/", "text": "Днес България чества националния си празник и 140-тата годишнина от Освобождението на България от османска власт и възстановяването на българската държавност. В цялата страна са предвидени тържества и патриотични инициативи, а на паметниците на Освобождението ще бъдат поднесени венци и цветя. В честванията на връх Шипка ще участва президентът Румен Радев, който е патрон на Националния инициативен комитет за честване на кръглата годишнина. Сред официалните гости е и патриархът на Руската православна църква Кирил, който пристигна вчера. Предвижда се около 11 ч. под историческия връх да се състои  панихида в памет на загиналите воини. Проходът \"Шипка\" ще бъде затворен и през него няма да се допускат моторни превозни средства от входовете му откъм Габрово и Стара Загора. Там гражданите ще могат да паркират на подходите на специални буферни паркинги. Желаещите да се качат на паметника-костница, ще могат да го направят пеш. В София в 18.30 часа на пл. \"Народно събрание\" ще се състои тържествената заря-проверка. Президентът Радев ще приеме почетния строй на представителните части на Българската армия и ще произнесе слово. Традиционният прием на държавния глава за националния празник ще се състои в Централния военен клуб след официалната церемония. Над 40 регионални и национални музеи и няколко галерии от цяла България се представят в първия по рода си  \"Салон на музеите\" . Военноисторическият музей в София ще покаже оригинални знамена на опълчението, сред които и Самарското знаме. Входът ще е безплатен на празника. ", "date": "2018.03.03", "title": "България чества 140-та годишнина от Освобождението"}
{"url": "https://www.dnevnik.bg/photos/2018/03/03/3139631_fotogaleriia_znamenata_na_bulgarskoto_opulchenie/", "text": "В чест на 140-ата годишнина от Освобождението на България посетителите на Националния военноисторически музей имат възможност да видят оригиналните знамена на българското опълчение, сред които е и Самарското знаме.", "date": "2018.03.03", "title": "Фотогалерия: Знамената на българското опълчение"}
{"url": "https://www.dnevnik.bg/bulgaria/2018/03/03/3139279_kak_bulgarite_posreshtaha_rusnacite_otkus_ot_voennite/", "text": "Безкрайният обоз на нашата главна квартира с всички части на военното командване се придвижваше бавно към новото си местопребиваване. Вероятно никой не знаеше къде е този пункт и чак когато влязохме в малкото селце Яйджий / /, се разбра, че е избрано село Горна Студена. Целият път беше еднообразен, тъжен и съвпадаше с общото настроение. Движехме се направо като в погребален марш. Жителите на българските села не ни посрещаха възторжено, на какво да се радват. Радостното беше малко. На първата почивка, на десет версти от Търново, около село Балван, населено главно с турци, донесоха при нас ранен войник, който кървеше. С още пет-шест други войници той бил изпратен да обезоръжи \"мирните\" турци. Тези мирни турци посрещнали нашите войници с пушечни изстрели. След нашите поражения имаше много такива случаи. Никой дори не понечваше да говори за тях, но срещата тук въздейства тежко. Видът на ранения войник казваше, че пътят ни не е съвсем безопасен. Усещането, че \"мирните\" турци надигат глави, засилваше обидата, изпитвана от всеки руснак, и страха, завладяващ българите. Уж беше естествено да не сме прекалено взискателни към българите, но малко неща ли изглеждаха естествени. Напротив, по време на неуспехите ни, ние особено враждебно се отнасяхме с българите. Беше ни обидно и тежко заради загубите и прехвърляхме върху тях злобата си, обвинявахме ги за всякакви пороци и престъпления. През това злополучно време, за което несъмнено бяхме виновни ние и само ние, особено често се чуваше при всеки удобен и неудобен случай: - Е, това народ ли е, за когото си струва да си проливаме кръвта! Неблагодарни, глупави - и т.н и т.н. Такива обвинения се чуваха често може би защото при прехода от Търново до Голяма Студена спирахме в български села, т.е. често се срещахме с българи. Поводите за сблъсъци бяха съвсем дребни и все еднообразни. Българинът не е бил сърдечно гостоприемен и веднага се чува упрек: - Ама че народец! Да гинат всичките тия братушки! Ако българин отговаря с лаконичното \"няма\", когато му искаме храна за конете или някоя кокошка, веднага се чува: - Турците са знаели как да се справят тях! Ние нежничим, а ако хубаво ги напердашиш, ще запеят друга песен! Отгоре на всичко трябва да мислим и как да ги освободим! Твърде често се повтаряха такива коментари, за да не повдигнат накрая въпроса – с какво са виновни българите и защо ги обвиняваме? Въпросът не е излишен, а напротив, достатъчно сериозен е, ако разбираме колко важни са добрите отношения между Русия и другите славянски народи. Да предположим, че обобщим мненията на отделните хора за цялото руско общество, практически само едно е важно - правителството да не се отнася враждебно с българите. И редом с това трябва да се противодейства на грешните възгледи, прокраднали се в обществото. Ето защо, когато сега читателите се запознават най-общо с официалното отношение към българите, доколкото то е отразено в гражданското управление, и след това, когато пред очите им е правдивата картина на бедите, сполетели българския народ, трябва да се обобщи неофициалното отношение към българите, т.е. да се направи преглед на всички обвинения, хвърлени върху тях и да си зададем въпроса - доколко тези обвинения са справедливи? Едно от първите обвинения срещу българите, което можеше да се чуе в самата България, а и в различни вестникарски кореспонденции, е заради тяхната така наречена \"неблагодарност\". \"Неблагодарен народ!\" – се чуваше във всеки разговор за българското население. - Но разрешете все пак – нека се разберем, какво означава неблагодарност и в какво се изразява тя. - Във всичко – отговаряха най-често. – Така ли трябва да се отнасят с нас? Така ли трябва да посрещат руската армия? Нека попитаме – как в действителност българите посрещаха руснаците? Навярно никой няма да отрече, че през първия период на войната, т.е. до трудните дни, когато започнахме да търпим една след друга загуби, българите се отнасяха към нас най-приветливо. Навсякъде посрещаха войската ни като освободител и не пестяха нищо, за да изразят своята признателност. Още при стъпването ни на българска земя, при завземането на първия град Свищов, българите посрещаха армията ни искрено като освободителка от вековния турски гнет и тези приветствия ни съпровождаха до Търново, а предния отряд – чак до Стара Загора. Достатъчно е само да се припомнят посрещанията на руската войска в Търново, Казанлък и други градове, за да отпаднат безразборните обвинения в черна неблагодарност. През първия период на кампанията навред, където се появеше наша войска, българите я посрещаха с хоругви, затрупваха с цветя генерали и войници, с радост приемаха в домовете си офицерите и се стараеха да сторят всичко възможно само за да им е приятно на руснаците. Имах възможност да чуя много разкази за влизането на нашите войски в Търново, Габрово, Ловеч, Казанлък, Стара Загора и в други градчета и села. Очевидците винаги описваха възторженото посрещане, което са им устроили българите. Добре си спомням добродушните хазяи в къщите, където прекарах по няколко дни в Свищов, Търново, Пордим. Разбира се, и през първия период на войната е имало случаи на недоволство от българи, но те в по-голяма или по-малка степен бяха изключение и засягаха предимно тази прослойка, повече турска, но и българска, която вече имах случай да спомена, т.е. част от така наречените чорбаджии. Тъй като точно тази част от населението в селата и градовете имаха най-добрите къщи, не е за чудене, че много офицери предпочитаха да се настанят точно при тях. Ако се печелеше материално удобство, губеше се по отношение на гостоприемството и топлотата на посрещането. Между другото, точно заради някои турчеещи се българи често се създаваше мнение за цялото българско население. Но, ако българите не заслужават упрек заради студенина и неблагодарност към руснаците през първия период на войната, това не може да се каже за втория нещастен период. След плевенските несполуки, след напускането на долината на Тунджа българите вече не постилаха пътя ни с цветя, не посрещаха руснаците с хоругви, хляб и сол, не изразяваха възторг при появата на нашите отряди и нека го кажем, имаха основания за всичко това. Обичта на народа никога не е платонична и тези, които искаха от българите в най-страшните за тях минути да се прекланят пред руснаците, само доказват, че нямат и най-малка представа за характера на взаимоотношенията между нас и славянските народи през последното столетие. Наистина изумителни бяха нашите претенции за благодарност, изискванията ни към българите за робско благоговение. Когато след несполуките те бяха обзети от ужаса от поголовно изтребление, ние усетихме известен хлад спрямо нас и веднага върху главите им се стовариха какви ли не проклятия. Без основания звучаха нашите обвинения за българска неблагодарност и те старателно бяха прогласявани в почти всички руски вестници. Ще посоча няколко примера. По време на похода от Търново до Горна Студена направихме почивка край малко село. Щом устроихме бивака, всички побързаха да изпратят някой казак или ординарец да потърсят в селото било овен, кокошка, яйца, изобщо някакви продукти. Всички бяха гладни. Селото беше на две версти и аз тръгнах с един офицер. По пътя срещахме вече връщащи се войници, почти всеки носеше провизии. Офицерът избърза, изпревари ме и влезе в една къщичка. Почти веднага се чу силният му глас – той викаше и ругаеше. - За какво спорите? – попитах го, когато излезе на двора, последван от две жени. - Лош народ! С добро нищо не става! - Струва ми се, че вие не се отнесохте с добро към тях! - Те могат да изкарат от търпение всеки човек! Каквото и да поискаш, казват, че нямат. - Извинявайте, но те не са длъжни да ви дадат всичко, което поискате. Как очаквате да ви угодят, като им крещите отгоре на всичко! Това, което не успяха да свършат заканите, го стори внимателната дума. Българките донесоха хляб и мляко и успокоиха моя разгорещил се спътник. Отиваме в друго село. Гладни са и хората, и конете, но конете са първата ни грижа. Никъде няма сено, няма и овес, хранят конете с ечемик. - Дайте ечемик за конете – искат нашите. - Няма ечемик, отиде всичкият – отговарят те. - Значи животните да пукнат? Българинът мълчи. - Кажи де, защо мълчиш? Никакъв отговор. Ние се сърдим, гласовете стават по-силни, чуват се ругатни. - А това какво е, не е ли ечемик? – казва някой и сочи към цяла купа, струпана срещу къщата. Българинът обяснява, че не смее да пипа тази купа. - Как така не смееш? Защо? Турците, като напускали селото, се заканили, че ако хората приберат житото и ечемика от полето, върнат ли се, ще изгорят цялото село и ще изколят всички жители. Руските неуспехи им напомнили тази закана и те оставили ечемика да гние на полето. - Страхливци! Презрян народ! – прозвучава ругатня и се издава справедливата, разбира се, заповед ечемикът да бъде използван. Друг случай! Няколко души влизаме в селски двор. Викаме, викаме стопаните, никой не се обажда! Отваряме вратата и в стаята, виждаме двама-трима малчугани. Възрастните са се скрили. Опитваме да поговорим с децата, но разбираме само, че майка им е отишла някъде. Питаме ги - нещо за ядене – хляб, мляко, отговорът е обичайният – няма! Естествено, всички разбират, че майката и бащата при приближаването ни са излезли от къщата, за да не бъдат принудени отново и отново да дават кокошките, хляба, яйцата ... Няма какво да сторим, махаме се от празната къща. Гладът не предразполага спокойно размишление за причините на това отношение на българите към нас и си тръгваме, отново проклинайки ги заради черната им неблагодарност. Без съмнение, такива факти могат да се посочат твърде много. Всъщност, строго погледнато, те са незначителни, не би трябвало да им се обръща внимание. Но точно такива случаи даваха основание на всички дрънканици за неблагодарността на българския народ. Какво да говорим, случваше се такива незначителни конфликти да подразнят. Човек пристига уморен, гладен, надява се на сърдечно посрещане, а неочаквано го лъхва студ и неволно си казва: Нали ние се бием заради вас! И неприязненото чувство към населението се заражда. Няколко пъти разговарях с българи за такива счепквания и признавам, че обясненията им заслужават сериозно внимание. - Наистина по-добре би било, ако ние българите не давахме и най-малък повод да бъдем упреквани в неблагодарност, но влезте и в нашето положение. Цялата крайдунавска България, откъдето идваха най-много оплаквания, беше завзета бързо от руската армия. В завладените местности почти няма село, в което да не са влизали руски военни. Идват за първи път, посрещат ги добре, дават им всичко, нищо не им отказват. Тръгват си. След някое време идват други и тях ги посрещат гостоприемно, макар с по-малко радост и вече не така щедро. Идват трети и т. н. Запасите не са кой знае колко, скоро се изчерпват и често става така, че искат от българите продукти, каквито вече наистина няма. Така е – признаваха самите българи – случваше се да крием нашето, но и за това не бива да ни съдите строго. След като бяха раздали всичко, което можеха, мнозина скриваха някакви запаси за най-черните дни, за зимата, защото знаеха, че може да се обрекат на гладна смърт. Трябваше да мислят с какво ще хранят семействата си, с какво ще засеят нивите, с какво ще платят данъците, особено ако ги събирате не вие, а турците. Нищо неестествено нямаше в тревогата, с която българите мислеха за черни дни. Тези им мисли сякаш бяха нравствена причина за студенината, заради която толкова ги обвинявахме. Но как да не се опасяваха тези хора за черни дни, когато цялата история, предшестваща днешната война между Турция и Русия, не подсказва нещо друго. - Ние сме предани и благодарни на Русия – казваха българите – заради нейното желание и старание да облекчи бедственото ни положение, да ни освободи от тежкото мюсюлманско иго, но знаем добре, че между желанието и изпълнението му все още има цяла пропаст! Така е, вместо да искаме благодарност преди да сме направили каквото и да е за българския народ, щеше да е по-добре да проумеем колко тежко са се отразили на крайдунавска България нашите предишни войни с Турция. Тези войни винаги завършваха със страшни жестокости. Турците отмъщаваха на българите за собствените си поражения и ги заставяха скъпо да платят за симпатията им към нас. Ние така се отнасяхме към тях, че те българите никак не можеха да разчитат на нашето съчувствие.", "date": "2018.03.03", "title": "Как българите посрещаха руснаците (откъс от военните репортажи на Евгений Утин)"}
{"url": "https://www.dnevnik.bg/sport/2018/03/03/3138729_promenite_v_evroturnirite_licemerie_na_uefa_ili/", "text": "Всички са равни, но някои са по-равни от другите\" се казва из \"Фермата на животните\" на Джордж Оруел. Тези думи вероятно могат да бъдат отнесени към всяка сфера на живота, но важат с пълна сила и за ситуацията в европейския клубен футбол. Той се насочва към нов етап в историята си след потвърждаване на  промените в евротурнирите . Идеите бяха представени и приети през 2016 г. и ще влязат в сила от сезон 2018-19. Ключовото в промените е, че гарантират повече места в Шампионската лига за големите отбори от водещите първенства. От следващия сезон  става още по-трудно за отборите от по-малките страни като България  да се борят за влизане в груповата фаза на най-силния турнир. Половината места в групите му вече са гарантирани за четирите лиги с най-висок коефициент - испанската, германската, английската и италианската, а през квалификациите ще преминат само шест отбора. Още осем отбора ще имат директни квоти - по два от страните, които заемат пето и шесто място в ранглистата на УЕФА (Франция и Русия), и шампионите на следващите четири страни с най-висок коефициент (Португалия, Украйна, Белгия и Турция). Голямата пропаст През септември 2017 г.  Александър Чеферин обяви  на заседание на Асоциацията на европейските клубове, че \"основната задача пред него е да намали пропастта между големите клубове и останалите\". \"Нека сложим картите на масата и да бъдем честни пред себе си: най-голямото предизвикателство пред нас в следващите години ще бъде състезателният баланс. Как можем да продължим да развиваме футбола в Европа и да избегнем увеличаването на пропастта между най-влиятелните и останалите? Това е въпрос за милион долара. Аз съм прагматик - отворен съм към всяко практично предложение\", заяви президентът на УЕФА. По-късно през годината словенецът представи идеята си големите да плащат такса лукс, подобно на американския спорт. Това все още не е прието и макар, че срещна  подкрепа от президента на ФИФА Джани Инфантино . \"Съгласен съм, че трябва да има ограничение колко футболисти са в даден отбор. В крайна сметка всички искаме да има здравословна конкуренция, а не четири или пет отбора, които да привличат най-добрите играчи в света\", каза Инфантино. Асоциацията на европейските клубове също поиска да се направят стъпки, които да повишат конкуренцията, защото в момента \"десет отбора си оспорват трофея в Шампионската лига\". Покрай въведените промени в евротурнирите тези думи изглеждат доста странно. Но има ли избор УЕФА? Заложникът \"УЕФА\" Европейска суперлига  – така беше наречена идеята на част от големите клубове, които поискаха създаване на отделен турнир, който да замести Шампионската лига. Целта беше по-малко отбори да играят в него, но те да си разпределят по-голяма част от приходите. В основата на проекта застанаха \"Барселона\", \"Реал\" (Мадрид), \"Байерн\" (Мюнхен), \"Ювентус\" и ПСЖ. Клубовете, които са хегемони в своите първенства и са спечелили 18 от 20 възмони титли в последните пет сезона, на практика поставиха УЕФА с вързани ръце. Европейският футболен съюз се оказа между чука и наковалнята. От една страна са недоволството на малките и притесненията за нарастващата пропаст, но от друга е заплахата големите да се отделят. А вторият вариант е немислим за УЕФА, защото с големите отбори вървят и големите пари. В крайна сметка идеята за Суперлига беше замразен, след като УЕФА се съгласи да промени правилата за участие в европейските турнири. Създадената през 2008 г. Асоциация на европейските клубове, която замести Г-14 и понастоящем в нея членуват 220 клуба, също не може да се пребори за повишаване на конкуренцията. В асоциацията отново се чува гласът на големите, след като в изпълнителния комитет са представители на \"Байерн\", \"Барселона\", \"Реал\" (Мадрид), \"Ювентус\" и \"Манчестър юнайтед\". През погледа на българите \"Лудогорец\" се превърна в хегемон в България в последните шест години и успя да се възползва от това, за да развие проекта си и в Европа. Клубът от Разград \"хвана влака\" в досегашните правила и два пъти игра в групите на Шампионската лига. Още при последното си участие там (през 2016 г.) от \"Лудогорец\" вече бяха наясно с това, че играта се променя коренно. Тогава собственикът Кирил Домусчиев искаше максимално силно представяне в надпреварата. \"След 2018 г. за българските клубове ще бъде много трудно, затова трябва сега да направим всичко възможно да се представим добре, когато сме влезли. След това по-малко клубове от нашата черга ще влизат в Шампионската лига\", каза тогава Домусчиев. За българските отбори класирането в групите на европейските турнири вече ще бъде по-трудно. Шампионът в Първа лига дори ще започва от първия предварителен кръг на Шампионската лига и ще трябва да отстрани четири съперника по пътя си. Всички участници без \"Лудогорец\" пък ще бъдат с много нисък коефициент, което е допълнителна спънка. Според новите правила на УЕФА клубовете ще се състезават в Европа само със своя клубен коефициент, без да се добавя част от този на националната федерация. Изключение ще има само, ако клубният е с 20% по-нисък от този на федерацията. И така картината остава непроменена, но със засилващи се контрасти - малките са недоволни, УЕФА е притеснена от задълбочаващата се пропаст, а големите са тези, които диктуват правилата.", "date": "2018.03.03", "title": "Промените в евротурнирите: лицемерие на УЕФА или неизбежен ход"}
{"url": "https://www.dnevnik.bg/gradska_sreda/2018/03/03/3139212_ot_dnes_peshehodnata_chast_na_bul_vitosha_dostiga_do/", "text": "От днес участъкът от столичния булевард \"Витоша\" между улица \"Алабин\" и площад \"Св. Неделя\" е пешеходен. Решението за промяната взе  Столичният общински съвет през септември . Ще има промяна в движението на автомобилите, като излизането на бул. \"Александър Стамболийски\" вече ще бъде възможно от улица \"Цар Борис I\". Посоката на движение по улица \"Позитано\" пък ще бъде обърната в участъка от улиците \"Лавеле\" до \"Леге\". Променя се посоката и в част от улица \"Лавеле\". Новата пешеходна зона беше създадена с цел площад \"Св. Неделя\" да бъде освободен от автомобили. Предстои общината да обяви конкурс за проект за цялостен ремонт на пространството.  Заданието му предвижда пешеходната зона да бъде продължена  още - до бул. \"Тодор Александров\", а след това и до улица \"Екзарх Йосиф\" при Централните хали. От днес до понеделник паркирането в София е безплатно по повод отбелязването на 140-ата годишнина от Освобождението.", "date": "2018.03.03", "title": "От днес пешеходната част на бул. \"Витоша\" достига до площад \"Св. Неделя\""}
{"url": "https://www.dnevnik.bg/razvlechenie/2018/03/03/3137838_v_erata_na_metoo_niama_bezgreshen_pretendent_za_oskar/", "text": "За мнозина \"Три билборда извън града\" е филм за гневна майка, която търси справедливост. Други обаче не могат да превъзмогнат факта, че ченгето расист, с което тя се бори, накрая е представено в положителна светлина. \"Призови ме с твоето име\" пък е трогателна романтична драма за любовта между двама млади мъже... но някои смятат за нередно хетеросексуални актьори да изпълняват главните роли. Във времена на засилена социална чувствителност, подклаждана от спора за неравното представяне на жените и малцинствата на екран, а сега и от скандалите за сексуален тормоз в Холивуд, нито един от основните претенденти за \"Оскар\" не може да избяга от критики на етична основа, отбелязва \"Ройтерс\". Фантастичният   на Гийермо дел Торо, смятан за фаворит с 13 номинации, беше даден под съд от наследниците на известния драматург Пол Зиндел. Те твърдят, че сюжетът за чистачка в лаборатория, която се влюбва в мистериозно чудовище и иска да го спаси,  е взет без позоваване от пиеса на Зиндел  от 1969 г. Студиото производител \"Фокс сърчлайт\" заяви, че обвиненията нямат никакво основание. , филмът на Спилбърг с Мерил Стрийп и Том Ханкс, пък е критикуван, че създава грешното впечатление, че \"Вашингтон поуст\", а не \"Ню Йорк таймс\" първи е публикувал секретните доклади на Пентагона през 1971 г. има в пасива си стари изказвания на Гари Олдман, който в миналото е критикувал Холивуд за  прекалена политкоректност  и политически предразсъдъци. Освен това навремето актьорът бе обвинен в домашно насилие от една от съпругите си. Колкото до  , критиците посочват две неща - че продуцентите са спестили пари от декорите, използвайки труда на непълнолетни френски затворници, и че многото индийци от британските колонии, сражавали се във Втората световна война, са забравени от сценаристите. като че се разразява срещу фаворита  Черната комедия третира именно взаимната нетърпимост и крайната поляризация на обществото, но след серия катарктични събития завършва с по-ведър тон. Това според някои е твърде лековато за филм, който се занимава с темата за расизма в САЩ. Режисьорът и сценарист Мартин Макдона, който е британец, заяви, че героят на Сам Рокуел не се \"отървава\" накрая. Това е сложен и объркан филм, каквато е и реалността, в която живеем, каза Макдона. Един от малкото филми, измъкнали се \"сухи\" от предоскаровите бури, като че ли е режисьорският дебют на Грета Геруиг   Моментът на жените в Холивуд позволява на Геруиг, актриса и сценарист с награда от \"Сънданс\", да получи нужното внимание. Цайтгайстът работи и в полза на Кристофър Плъмър, който замени обвинения в сексуално насилие Кевин Спейси във \"Всичките пари на света\" и сега е номиниран за поддържащата си роля. Основателни или не, дали критиките, подгрявани и от лагерите на конкуриращите се филми, са променили резултата, ще стане ясно в неделя, 4 март. В индустрията обаче смятат, че скандалите занимават повече медиите, отколкото близо 8-те хиляди членове на академията. Мисля, че повечето гласуващи се концентрират върху филмите и изпълненията, не върху шума, казва Дейв Каргър, кореспондент на сайта IMDB, пред \"Ройтерс\".", "date": "2018.03.03", "title": "В ерата на #MeToo няма \"безгрешен\" претендент за \"Оскар\""}
{"url": "https://www.dnevnik.bg/skorost/2018/03/03/3139513_barselona_shte_zabrani_dizelovite_avtomobili_v_centura/", "text": "Столицата на Каталуня Барселона планира да забрани достъпа на дизелови автомобили в централните градски части след 2020 година, а четири години по-късно те ще са недостъпни за всички коли с двигатели с вътрешно горене. Това съобщи на организираната от \"Капитал\" конференция E-mobility and The Future of Urban Transportation директорът на програмата за електрически превозни средства в града Анхел Лопез Родригес. Той допълни, че в Барселона от година на година става все по-скъпо да ползваш стар автомобил с високи нива на вредни емисии. Промените са основно в данъчната политика, но и в плащането за престой в града. Анхел Лопез Родригес допълни, че до 2024 година 10% от автобусите в града ще са електрически. До момента ограничения за дизеловите автомобили обявиха, че ще въведат градове като Париж,  Рим  и други. През седмицата  решение на германски съд  позволи на градовете в страната по свое усмотрение да ограничат на своята територия движението на дизелови автомобили, надвишаващи европейските норми за емисии на вредния газ азотен диоксид. Първите сметки сочат, че от 15-те милиона дизелови автомобили, регистрирани в Германия, ще бъдат засегнати над 10 милиона - всички под нормата \"Евро 6\", тоест пуснати в продажба преди септември 2015 година. Към тях се прибавят и 2 милиона дизелови камиона.", "date": "2018.03.03", "title": "Барселона ще забрани дизеловите автомобили в центъра след 2020 година"}
{"url": "https://www.dnevnik.bg/evropa/2018/03/03/3139245_vtori_mesec_evropredsedatelstvo_uslujliviiat_balkanski/", "text": "Една трета от българското европредседателство измина, но и февруари не помогна много да се повиши самочувствието на българите, че са европейци и страната им заслужава мястото си сред останалите 27 членове на ЕС. Не е известно до каква степен в Европа отекват местни събития като хулите на вицепремиера Валери Симеонов срещу евродепутата Ска Келер или бурните политически страсти и обвинения срещу \"гадове\" около сделката за ЧЕЗ. Със сигурност те не са останали незабелязани в европейските столици и от някои европейски делегати, посетили София по повод българското европредседателство. До по-широка аудитория не достига нищо от бурите в българската чаша с вода, но тя едва ли е научила и за нещо, което да създаде позитивен образ на България. Което в някакъв смисъл може да действа разочароващо за българите, които работят за председателството на Съвета на ЕС. Защото положителни стъпки все пак не липсваха. Добрият съсед Голямото дипломатическо раздвижване за Западните Балкани бе централна тема не само в българските, но и в международните новинарски емисии. Една от целите на България като председател – европейската перспектива за региона – получи силен тласък, след нещо, за което се знаеше още от миналата година -  Европейската комисия обяви нова стратегия , даваща шанс за еврочленство на може би поне две от шестте държави от групата до 2025 г. С уловка - при изпълнение на определени условия.  Обиколката на председателя  на еврокомисията Жан-Клод Юнкер в региона,  която завърши на 1 март в София , е смятана за загрявка преди голямата неформална среща на върха между лидерите на Западните Балкани и ЕС в София през май. Междувременно един от най-странните за Европа спорове на започна да се разплита. Скопие и Атина се доближават до приемливо за двете страни решение за името на Македония, а в София  македонският премиер Зоран Заев обяви,  че целта е до юни да има споразумение и страната му да получи дата за начало на преговорите за присъединяване към ЕС. Другият голям конфликт – между Косово и Сърбия, колебливо върви към търсене на подходящи формули за уреждане, макар Белград няколко пъти да подчерта, че е необходим компромис и че  няма да признае независимостта на Косово в замяна на еврочленство . И тъй като \"Бойко Борисов е практичен човек, иска да разговаря за конкретни проекти и пари\" (по думите на Зоран Заев), в Лондон  премиерът поиска 30 млрд. евро  за инфраструктура в \"райското място\" Западни Балкани и  заговори за балкански АЕЦ \"Белене\" . Но Европейската банка за възстановяване и развитие (ЕБВР) описа в докладите си по повод балканската инвестиционна среща една по-различна визия. Западните Балкани е по-добре да изградят общо инвестиционно пространство, да синхронизират законите и регулациите си, да намалят корупцията и да оттеглят държавата от ключови сектори. Едва тогава може да се създадат условия районът да стане член на ЕС. Друг успех на българското председателство е довършването на подготвеното при естонското председателство подписване на регламента за  неоснователното блокиране на географски принцип , който е смятан за едно от важните досиета на ЕС и за стъпка към създаването на единен цифров пазар. Благодарение на него от декември 2018 г. потребителите в Европа ще могат да пазаруват онлайн от всяка страна на ЕС и няма да виждат надписи \"тази услуги или стока не се предоставя във вашата страна\". Търговците пък ще могат да предлагат своите продукти и услуги на всеки от 500-те милиона граждани на съюза. България се похвали и с напредъка в  преразглеждането на директивата  за командированите работници, като целта е да се установи принципът на равно заплащане за еднакъв труд на едно и също място. Темата бе сред предизборните обещания на Еманюел Макрон, така че администрацията му също има интерес президентът да увеличи списъка с изпълнени ангажименти още през първата година на мандата му. Не толкова добрият европеец Темите за Западните Балкани и за геоблокирането несъмнено ще бъдат посочени като успех на българското европредседателство. Далеч не толкова позитивна новина обаче бе казусът с  атаката на Валери Симеонов срещу евродепутата Ска Келер , който  стигна и до Европейската комисия .  П равителството се разграничи  от позицията на вицепремиера и реши, че това е достатъчно. Ска Келер каза, че никой от управляващите в София не ѝ се е обадил. Но кампанията за евродепутати тепърва предстои и няма да е изненадващо, ако случаят изплува отново в следващите месеци. Междувременно, докато  демонстрираше приятелство с Юнкер  по време на посещението му в София на 1 март, Борисов бе принуден да дава обяснения на друг фронт. На 22 февруари се разбра, че ръководството на чешката компания ЧЕЗ е одобрило \"Инерком България\" за  купувач на българския си бизнес.  Сделката  беше официално подписана н а следващия ден. Продажбата струваше  оставката на енергийния министър  Теменужка Петкова, защото с купувача Гинка Върбакова се познавали от 20 години. А въпросите,  постоянно изплуващите  (или премълчани засега) факти и  познанства  превърнаха  Гинка Върбакова, собственик на \"Инерком България\", и нейния бизнес  в централна тема на политическите дискусии. И макар съмненията около сделката да не засягат пряко европредседателството, как те се връзват с образа на дисциплинираната България, поела кормилото на ЕС за шест месеца?", "date": "2018.03.03", "title": "Втори месец европредседателство: Услужливият балкански съсед в сянката на съмнителна енергийна сделка"}
{"url": "https://www.dnevnik.bg/bulgaria/2018/03/03/3139511_vuprosite_na_nepravitelstveniia_sektor_kum_kandidatite/", "text": "Във вторник депутатите от Комисията за борба с корупцията, конфликт на интереси и парламентарна етика ще изслушат кандидатите за председател на новия антикорупционен орган. Претендентите да оглавят структурата, чието пълно име е Комисия за противодействие на корупцията и за отнемане на незаконно придобитото имущество, са двама. Управляващата партия очаквано  издигна  настоящия ръководител на комисията за конфискация Пламен Георгиев, като сред вносителите на кандидатурата му са и няколко депутати от \"Обединени патриоти\", включително Борис Ячев, който е председател на ресорната комисия в парламента.  БСП номинира члена на комисията за конфликт на интереси Николай Николов. Според процедурните правила за изслушването представителите на неправителствения сектор, висши училища и научни организации могат да представят становища и въпроси не по-късно от седем дни преди датата на заседанието, а анонимни сигнали и становища не се разглеждат. От сайта на парламента става известно, че от възможността са се възползвали две неправителствени организации - Антикорупционният фонд и Българският институт за правни инициативи (БИПИ). Въпросите им обаче ще бъдат зададени на претендентите за поста само ако някой от депутатите, участващи в изслушването, ги \"припознае\", тъй като според правилата единствено народните представители могат да отправят питания по време на процедурата, обясни за \"Дневник\" председателят на антикорупционната комисия в парламента Борис Ячев. \"Дневник\" публикува въпросите на двете организации. Антикорупицонният фонд към Пламен Георгиев - По новия Закон за противодействие на корупцията и за отнемане на незаконно придобито имущество служителите в Комисията за противодействие на корупцията и за отнемане на незаконно придобитото имущество (КПКОНПИ) трябва да се явяват на тест за почтеност на полиграф. Това правило обаче не важи за членовете на комисията и нейния председател. С оглед на важността на дейността и високото обществено очакване към новата комисия не смятате ли, че трябва да са подложени на такъв тест? - Има ли по време на Вашия мандат в Комисията за отнемане на незаконно придобито имущество (КОНПИ) (новият антикорупционен орган стана правоприемник на КОНПИ - бел.ред.) внасяни доклади на Инспектората за вътрешни разследвания за злоупотреби и налагани ли са въз основа на тях санкции? - Имало ли е практика в КОНПИ за вземане на противоположни решения най-вече за прекратяване на производства и проверки по един и същ казус без промяна на фактическата обстановка? - Как ще коментирате публикациите и твърденията, че в КОНПИ не се декласифицира служебна информация за прекратени производства и проверки в нарушение на сроковете, поставени изрично в Закона за защита на класифицираната информация? - Методологията за изчисляване на значителни несъответствия на проверявани лица на КОНПИ досега беше обект на много критики за неясноти и възможни манипулации. Какво смятате, че трябва да се промени в тази област в новата комисия и как? По този закон тази методика ще е предмет на вътрешни правила, които новият орган ще изработи и одобри. - Смятате ли, че в прилагането на методологията на КПКОНПИ е добре да се въведе практиката от други страни (с по-добра статистика в борбата с корупцията по високите етажи на властта) да се извършва периодичен външен одит на процеса с цел избягване на възможните злоупотреби в манипулации? - В досегашната си дейност като председател на КОНПИ срещали ли сте се лично с проверявани лица, преди да бъде прекратено производство или проверки срещу тях? Антикорупционният фонд към Николай Николов - Как отчитате ефективността на председателстваната от вас до януари 2018 г. Комисия за предотвратяване и установяване на конфликт на интереси (КПУКИ) предвид факта, че повече от 3 години органът заседаваше в непълен състав, както и че почти година и половина органът функционираше при условията на изтекъл мандат? - Как оценявате ефективността на КПУКИ от гледна точка на постановените решения за установяване конфликт на интереси, които са средно по 18 решения годишно за целия период? - В практиката на КПУКИ до този момент имаше решения за прекратяване на производства поради изтичане на предвидената в закона давност, т.е. органът е бездействал. В същото време според докладите за дейността на КПУКИ през 2017 г. около 30% от производствата не са приключили в законовия срок, а през 2015 г. този проблем е още по-сериозен - 50% не са приключили в срок. Какви мерки ще предложите да бъдат предприети в новия орган, за да не се възпроизвеждат негативните практики на КПУКИ, при положение че значителна част от администрацията ще бъде преназначена в новия орган? - Как ще подобрите ефективността при установяването на конфликт на интереси в случаи на свързани лица, вкл. хипотезите на фактическо съжителство, като се има предвид формалистичният подход до този момент в практиката на КПУКИ? - Или ли по време на Вашия мандат в КПУКИ внасяни доклади на Инспектората за вътрешни разследвания за злоупотреби и налагани ли са въз основа на тях санкции? БИПИ към двамата - Възлагането на обществени поръчки се възприема от мнозина граждани като потенциален източник на корупция. Какви действия бихте предприели така, че разходването на публични средства, включително от европейски фондове и програми, да бъде целесъобразно и защитено от корупционни механизми? В тази връзка забелязвате ли слабости в Закона за обществените поръчки и в частност правилата за избор на подизпълнители? - В закона са предвидени проверки за почтеност за служителите на Комисията, включително инспекторите и директорите. Колко често и в какви случаи ще се извършват тези проверки, които предстои да се осъществят по нарочни правила, приети от Комисията? Считате ли, че у нас е възможно такива проверки да се превърнат в репресивен механизъм? От друга страна, как (изключая настоящата изборна процедура и нормативните изисквания за високи професионални и нравствени качества в закона, уреждащ дейността на комисията) може да се подложи на проверка и гарантира интергитетът на председателя, зам.-председателя и членовете на Комисията в рамките на предвидения 6-годишен мандат? - Имате ли готовност да спазите срока за предложения на зам.-председател и членове на Комисията? От какви критерии ще се водите при избора на номиниране и какъв ще бъде техният профил? - Какво функционално разпределение на отговорностите между членовете на Комисията предвиждате? - Има ли риск децентрализираната система за установяване конфликт на интереси да възпрепятства обективността и безпристрастността на проверяващите? - Считате ли, че със законопроекта за допълнение на Закона за КОНПИ, внесен на 19 февруари 2018 г., с който се предлага да се отложи действието на параграф 19, т. 2, от Преходните и заключителни разпоредби на закона, се създава привилегировано положение за общинските съветници спрямо обхвата на лицата по чл. 6, ал. 1 от закона? - Считате ли, че България е изпълнила препоръките по шестте показателя по Механизма за сътрудничество и проверка и следва ли той да отпадне?", "date": "2018.03.03", "title": "Въпросите на неправителствения сектор към кандидатите за шеф на антикорупционната комисия"}
{"url": "https://www.dnevnik.bg/sport/2018/03/03/3139887_tervel_pulev_otkaza_amerikanec_v_purviia_rund_za/", "text": "Тервел Пулев записа осма победа от осем мача в професионалния бокс. 35-годишният българин имаше нужда от 160 секунди, за да запише технически нокаут срещу Скот Футрел още в първия рунд. Пулев очаквано нямаше никакви проблеми с 26-годишния американец, който беше намерен на пожар след  проваления двубой със сънародника му Тристан Джеймс . Въпреки ръстовото си предимство Футрел се оказа абсолютно неподготвен и бронзовият медалист от Лондон 2012 го прати три пъти в нокдаун. След последния съдията реши да прекрати мача. Футрел записа четвърта загуба от пет мача на професионалния ринг, докато за Пулев това е осма победа с нокаут. Всяка един от двубоите му приключи в рамките на първите три рунда, а два от тях - след падане на съперник от ринга. \"Огромни благодарности за това, че сте тук, че ни подкрепяте, че показвате любовта си към България. Би ми се искало колкото се може повече да сме задружни и единни. Само така България може да върви напред\", обърна се Пулев към българските зрители. Двубоят се игра в зала \"Белверде\" в Чикаго пред голяма българска агитка. Срещата беше изгледана на живо и от носителя на \"Златната топка\" за 1994 г. и бивш играч на \"Чикаго файър\" Христо Стоичков. \"Помните, че голямото американско лято с първата ни победа на световно - срещу Гърция (4:0), започна в Чикаго. Сега първа българска победа на този ринг записа Тервел. Нека продължим да го подкрепяме, защото той е човекът, който ще радва младото поколение. А неговият батко - да защитава и световната титла\", каза най-успешният български футболист. В ъгъла на Тервел Пулев беше неговият по-голям брат Кубрат Пулев. Бившият претендент за световната титла в тежка категория също ще има мач в Чикаго - на 26 май или 2 юни. Това ще е първата му официална среща от април 2017 г. \"И аз също ще благодаря на всички българи. Радвам се, че сте тук и че едно подобно събитие, макар и не толкова голямо, може да ни обедини и да ни събере, и да има толкова български знамена, за което се радвам много. Да знаете, че ви обичаме от сърце и милеем за България\", каза Кубрат Пулев след победата на неговия брат. Братя Пулев твърдо се насочват към мачове на американска земя, след като отношенията им със \"Зауерланд\" вече са към своя край. В основата на навлизането на българските боксьори в САЩ е местният промотър Боби Хиц. Тервел Пулев ще изиграе още един мач само след седмица. На 10 март в Берлин той ще има по-сериозен опонент в лицето на Валери Брудов. 41-годишният руснак има 44 победи в 57 мача при професионалистите, като е загубил осем от последните си десет двубоя.", "date": "2018.03.03", "title": "Тервел Пулев отказа американец в първия рунд за осмата си победа"}
{"url": "https://www.dnevnik.bg/biznes/2018/03/03/3139903_pregovorite_za_vlizaneto_na_durjavata_v_chez_zapochvat/", "text": "Преговорите между \"Инерком България\" и \"ЧЕЗ груп\" за възможността българската държава да купи дялове в \"ЧЕЗ България\" ще се състоят от средата до края на следващата седмица в Прага. Това съобщава \"Инерком\" след като в четвъртък на среща при премиера Бойко Борисов с участието на вицепремиера Томислав Дончев, финансовия министър Владислав Горанов и собственика на \"Инерком\" Гинка Върбакова бе заявено желанието на правителството да придобие поне контролен дял в компанията. Тогава Върбакова обяви, че заминава за Чехия, за да обсъди този въпрос със собственика на активите на ЧЕЗ в България. Днешното съобщение компанията изпраща \"поради високия обществен интерес и водени от желанието си за пълна откритост и прозрачност\". Обещава се след приключването на преговорите да бъде оповестена публично информация за изхода от тях. Все още не е известно по какъв механизъм държавата ще придобие дял в компанията, ако продавачът приеме това след като вече е подписан предварителен договор за продажбата на активите на \"Инерком\". ", "date": "2018.03.03", "title": "Преговорите за влизането на държавата в ЧЕЗ започват след сряда"}
{"url": "https://www.dnevnik.bg/kultura/2018/03/03/3139908_120_udara_v_minuta_vze_shest_nagradi_sezar/", "text": "Френската Академия за филмово изкуство раздаде снощи в Париж наградите \"Сезар\" за 43-и път, предадоха информационните агенции, цитирани от БТА. Драмата \"120 удара в минута\" на режисьора Робен Кампийо спечели шест награди \"Сезар\", включително за най-добър филм и най-добър сценарий. Лентата се фокусира върху група активисти в Париж през 90-те години в разгара на епидемия от СПИН. \"120 удара в минута\" спечели също Голямата награда на кинофестивала в Кан през 2017 г.  \"Нелюбов\" на руския режисьор Андрей Звягинцев за двойка, преживяваща тежък развод, когато детето им изчезва, получи награда за най-добър чуждестранен филм. 54-годишният Звягинцев не присъства на церемонията, за да получи наградата. \"Нелюбов\" спечели наградата на журито в Кан миналата година и е номиниран за \"Оскар\" за най-добър чуждестранен филм. Наградата за най-добър режисьор взе Албер Дюпонтел за неговата трагикомедия \"Ще се видим там горе\", базирана на отличената с \"Гонкур\" книга на Пиер Льометр. Жана Балибар спечели наградата за най-добра актриса за ролята си в \"Барбара\", а Суон Арло - за най-добър актьор за ролята на млад фермер в \"Кърваво мляко\". Испанката Пенелопе Крус спечели почетна награда \"Сезар\" за постижения в киното. Наградите \"Сезар\" се връчват от френската филмова академия от 1976 г. и са наречени на автора на статуетката - скулптора-авангардист Сезар Балдачини.", "date": "2018.03.03", "title": "\"120 удара в минута\" взе шест награди \"Сезар\""}
{"url": "https://www.dnevnik.bg/photos/2018/03/03/3137796_fotogaleriia_oskarite_-_90_godini_triumfi_kino_bliasuk/", "text": "Церемонията по раздаването на наградите \"Оскар\" в неделя, 4 март, ще бъде и юбилейна - 90 години, откак американската академия раздава призовете си за постижения в киноизкуството. За тези години церемонията успя да се утвърди като най-зрелищната в шоубизнеса, но произведе и немалко гафове. \"Дневник\" поглежда към историята й с помощта на архивите на \"Асошиейтед прес\" и \"Ройтерс\". На снимката: Кларк Гейбъл (вторият от ляво на дясно) показва статуетката си за \"Случи се една нощ\" на Лайънел Баримор (вляво) през 1935 г. Вдясно на Гейбъл е връчилият му я, писателят хуморист Ървинг Коб.", "date": "2018.03.03", "title": "Фотогалерия: Оскарите - 90 години триумфи, кино, блясък и гафове"}
{"url": "https://www.dnevnik.bg/analizi/2018/03/03/3139734_sdelkata_s_chez_ot_trun_ta_na_glog/", "text": "Процедурата за продажба на българските активи на чешката ЧЕЗ Груп тече повече от година, но едва през последната седмица предизвика сериозен обществен интерес. Това се дължи на редица коментари от политици, включително от управляващата коалиция и от опозицията, и експерти относно способността на одобрения купувач да управлява компания с мащабите на ЧЕЗ България. Интересно е, че подобен интерес липсваше както при избирането на предишния фаворит на ЧЕЗ Груп – Фючър Енерджи, така и при мистериозния му фалит. Правителствената позиция относно  одобрения на 22 февруари кандидат  за купувач на българските активи на ЧЕЗ Груп - \"Инерком\", плавно преминава през няколко от стадиите на скръбта, но в разбъркан ред [1] . Ден по-късно – на 23 февруари, управляващите уверяват, че те не могат да се месят в частна сделка (отричане). На 24 февруари премиерът вече иска пълна проверка на сделката, като  напомня , че \"правителството няма отношение по сделката между двете частни компании, но ще използва ресурса си да провери всички обстоятелства и да гарантира енергийната сигурност\" (преговори). На 25 февруари твърди, че  приема  предложението за национализиране на ЧЕЗ България като шега(отчаяние [2] ).На 27 февруари премиерът вече  вижда  заговор срещу правителството и се заканва да \"гони [организаторите] подред, този път докрай\" (гняв). Накрая (1 март) премиерът привиква одобрения купувач на ЧЕЗ България на среща в Министерския съвет, заедно с вицепремиера Томислав Дончев и финансовия министър Владислав Горанов, след която става  ясно , че управляващите са поискали да придобият управляващ дял в активите на ЧЕЗ (приемане). Всичко това става възможно заради подхранваните дни наред  внушения , че одобреният купувач на компаниите в структурата на ЧЕЗ България и по-конкретно - ЧЕЗ Разпределение и ЧЕЗ Електро, няма капацитета да ги управлява, което ще доведе до прекъсване на подаването на електрическа енергия. Иначе казано – ще спре токът. Дори и бъдещият собственик на ЧЕЗ България да няма необходимия опит в сферата, обаче, това не означава, че прехвърлянето на собствеността на дружествата неминуемо ще доведе до спиране на тока. Причината е, че и двете дейности са напълно регулирани. С други думи независимо кой е собственик на ЧЕЗ Електро, ако дружеството реши да спре тока на битов или небитов потребител на регулирания пазар - без основателна причина, разписана ясно в законовите и подзаконовите нормативни актове, както и в общите условия на дружеството - това е нарушаване на лицензионната му дейност и следва отнемане на лиценза. Същото се отнася за ЧЕЗ Разпределение – то не може да ограничи подаването на електрическа енергия нито до регулирания, нито до свободния пазар, освен при основателни причини като в гореописания случай, защото, отново, губи лиценза си. Ако отнемането на лиценза на дружествата може да доведе до нарушаване на сигурността на доставките, Комисията за енергийно и водно регулиране назначава особен търговски управител (чл. 83, ал. 1 от наредбата за лицензиране на дейностите в енергетиката). Особеният търговски управител продължава осъществяването на лицензионната дейност до прехвърляне на собствеността върху енергийните обекти и определянето на нов лицензиант. При този случай (за разлика от настоящата ситуация, в която се променя единствено собствеността на компаниите с лиценз за определена дейност, но не се променят условията на лиценза)енергийният регулатор прави проверка относно възможността на новия собственик да извършва лицензионната дейност. Въпреки наличието на пълна регулация на дейностите по разпределение и доставка на електроенергия за регулирания пазар, редица политици започнаха да се упражняват по темата, като по този начин създадоха сериозно политическо и социално напрежение. То полека ескалира до нива, които правят частното финансиране на сделката чрез банкови заеми почти невъзможно поради твърде високия  политически риск . Чрез насаждането на съмнения и спекулации относно управленския и финансовия [3]  капацитет на бъдещия собственик на ЧЕЗ България управляващите се самопоканиха като участник в сделката, тъй като премиерът я обяви за заговор за сваляне на правителството. По този начин държавата прави почти пълен кръг – от приватизация на 67% от дружествата в рамките на ЧЕЗ Разпределение и ЧЕЗ Електро през 2004 г. и приватизация на оставащите 33% през 2012 г., до национализация на \"контролен дял\", което вероятно означава поне 34%. Това отново ни връща към първоначалните притеснения на политиците – липсата на капацитет за управление на разпределението и доставките за регулирания пазар. Именно тази липса беше причината дружествата да са в окаяно състояние към 2003 г., което беше и причината за приватизацията им. Сега, 14 години по-късно и след стотици милиони лева инвестирани в инфраструктура (само за периода 2015-2017 г. инвестициите на ЧЕЗ Разпределение надхвърлят 200 млн. лв.) , управление и ноу-хау управляващите решават, че е време да се върнат в управлението на тези дружества. За сравнение загубите при преноса на електроенергия през 2003 г. са около 25%, докато реално отчетените загуби през 2016 г. в мрежата на ЧЕЗ са над два пъти по-малко – около 11,5%. Докато за управленските качества на \"Инерком\" не може да се съди ex ante, то имаме достатъчно ясен опит за участието на държавата в разпределението и доставката на електроенергия за регулирания пазар (ex post) и той е плачевен. Нещо повече – имаме и редица примери за неефективното управление на държавни компании, както в енергетиката, така и в други сектори. Обикновено то е белязано от някои общи черти като: [1]  Петте стадия на скръбта са отричане, гняв, преговори, отчаяние и приемане [2] Отчаяние от неизбежния изход от ситуацията - \"Ние, които мислим, че ще умрем, ще се смеем на всичко\" [3] Осигуряване на постоянен поток от средства, с който да се финансира инвестиционната програма на регулираните дружества. В статията не се засяга принципният въпрос за произхода на средствата за придобиване на дружествата. Този въпрос е съвсем отделен и, ако се повдига, е валиден за редица мащабни сделки на територията на страната. Прочетете повече на:  http://ime.bg/bg/articles/sdelkata-s-ez-ot-tryn-ta-na-glog/#ixzz58bl1CPJb", "date": "2018.03.03", "title": "Сделката с ЧЕЗ – от трън, та на глог"}
{"url": "https://www.dnevnik.bg/sviat/2018/03/03/3139910_gugul_pozdraviava_bulgarite_s_mejdunarodniia_den_na/", "text": "Най-популярната търсачка в интернет \"Гугъл\" (Google) по традиция отбелязва годишнини със специален дудъл. Така е и днес, когато България чества 140 г. от освобождението си от  от османска власт. Националното знаме на България е в центъра на специалния дудъл. Когато обаче мишката се постави върху дудъла, излиза надпис Международен ден на жената. Както е известно Международният ден на жената се отбелязва в цял свят на 8 март. На него се отбелязват постиженията на жените в различни области. Началото му идва от САЩ в началото на миналия век, която на фона на индустриализацията започват протести за подобряване условията на труд. Около 11 ч. дудълът бе коригиран и надписът вече е \"Честит празник българи!\".", "date": "2018.03.03", "title": "\"Гугъл\" поздравява българите с ... Международния ден на жената (допълнена)"}
{"url": "https://www.dnevnik.bg/bulgaria/2018/03/03/3139919_fandukova_razporedi_nabljudenie_na_rekite_i/", "text": "Във връзка с повишение на температурите и снеготопенето кметът на София Йорданка Фандъкова разпореди да се извършва наблюдение на състоянието на реките и нивата на общинските язовири на територията на общината. Това съобщиха от пресцентъра на Столична община. Кметът на столицата възложи на районните кметове да осигурят наблюдение на критични места, дерета и речни корита в съответните райони. Столичен инспекторат контролира осигуряването на проводимостта на дъждоприемните шахти по уличната мрежа.  Четири екипа на Дирекция \"Аварийна помощ и превенция\" извършиха наблюдение на място на общинските язовири и реагират на сигнали. Към момента речните корита са с нормална проводимост. Извършва се и контролирано изпускане на водни количества през основните изпускатели на язовирите \"Иваняне\", \"Мърчаево\", \"Суходол\" и \"Мрамор\". Извършва се наблюдение на водните нива в язовирите и се осигуряват необходимите свободни обеми. Проверяват се и водостоците на Южната дъга на Околовръстен път. През 2017 г. Столична община извърши почистване на над 100 км речни корита на своя територия, между които 5 км от река Искър.  Екипи на Дирекция \"Аварийна помощ и превенция\" са се отзовали на два сигнала за ледени висулки и снежни козирки. Столична община напомня на собствениците на частни сгради да огледат своите имоти и при необходимост да предприемат действия за обезопасяването им.", "date": "2018.03.03", "title": "Фандъкова разпореди наблюдение на реките и общинските язовири"}
{"url": "https://www.dnevnik.bg/bulgaria/2018/03/03/3139924_ministri_suvetvat_da_se_izbiagva_putuvane_v_stranata/", "text": "Министрите на вътрешните работи Валентин Радев, на регионалното развитие и благоустройство Николай Нанков и зам.-министърът на транспорта Ангел Попов предупредиха за очаквани сериозни заледявания и за реална опасност от образуване на поледица по пътищата на страната. Това съобщиха от пресцентъра на МВР. Те апелираха при възможност да се избягват пътувания, а ако това се наложи, водачите да тръгват подготвени за атмосферните условия автомобили и да шофират изключително внимателно. \"Предприети са мерки за опесъчаване на магистралите\", поясни министър Нанков.  \"Създадена е организация и дежурните екипи на Министерството на транспорта ще са в постоянен контакт с екипите на МВР и пътната агенция, има готовност за оказване на съдействие при възникнали проблеми\", уточни зам.-министър Попов, цитиран от агенция \"Фокус\". Министър Валентин Радев обърна внимание върху безопасното боравене с уреди на твърдо гориво, които често се използват при тези атмосферни условия, както и на опасността от надвисналите от покривите ледени висулки. Той заяви, че отговорност за премахването им от частни жилищни сгради е на домоуправителите, а при невъзможност те биха могли да потърсят помощ от общините или да сигнализират на тел. 112. Осигурено е дежурство на пожарните и спасителните части по региони, включително и в района на тържествата на връх Шипка. Следят се и нивата по поречията на реките в Югоизточната част на страната. Вътрешният министър поясни, че до този момент движението по граничните пунктове е нормално, дежурните екипи имат готовност да поемат очаквания по-засилен трафик през почивните дни.  Във връзка с безопасността на движението по пътищата е създадена предварителна организация на всички проблемни участъци, входно-изходни артерии на големите градове и възлови кръстовища, ще има екипи на \"Пътна полиция\", които ще подпомагат и регулират движението, ако това е необходимо. Пътищата, на които се очаква най-голямо натоварване, са Е-79 (София - Кулата), автомагистралите \"Струма\", \"Тракия\", Хемус, пътищата София -Варна, Велико Търново - Русе, както и към големите зимни курорти. Днес от 16.00 до 20.00 часа ще се спира движението на тежки автомобили по магистралите и основните първокласни пътища на страната. Същата мярка е предвидена и за последния почивен ден (5 март), но за времето от 14.00 до 20.00 часа. Забраната няма да се отнася само за фирмите, превозващи живи животни и стоки на температурен режим, а целта е да се облекчи движението за автомобилите.  Има готовност при влошаване на пътната обстановка да се прибегне и до временна организация на движението и да се спират определени участъци или цели пътища до почистването им. ", "date": "2018.03.03", "title": "Министри съветват да се избягва пътуване в страната"}
{"url": "https://www.dnevnik.bg/kultura/2018/03/03/3139729_beat_zashtoto_tupanut_sreshtu_domashnoto_nasilie/", "text": "На пръв поглед е комплект ударни инструменти. Кой не си е мечтал да седне зад барабаните и вдигне малко шум. Да излее малко от гнева си. Действа терапевтично. В слушалките обаче ударите са преобразувани в смразяващи звуци на човешки писъци и трошене на посуда. За мнозина те са познати: eдна от четири жени в България е жертва на домашно насилие. Ако не сте вие или някоя от жените в семейството ви, то със сигурност тя е ваша съседка. Интерактивната инсталация Beat в галерия \"Кредо Бонум\" \"изследва пронизителната тишина около домашното насилие\" в общество, което иначе реагира на всеки по-силен шум, казват създателите й - програмистът Перуна Керемидчиева и барабанистът Максим Стоименов, отражение на съвместната им работа с хора, преживели подобен тормоз. Целта й е да бие тъпана за проблема с домашното насилие а на сайта й  има конкретни съвети как може да реагирате , ако сте жертва или сте съсед и страничен слушател. Освен да потърсите съвет от гореща телефонна линия за хора, пострадали от насилие (0800 18 676; 02/981 76 86), ако сте случаен слушател, можете да прекъснете случващото се с молба за чаша захар или под друг претекст. Дори това може да е сериозна подкрепа в атмосферата на пълна изолация, в която поякога се усещат пострадалите, показват свидетелствата на жени на  сайта на Beat.  Другото им наблюдение - склонни сме да викнем полиция, когато става дума за купони, музика и силни телевизори, но чуят ли се писъци, реакция няма. Инсталацията идва в момент, когато за домашното насилие  се говори малко повече , но е готвена от година. Тя е победител в първото издание на лабораторията на организацията  Fine Acts , глобална платформа, чиято цел е да събира творци, активисти и хора с разнообразни таланти за разрешаването на социални проблеми. Засега Fine Acts са организирали две подобни събития, последното от които от ноември е посветено на свободата на словото, замърсяването на въздуха и правата на ЛГБТ хората. Инсталацията се откри във вторник в столичната галерия \"Кредо Бонум\" и може да бъде видяна там до неделя всеки ден от 11 до 19 часа. След това се надява да намери публика на други обществени места.", "date": "2018.03.03", "title": "Beat, защото тъпанът срещу домашното насилие трябва да се бие"}
{"url": "https://www.dnevnik.bg/sport/2018/03/03/3139885_da_bude_ili_ne_budeshteto_na_videopovtoreniiata_se/", "text": "Футболът е изправен пред съдбоносно решение - струва ли си да рискуват спонтанните емоции, които правят тази игра толкова специална, заради възможността да се сведат до минимум съдийските грешки. Днес е денят, в който ще се реши дали да бъде одобрена системата за видеоповторения. Международният футболен борд (ИФАБ) - организацията, която определя правилата на играта - се събира в Цюрих, за да вземе изключително важно решение, което може да има фундаментален ефект върху бъдещето на най-популярния спорт. Досега видеопрегледите - система, която дава възможност на съдиите да преразгледат ключови отсъждания, които е трябвало да вземат за част от секундата - е използвана в повече от 900 мача в над 20 първенства и турнири като част от двегодишен тестов период. който започна през 2016 г. Ако международният борд даде зелена светлина за постоянното им използване, видеопрегледите ще бъдат част от световното първенство в Русия през лятото. Поне такова е обещанието на президента на ФИФА Джани Инфантино, който е сред най-големите поддръжници на системата.  Първоначално технологията беше посрещната с масово одобрение. Постепенно обаче критиците започнаха да се увеличават заради объркванията и конфузните ситуации, които преразглеждането на съдийските решения предизвика в доста мачове на най-високо ниво.  Когато тестовете започнаха, международният борд обяви, че идеята на видеоповторенията е да има \"минимална намеса и максимален ефект\". На този етап нито едното от двете не се получава. А до първия съдийски сигнал в Русия остават 101 дни. \"Виждам доста обърквания. Мисля, че вече няма връщане назад, но първо трябва да обучим реферите правилно и да обясним на феновете кога може да се използва. Феновете виждат екрана (за видеопрегледи) постоянно, но никой не знае как работи\", каза президентът на УЕФА Александър Чеферин. Душата на футбола След близо две години тестове все още не може да се намери максимално ефективен метод за използването на видеопрегледите. Основните критики към системата са насочени срещу загубата на време, недобрата комуникация, наличието на грешки въпреки системата и най-вече емоционалния фактор. Футболистите отбелязват голове, радват се заедно с целия стадион, резултатът на таблото вече е променен. Няколко минути по-късно всичко това се оказва напразно, защото ситуацията е преразгледана и попадението е отменено. \"Моето мнение е абсолютно негативно. Играчите вече не се радват и прегръщат след отбелязване на гол. Вместо това гледат реферите и чакат да видят какво ще се случи. Видеоповторенията отнемат адреналина, вълнението и радостта от футбола - и за нас, и за феновете\", коментира старши треньорът на \"Лацио\" Симоне Индзаги. Неговият отбор се оказа потърпевш от системата в двубоя срещу \"Милан\" на 28 януари. Гол на Патрик Кутроне във вратата на \"Лацио\" беше зачетен, въпреки че на повторението се видя, че нападателят докосва топката с ръка. Последният пример за проблемите на технологията беше  двубоят между \"Тотнъм\" и \"Рочдейл\" за Купата на Англия в сряда.  Само през първото полувреме главният рефер използва цели четири пъти видеопрегледи, за да отмени два гола и дузпа и да присъди наказателен удар в полза на \"шпорите\". \"Ако ще използваме системата, трябва да сме убедени в това. Ако не можеш да извикаш, когато вкараш гол, защото трябва да изчакаш две минути - тогава можеш да си останеш вкъщи\", каза мениджърът на \"Тотнъм\" Маурусио Почетино след победата на неговия отбор с 6:1. Аржентинецът заяви, че подкрепя използването на технологии във футбола. \"Но трябва да бъдем внимателни, за да не променим играта и да убием емоцията. Притеснението ми е, че говорим за машина, а не за футбол\", каза той. За по-честна игра Основният довод за скорошно въвеждане на видеоповторенията е намаляването на съдийските грешки. По данни на ФИФА от миналия месец точността на взетите решения чрез системата  се е увеличила от 93 на 98.9%. \"Нашите решения трябва да бъдат базирани на факти, а не на чувства. Фактите са, че при близо хиляда мача, в които системата е тествана, точността се е увеличила до 99%. Ако ние, или аз, можем да гарантираме, че световното първенство няма да бъде решено от съдийски грешки, тогава е наш дълг да го направим\", каза Инфантино. Той не е съгласен и с тезата, че използването на технологията води до твърде големи забавяния. Според него се губи много повече време в изпълнение на тъчове и аутове, отколкото в коригиране на грешни решения с помощта на видеопрегледите. Инфантино допълни, че недоволство винаги ще има - със или без системата. \"Преди при загуба бяха виновни съдиите. Сега вината е във видеопрегледите\", каза още швейцарецът. Повечето хора във футболния свят смятат, че видеоповторенията имат място във футбола, ако това ще намали броя на грешките. Преобладаващото мнение обаче е, че не трябва да бъдат използвани в големите първенства и турнира, докато системата не подобри. \"Няма да използваме системата в Шампионската лига през следващия сезон. Това не означава, че съм против нея. За мен това може да се окаже добър проект, но не трябва да прибързваме\", коментира Чеферин по време на конгреса на УЕФА, който се проведе днес в Братислава. Другият най-комерсиален и популярен турнир - Висшата лига, също обяви, че поне до лятото на 2019 г. няма да въвеждат технологията, независимо какво ще реши международният борд. В същото време испанската Примера дивисион ще се присъедини от следващия сезон към германската Бундеслига и италианската Серия А, които я използват от есента. По всичко изглежда системата ще бъде част и от световното първенство в Русия. Международният футболен борд се състои от осем членове - ръководителите на футболните федерации на Англия, Шотландия, Уелс и Северна Ирландия и четирима представители на ФИФА. За да бъде одобрено използването на видеоповторенията, са необходими шест гласа.", "date": "2018.03.03", "title": "Да бъде или не: Бъдещето на видеоповторенията се решава днес"}
{"url": "https://www.dnevnik.bg/bulgaria/2018/03/03/3139914_potrebiteli_na_feisbuk_sa_bili_predupredeni_ot/", "text": "Полицейски служители са посетили вчера по домовете хора като са ги карали да подпишат протокол, с който им се отправя предупреждение за отправени от тях заплахи към руския патриарх Кирил във връзка с тридневното му посещение в страната. За това се оплакаха потребители в социалната мрежа \"Фейсбук\". Иво Дошев е заснел клип, на който се вижда, че трима полицаи искат от него да подпише такъв протокол. Той обаче отказва, определяйки това като полицейски произвол, след като служителите на МВР дори не му обясняват какви точно заплахи е отправил. \"Относно в ГДБОП, НСО получен сигнал - разбирате ли ме. Явно във \"Фейсбук\" гледат, не мога да Ви кажа\", обяснява единият полицай. След отказа на Дошев да подпише протокола, полицаите си тръгват, се вижда още от видеото.", "date": "2018.03.03", "title": "Потребители на \"Фейсбук\" са били \"предупредени\" от полицията заради публикации за руския патриарх"}
{"url": "https://www.dnevnik.bg/zelen/2018/03/03/3139603_kurs_uchi_deca_kak_da_dobivat_chista_energiia/", "text": "Добиване на чиста енергия чрез експерименти с фотоволтаични (соларни) панели, добиване на биогориво, добиване на енергия чрез солена вода, разделяне на водата на съставните ѝ молекули и използване на водород за задвижване на автомобил. Това са упражненията в практическата част на  курс за зелената енергия  за деца и младежи на възраст над 12 години. Занятията на образователен център \"Технократи\" започват на 10 март и продължават в четири последователни съботи на месеца. Освен дискусии по значими теми като възобновяеми енергийни източници, начини за добиване на зелена енергия и алтернативни източници за електрозахранване в програмата са включени и практически упражнения за добив на енергия чрез устройства Horizon Education kit. \"Курсът има за цел да събуди интереса сред децата за един възможен свят, в който всеки от нас поема отговорност за собствените си действия и заедно поддържаме света по-чист и уютен. Важно е новото поколение да е будно за екологичната ситуация в момента, за това как всеки от нас може да допринесе за промяната и за начините, по които това би могло да се случи,\" обяснява за мотивацията зад курса основателят на образователен център \"Технократи\" Ивайло Бонев. Оборудването е сертифицирано и специлизирано и за деца и младежи. Използва се и от преподаватели и експерти в над 65 страни и демонстрира как функционира една реална система за чиста енергийна технология на миниатюрна скала.  Участниците в курса работят по двама в група и преминават през експерименти за захранване на електрическа верига със слънчев панел; вятърна турбина по оригиналния модел на аеронавтиката на НАСА; генерират водород чрез водна електролиза и го превръщат в електроенергия, използваща горивна клетка. След курса всеки участник ще е генерирал зелена енергия на практика и ще е запознат в дълбочина с темата, която тепърва ще се развива и добива важност в живота му занапред.", "date": "2018.03.03", "title": "Курс учи деца как да добиват чиста енергия"}
{"url": "https://www.dnevnik.bg/bulgaria/2018/03/03/3139934_istinskata_svoboda_e_da_ne_se_zamenia_pravoslavieto_s/", "text": "Залогът на нашата истинска свобода е в това да не заменяме никога православната вяра със съмнителни и душепагубни учения и влияния. Това каза българският патриарх Неофит по време на Благодарствения молебен по повод честването на 140 г. от Освобождението на България от османско владичество, отслужен в храм-паметника \"Рождество Христово\" в град Шипка, предаде агенция \"Фокус\". \"Радост, гордост и благодарност владеят сърцата ни в този празничен 3-ти март, когато цяла България чества 140-ата годишнина от своето Освобождение - радост от свободата, в която вече 140 години живеем, гордост, извикана от героичните събития, които си припомняме днес, и благодарност към Бога и към нашите освободителите, които пожертваха живота си заради нас, за да може отново българският народ да може да гради сам своите съдбини\", каза още патриархът по време на молебена. Посочи, че храмът в град Шипка остава и до днес един от паметниците на \"нашата българо-руска служба и на нашето православно единствено\". \"Нека никога да не забравяме стореното от нас и от нашите православни братя, да пазим като най-скъпоценно съкровище нашата православна вяра, и да не заменяме никога нейните вечни и непреходни истини със съмнителни, а често и с явни душепагубни учения и влияния. В това е залогът на нашата истинска свобода\", каза в словото си патриарх Неофит. Моля се проявилата се с особена сила преди 140 години духовна връзка между нашите народи да остане нерушима и да намери израз в братско единомислие и готовност да положим усилия за укрепване на единството на светото православие, да запазим християнските ценности и православните традиции на нашите отци. Това е един празник за българския и руския народ. Това каза руският патриарх Кирил в словото си на връх Шипка.", "date": "2018.03.03", "title": "Истинската свобода е да не се заменя православието с душепагубни учения, обяви патриарх Неофит"}
{"url": "https://www.dnevnik.bg/sviat/2018/03/03/3139504_vseki_moje_da_proveri_v_internet_dali_e_chist_turchin/", "text": "Юмют Б. се радва, че вече има електронен регистър, в който всеки може да събере сведения за своето родословие. \"В семейството ми се говореше, че прабаба ми е била българка, но никой не знаеше нищо по-конкретно. Сега вече имам и официалното потвърждение за това\", казва той. Юмют Б. който не иска да назове цялото си име, се надява сега да получи втори паспорт - от България, който би му отворил вратата за пътувания из шенгенското пространство. Треската за установяване на собствения произход е овладяла много турци тези дни, отбелязва германската католическа агенция КНА. От 8 февруари насам родословният регистър е достъпен за всички в интернет. Някои от данните в него са още от 19-и век - от времето на Османската империя. Сайтът, на който могат да се подават запитванията за родословния произход, тези дни временно се срина поради огромния интерес към него. Над осем милиона турци са ползвали досега безплатната услуга, за да разгледат своето родословно дърво. Двойно гражданство? Не са малко и турците като Юмют, които се надяват по този начин да се доберат до втори паспорт, който би им дал различни привилегии. Генералните консулства и посолствата на балканските държави очакват през следващите седмици истинска вълна от запитвания на турски граждани, проучващи възможностите за получаване на второ гражданство. Някои в Турция обаче предупреждават за непредвидени проблеми, свързани с електронния регистър. Вестник \"Джумхуриет\" например написа: \"Представете си, че се смятате за стопроцентов турчин и изведнъж разберете, че в действителност сте арменец\". Някои пък се опасяват от евентуална дискриминация и нападения срещу турци с арменски или гръцки произход. Фактът, че тази тема е твърде болезнена за Турция, показа случаят с  убития през 2007 г. Хрант Динк . Журналистът от арменски произход беше разбунил духовете в Турция с една статия, в която твърдеше, че Сабиха Гьокчен (1913- 2001), осиновена дъщеря на основателя на турската република Кемал Ататюрк, е била от арменски произход. Списание \"Агос\", за което пишеше и Динк, през 2013 година публикува информация, че с помощта на цифрови кодове правителството тайно регистрира кои граждани са от арменски, гръцки или еврейски произход. Мнозина тогава бяха истински шокирани – най-вече защото се опасяваха, че въпросните информации могат да бъдат използвани срещу тях. В крайна сметка историята на Турция показва, че в страната редовно са били извършвани нападения и погроми срещу различни малцинства. Електронният регистър за потеклото обаче показа и нещо, които никак няма да се хареса на местните националисти: това, че изобщо не е лесно да се установи кой е \"истински турчин\" и кой – не. От времото на геноцида срещу арменците Много деца, чиито родители са загинали по времето на геноцида над арменците през 1915 година, са били осиновени от турски семейства. Други пък са приели исляма и са прикривали истинския си произход. При основаването на републиката през 1923 година всеки, който е живеел на територията на Турция, е можел да се регистрира като турчин. Обявявайки всички за турци, правителството се е надявало да неутрализира различни малцинствени конфликти. В действителност обаче Турция е многонационална държава. По време на Османската империя турците са титулярната нация, но на територията на днешна Турция са живеели още гърци, евреи, кюрди, арменци, грузинци, араби и други етноси. След балканските войни, Първата световна война и последвалите етнически чистки към тях се присъединяват албанци, сърби, българи и босненци. След погрома от 1955 година обаче почти всички гърци напускат страната. В днешна Турция малцинствени права имат само евреите, гърците и арменците. Затова пък най-голямото кюрдско малцинство, което съставлява 15 процента от населението на страната, не е признато за такова. В течение на десетилетия кюрдският език бе забранен, а наличието на кюрдски етнос бе отричано. Едва при правителството на Ердоган настъпи известно подобрение. Но след края на мирния процес през 2015 година тези отношения отново бяха помрачени. Опит за събуждане на патриотични чувства? Не е ясно защо родословният регистър в Турция се появява тъкмо сега. Критиците смятат, че времето за това е грешно подбрано, тъй като атмосферата в страната според тях е станала \"параноична\" след несполучливия опит за преврат през юли 2016 година. Други пък предполагат, че инициативата в интернет представлява опит на управляващите да събудят патриотичните чувства на турците в сегашните размирни времена.", "date": "2018.03.03", "title": "Всеки може да провери в интернет дали е \"чист турчин\""}
{"url": "https://www.dnevnik.bg/sport/2018/03/03/3139940_del_potro_pobedi_zverev_i_ostavi_grigor_dimitrov/", "text": "Хуан Мартин дел Потро победи Александър Зверев с 6:4, 6:2 и се класира за финала на турнира АТП 500 в Акапулко. Категоричният успех на аржентинеца попречи на германския тенисист да се изкачи на четвъртото място в световната ранглиста. На него ще остане Григор Димитров, който тази седмица  отпадна още в първия кръг на турнира в Дубай. Очакванията за оспорван двубой между Дел Потро и Зверев не се оправдаха. 29-годишният аржентинец сервираше солидно и беше много стабилен от основната линия, докато 20-годишният германец игра нервно и допусна доста грешки. Дел Потро имаше седем точки за пробив в мача и реализира три от тях - една в първия и две във втория сет. В същото време той даде на Зверев само една възможност в деветте си подавания - при 2:3 във втората част, и я спаси. В oпит да спечели първа титла за 2018 г. и общо 21-а от 31 финала в кариерата си Дел Потро ще се изправи срещу Кевин Андерсън. Южноафриканецът, който игра финал в последния US Open, преодоля полуфиналите в Дубай след трудна победа над американеца Джаред Доналдсън - 6:3, 4:6, 6:3. Андерсън ще преследва втора титла за сезона и общо пета в 16-ия си финал в турнирите на АТП. В Дубай до битката за трофея достигнаха поставеният под №2 Лука Пуи и третият в схемата Робето Баутиста Агут. Французинът победи Филип Крайнович с 6:3, 6:7 (4), 7:6 (5) в мача на турнира, а испанецът спечели с 6:3, 6:4 срещу  голямата изненада Малек Джазири. Финалът в Дубай започва в 17.00 ч. българско време, а мачът за титлата в Акапулко е в неделя сутринта от 5.00 ч.", "date": "2018.03.03", "title": "Дел Потро победи Зверев и остави Григор Димитров четвърти в света"}
{"url": "https://www.dnevnik.bg/sport/2018/03/03/3139947_livurpul_otchete_pechalba_ot_39_miliona_paunda/", "text": "Ливърпул\" е поредният клуб от Висшата лига, който отчете печалба за финансовата година 2016-17. След като преди година мърсисайдци записаха загуба от 21 милиона паунда, то сега се похвалиха, че са на печалба 39 милиона паунда. Това е разлика от 60 милиона за 12 месеца. Общият приход на клуба се е повишил с 62 милиона паунда до 364, въпреки че червените не участваха в Шампионската лига през миналия сезон. Новата сделка за телевизионните права също се отразява добре на \"Ливърпул\", като търговските приходи са нараснали с 20 милиона паунда. Подобрение във финансовите резултати има и при печалбата в дните с мачове, като при домакинствата на \"Анфийлд\" приходите са 67 милиона паунда (увеличение с 22 милиона). Това се дължи на инвестицията, която беше направена чрез увеличаването на капацитета на главната трибуна на стадиона. Червените обявиха, че ще инвестират и 50 милиона паунда за изграждането на нова тренировъчна база. \"Въпреки постоянно нарастващите разходи във футбола ние можем да се похвалим, че успяваме да регистрираме печалба. Това показва, че клубът ни се развива добре и бележи прогрес\", каза Анди Хюз главен оперативен директор на \"Ливърпул\". Мърсисайдци вече мислят и за следващата финансова година, която приключва през лятото. Очаква се и за 2017-18 \"Ливърпул\" да има отлични показатели, след като продаде Филипе Коутиньо на \"Барселона\" за 145 милиона паунда. Освен това клубът се завърна и в Шампионската лига.", "date": "2018.03.03", "title": "\"Ливърпул\" отчете печалба от 39 милиона паунда"}
{"url": "https://www.dnevnik.bg/sviat/2018/03/03/3139952_ako_mojeshe_putin_bi_prekratil_razpada_na_suvetskiia/", "text": "Руският президент Владимир Путин призна, че ако е имал възможност да промени нещо в историята на страната, би искал да предотврати разпадането на Съветския съюз. В същото време той подчерта, че не би искал да смени днешния ден с друга историческа епоха, защото в миналото неговите предци са били крепостни селяни. Такива отговори държавният глава даде на серия блиц въпроси по време на медия форум на общественото движение \"Общоруски народен фронт\" (ОНФ) \"Истина и справедливост\", предаде ТАСС, цитирана от БТА. Част от тези кратки въпроси бяха не съвсем сериозни, дори иронични, някои бяха с хипотетичен характер, други бяха свързани с историята. Всички те предполагаха кратки отговори, отбелязва агенцията. На въпроса кое събитие, станало в Русия, би искал да промени, Путин отговори: \"Разпадането на Съветския съюз\". Отговорът на президента на въпроса в кой исторически период би искал да се озове, беше: \"Днес\". \"Разбирате ли, някога всички мои предци са били крепостни селяни, а аз съм президент\", с ирония поясни държавният глава.  Съдейки по другите отговори на Путин на останалите блиц въпроси, главното в живота е резултатът, а силата на Русия е в хората, отбелязва ТАСС.", "date": "2018.03.03", "title": "Ако можеше, Путин би прекратил разпада на Съветския съюз"}
{"url": "https://www.dnevnik.bg/sport/2018/03/03/3139960_rusiia_otkazva_da_priznae_doklada_maklarun_za_vinata/", "text": "Президентът на Руския олимпийски комитет (РОК) Александър Жуков съобщи, че Русия няма да признае заключенията от доклада на комисията \"Макларън\", назначена от Световната антидопингова агенция (WADA) и Международния олимпийски комитет (МОК). Докладът доведе до изключване на Русия от олимпийското движение и забрана за участие на руски спортисти под националния флаг на олимпиадите в Рио де Жанейро и Пьонгчанг. След края на зимните олимпийски игри през миналия месец,  МОК отмени санкцията на Русия , а от WADA поискаха официално признаване на доклада, за да възстановят правата на Руската антидопингова агенция (РУСАДА). \"Изпълнихме всички препоръки с изключение на две. Няма да признаем този доклад, защото той твърди, че употребата на допинг е системна и е финансирана от държавата. Това не е вярно, а на всичкото отгоре вторият доклад на комисията \"Шмид\" гласи, че такава система няма\", каза Жуков. Втората препоръка, която не е изпълнена от руска страна е даването на достъп до лабораторията в Москва. Жуков обясни, че и това няма д стане, докато не приключи разследването срещу бившият шеф на РУСАДА Григорий Родченков. В момента той се укрива в САЩ, след като стана ключов свидетел в делата срещу руски спортисти. Преди два дни президентът на WADA  сър Крейг Рийди се обяви против свалянето на руското наказание . Той обясни, че предпочита то да продължи по-дълго, за да се изясни и статутът на антидопинговата лаборатория в Москва. Русия е обсъждала и бойкот на олимпийските игри, но в крайна сметка \"здравият разум е надделял\", уточни Жуков. \"Виждали сме в миналото какво се случва след бойкот на олимпийски игри, на практика една държава остава в изолация, а това не трябва да се случва. Аз никога не съм го обсъждал като опция и се радвам, че не се случи\", добави президентът на Руския олимпийски комитет.", "date": "2018.03.03", "title": "Русия отказва да признае доклада \"Макларън\" за вината на страната в допинг скандала"}
{"url": "https://www.dnevnik.bg/bulgaria/2018/03/03/3139959_shipka_e_kapital_ot_istorichesko_dostoinstvo_koeto_ne/", "text": "Събрали сме се днес на този див, чутовен връх, за да се преклоним пред героите на българската свобода и да почетем нашето общо минало. Под снега, в пръстта на Свети Никола, Околчица, Орлово гнездо и околните редути лежат много кости. След 140 години трудно някой ще каже кои са български и кои руски, но от тези кости е съградено скелето на нашата, българската свобода. На руската и българската бойна слава. Шипка е капитал от историческо достойнство, който няколко хиляди доблестни мъже завещаха на всички нас, потомците, и който ние не бива да пилеем\". Това заяви президентът Румен Радев в слово на паметника Шипка по повод 140-ата годишнина от Освобождението на страната. След което се обърна към българските граждани и заяви, че: \"през годините, в августовските жеги и в мартенските виелици, вие бяхте тук, дори когато политиците ги нямаше. Защото вие знаехте, че с вашето присъствие, с вашата почит, скрепявате историческата истина. Вие, млади и стари, сте опълченците на историческата правда, които не допуснахте тя да бъде поругана и низвергната. Към вас е моята човешка благодарност\". Държавният глава благодари и на българския патриарх Неофит и на руския Кирил - за съслужението, за мъдрите думи, за признателността и благодарността и за християнския дух, който помни, но и прощава. \"Който осмисля свободата и извисява човека. Християнският дух, в който саможертвата е път към свободата, тъй както хекатомбата на Шипка отвори вратите за нашето национално Освобождение\". Борисов призова българите да живеят така, че жертвите да не са напразни Премиерът Бойко Борисов изпрати писма до премиерите на Полша, Румъния, Черна Гора, Молдова и Украйна, в които отбелязва благодарността на българската държава и българския народ за участието на техни сънародници в Руско-турската освободителна война 1877-1878 г., инфомира правителствената пресслужба. Подчертава, че България високо цени историческите връзки и традиционното сътрудничество през годините с държавите, чиито представители са участвали в нейното освобождение.  Освен това в телефонен разговор с президента на Финландия Саули Нийнистьо, Борисов е изразил признателност за финландското участие в освобождението на страната. \"България няма да забрави 900-те финландски воини, участвали в Руско-турската освободителна война, нито техния героизъм, проявен в най-важните за хода на бойните действия сражения\", заявил премиерът. \"Честит 3-ти март! Поклон пред паметта на всички, които са се борили и загинали за свободата на България. Признателност, която няма давност. Нека всеки българин днес живее така, че тяхната жертва да не е била напразна\", написа по-рано през деня Борисов във \"Фейсбук\".", "date": "2018.03.03", "title": "Шипка е капитал от историческо достойнство, което не трябва да пилеем, обяви президентът"}
{"url": "https://www.dnevnik.bg/photos/2018/03/03/3139975_snimka_na_denia_sofiia_otbeliazva_3_mart/", "text": "Около 200 граждани присъстваха на церемонията по издигане на националното знаме пред паметника на Незнайния воин в София по повод Освобождението на България. Българският трибагреник бе издигнат под звуците на химна на България.", "date": "2018.03.03", "title": "Снимка на деня: София отбелязва 3 март"}
{"url": "https://www.dnevnik.bg/biznes/2018/03/03/3139519_koi_sa_nominiranite_za_nai-dobri_bulgarski_restoranti/", "text": "Кой е най-добрият ресторант ще стане ясно в края на месец март. Тогава списание \"Бакхус\" ще обяви за седемнадесета поредна година най-добрите ресторанти в България в  традиционния конкурс \"Ресторант на годината 2017 Бакхус, Acqua Panna & S.Pellegrino\" . Общо 19 ресторанта са избрани от журито на \"Бакхус\" и ще се борят за награда в 9 категории на конкурса. За пръв път тази година номинираните ресторанти няма да бъдат разпределени предварително по категории. На официалната церемония по награждаването ще бъдат отличени само ресторантите, показали най-високи резултати при журирането във всяка категория и така може да има повече от един награден при сходни резултати. Организаторите на конкурса обясняват, че са въвели тази промяна, за да подобрят системата на оценяване. Кой стигна до финала Сред борещите се за най-високите оценки на журито могат да се видят добре познати на ценителите на добрата храна ресторанти, такива, които досега са били номинирани няколко пъти, други са си тръгвали вече с награди от конкурса. Ето и селекцията ресторанти, които участват във финалното класиране: - aEstivum - Zornitza Family Estate - Ahora, - ANDRé - Chef’s - Cinecittà Osteria Italiana - Da Massimo - Еste - Hamachi-Ni - Lazy( спечелил в категорията \"Авторска кухня\" през 2017 г.) - L’Étranger - Niko’las 0/360(който през миналата година спечели наградата в категория \"Дебют\") - \"Багри\" - \"Космос\" - \"Мияби\" - \"Паваж\" (пловдивското заведения миналата година получи наградите в категориите \"Вкусно място\" и \"Ресторант на читателите\") - \"Преди 10\"( носител на наградата в категория \"Устойчива концепция \"Метро\" през 2017 г.) - \"Хеброс\" в Пловдив (носител на голямата награда през 2017 г. както и тази в категория \"Най-добро обслужване\") - \"Щастливото прасе\" - \"33 гастронавта\" На нова вълна Още четири заведения ще участват в отделна категория на конкурса - \"Нова вълна\", която ще показва градски тенденции. За 2016 г. в конкурса бяха отличени заведенията за гурме бургери, а тази година на фокус са все по-често появяващите се гастро-барове. Номинираните заведения, които стигат до етап преди финала в тази категория са - Cava - Craft - Jasmine - Grape Central. Последното заведение през миналата година получи наградата на журито в категорията \"Напитки и винена листа\". Критериите - нещо ново, нещо старо Ресторантите, покрили в най-голяма степен изискванията на журито, ще получат номинация за най-значимата категория на конкурса - \"Ресторант на годината Бакхус, Acqua Panna & S. Pellegrino\" и най-изявеният от тях ще вземе голямата награда. От финалната селекция от 19 ресторанта, ще бъдат избрани победителите с най-висок брой точки и в другите категории. За пръв път тази година, журирането и обявяването на победителите в категорията   ще бъде направено от професионалния екип на списание DiVino - официален партньор на конкурса. За трета поредна година \"Бакхус\" затвърждава своята \"зелена\" категория  . Тя има за цел да насърчи и открои новаторите, които полагат усилия да следват идеите на устойчивото развитие: чисти/локални/сезонни/фермерски продукти; по-малко хранителни отпадъци и пестене на ресурси; принос за съхранение на местните традиции. Този модел дава заявка в близко бъдеще да се превърне в стандарт. За втора поредна година ще бъде отличен и ресторантът с  .С тази категория \"Бакхус\" насочва прожекторите към слабото място на ресотрантьорския бизнес в България и насърчава усилията и добрите примери в тази посока, въпреки трудностите на пазара, обясняват организаторите. По традиция наградени ще има в категорията \"Дебют\", \"Авторска кухня\", \"Вкусно място\", \"Нова Вълна - Гастробар\" и \"Ресторант на читателите\" - тук всеки ще може да подкрепи своя фаворит. Кой и как дава оценките Конкурсът \"Ресторант на годината Бакхус 2017, Acqua Panna & S. Pellegrino\" оценява ресторантите чрез професионален стандарт, който покрива 20 критерия. Те обхващат цялостното клиентско преживяване: менюто, продуктите, ястията, напитките, обслужването, съотоношението цена/качество, хигиената и интериора. \"Журито на конкурса е съставено от кулинарни журналисти и партньори на \"Бакхус\" с богат и международен кулинарен опит. Те подбират рестораните, като оценяват с професионален стандарт сервираните ястия, менюто, обслужването, атмосферата и постоянството. Освен това журито държи сетивата си изострени за талантливите готвачи, устойчивите зелени практики, отговорни бизнес решения и иновативните идеи\", казват още организаторите. Всеки ресторант е посещаван минимум три пъти през последната половин година от различен член на журито, който попълва специално разработена анкетна карта, която покрива 20-те критерия и се гласува с точкова система. Във финалната селекция не участват сезонни ресторанти, както и ресторанти, които имат помещения за пушачи. Изискаването за категорията \"Ресторант на годината\" е ресторантът да е работил повече от 1 година. В категория \"Дебют\" се селектират ресторанти, които са отворили официално врати през 2017 г. и са работили минимум 6 месеца преди края на 2017 г. Случаите, в които ресторант може да бъде дисквалифициран при посещение на жури, са пушене в затворено помещение, лъжа в сметката или в комуникацията, грубо отношение или лоша хигиена.", "date": "2018.03.03", "title": "Кои са номинираните за най-добри български ресторанти"}
{"url": "https://www.dnevnik.bg/sport/2018/03/03/3139962_otborite_vuv_formula_1_sa_poluchili_s_47_miliona/", "text": "Сумите, изплатени на отборите във Формула 1 през 2017 г. са с 47 милиона по-малко в сравнение с предходната година, стана ясно след публикуването на финансовите доклади. Общо за годината десетте тима в шампионата са получили 919 милиона долара, а година по-рано сумата беше 966. Собствениците на спорта  \"Либърти медия\" , които придобиха Формула 1 преди началото на сезон 2017, обявиха че приходите са намалели с 12 милиона долара (от 1.796 до 1.784 милиарда). Едно от обясненията за по-малките приходи е наличието на календар с 20 състезания, докато през 2016 г. сезонът във Формула 1 беше с 21 надпревари. Освен това с напускането на Бърни Екълстоун беше подписан договор Гран при на Бразилия да плати по-малка такса за участие от предварително договорената. Смяната на Екълстоун с \"Либърти медия\"доведе и до загуба на две от големите спонсора на спорта – \"Алианц\" и UBS. \"Разликата в сумите, които са платени на отборите се дължат на подобряването на условията за феновете, както и на преминаването изцяло към заснемане на състезанията в  Ultra High Definition  формат, които увеличиха разходите\", обявиха от \"Либърти медия\". Отборите обаче не са съгласни, като вече отговориха, че покриването на подобни пера трябва да идват директно от собствениците, а не от сумите, които са предназначени за участниците в шампионата. В момента има писмено възражение от шест отбора, които го адресираха към Стратегическата група за развитие на Формула 1. Едно от оправданията на собственците от \"Либърти медия\" е и покриването на дълговете. След напускането на Бърни Екълстоун Формула 1 имаше задължения от 4 милиарда, а сега те са намалени до 3.2 милиарда долара.", "date": "2018.03.03", "title": "Отборите във Формула 1 са получили с 47 милиона долара по-малко през 2017 година"}
{"url": "https://www.dnevnik.bg/sviat/2018/03/03/3139990_putin_pozdravi_bulgarite_za_3_mart/", "text": "Президентът на Русия поздрави българския си колега и българския народ послучай 140-та годишнина от Освобождението на България. Същото направи и премиерът Дмитрий Медведев в телеграма до Бойко Борисов. В писмото до Румен Радев,  публикувано на сайта на Кремъл , Владимир Путин нарича 3 март \"знаменателна дата\". \"В тези дни си спомняме за подвизите на руските воини и българските опълченци, сражавали се рамо до рамо на Шипка и край Плевен. Благодарение на тяхното мъжество, издържливост и самоотверженост беше възстановена древната българска държавност\", се казва в текста. Путин пожелава на българите благополучие и процъфтяване и изразява увереност, че \"общите исторически традиции, здравите връзки на дружба и взаимопомощ, културната и духовна близост и занапред ще са надеждна основа за развитие на многопланово сътрудничество между нашите страни\". Руският премиер поздравява българския си колега с  телеграма , цитирана на сайта на правителството. В нея също се говори за подвига на руските воини и българските опълченци при Шипка и Плевен - \"част от нашата обща история, която сме длъжни внимателно да съхраняваме\". Медведев казва още, че е убеден, че \"активната съвместна работа по правителствена линия, ще (...) създаде условия за напредъка на нови перспективни проекти в различни области\".", "date": "2018.03.03", "title": "Путин поздрави българите за 3 март"}
{"url": "https://www.dnevnik.bg/sviat/2018/03/03/3139997_vnos_ot_evropa_pomaga_na_ukraina_da_izbegne_gazova/", "text": "Прекратеният от 1 март внос на газ от Русия засега не предизвиква криза в Украйна, защото е компенсиран от договор с Полша и мерки за намаляване на потреблението от украинския бизнес и домакинства. Преносът към Европа по украинската система към Европа продължава нормално. \"Газпром\" обяви в събота, че е започнал процедура пред Стокхолмския арбитраж за разтрогване на всички договори с Украйна, но президентът Петро Порошенко каза, че това не може да стане едностранно, а анализатори обясняват, че на руснаците може да отнеме до една година да постигат резултата, който търсят. Руски издания като \"Новая газета\" наричат случилото се \"най-кратката газова война между Русия и Украйна\". През декември арбитражът в Стокхолм постанови, че украинците са длъжни съгласно договорите от 2009 г. (споровете в тях се уреждат според шведското законодателство - бел.ред.) да купуват по 5 млрд. куб. м. руски газ годишно. Доставките от 1 март щяха да са първите за Украйна от ноември 2015 г., когато Киев започна да компенсира руския внос с т.нар. реверсивен газ от Европа - количества, които \"Газпром\" внася за европейски клиенти, но те ги продават на Украйна. Украинската \"Нафтогаз\" предплати над 1 млрд. евро за мартенския внос, но \"Газпром\" го върна и на 28 февруари обяви, че няма да изпълни поръчката. Украинската страна заяви, че ще търси обезщетение за това, че руската не е реализирала договорен ангажимент да внася по 18-20 млн. куб. м. дневно. Страната, потребяваща всеки ден около 200 млн. куб. м., бе принудена да вземе извънредни мерки за пестене на енергия посред студена вълна. \n     Енергийният министър Игор Насалик съобщи в петък, че ТЕЦ-овете преминават от газ на мазут и това може да спести около 15 млн. куб. м газ. От \"Нафтогаз\" казаха, че ако в блоковете се намали с 1-2 градуса температурата на местната абонатна, страната ще спестят още 8-9% от потреблението. Енергийното министерство призова местните власти да прекратят до 6 март заниманията в детски градини, училища и университети. Целта е да се балансира системата и да намалее потреблението заради затоплянето на времето, очаквано от 4 март. С полската PGNiG спешно бе сключен договор за около 65 млн. куб м. внос за март (цената не се споменава), а зам.-ръкводителят ѝ Мацей Возняк каза в петък, че компанията е готова да си сътрудничи с Киев до края на 2017 г. В събота Юрий Витренко, търговският директор на \"Нафтогаз\", заяви, че Украйна увеличава внога на европейски газ до 25 милиона куб. м на ден, което било достатъчно да се покрият нуждите на страната. Той обаче допълни, че цената за газа от Европа е \"10, 20, 30 процента по-висока от тази по договора с \"Газпром\", но компанията възнамерява да принуди руснаците да компенсират разликата.", "date": "2018.03.03", "title": "Внос от Европа помага на Украйна да избегне газова криза"}
{"url": "https://www.dnevnik.bg/sport/2018/03/03/3139967_hirsher_specheli_v_kranska_gora_i_vze_15-i_kristalen/", "text": "Марсел Хиршер затвърди доминацията си в алпийските ски и седмица след края на олимпийските игри в Пьонгчанг, продължи да печели в Световната купа. Австриецът беше над всички в гигантския слалом в Кранска гора и изпревари с повече от секунда и половина Хенрик Кристоферсен. Хиршер имаше комфортен аванс още след първото спускане, когато водеше със 73 стотни пред Хенрик Кристоферсен. Триумфът му в словенския курорт ми осигури Малкия кристален глобус в дисциплината, кръг преди края. Австриецът е недостижим с 620 точки, и има със 125 повече от Кристоферсен. За четвърта поредна година Хиршер триумфира в дисциплината. Той вече има 15 кристални глобуса в кариерата си и се изравни на третото място във вечната ранглиста с Марк Жирардели. Пред двамата са единствено Пирмин Цурбриген с 16, а Ингермар Стенмарк е на върха с 19. \"Невероятно състезание за мен, но не беше толкова лесно, колкото изглежда отстрани. Трасето тук винаги е много трудно, така че положих сериозни усилия\", каза Хиршер след финала. Носителят на Големия кристален глобус за последните шест години вече има 55 победи в кариерата си и се качи на подиума за 120-и път в 219-ия си старт. Зад Хиршер и Кристоферсен, на трето място се класира Алекси Пинтюро. В класирането за Големия кристален глобус австриецът продължава да води с 1394 точки, като има преднина от 269 пред Кристоферсен. Трети е Аксел Лунд Свиндал с актив от 716. Вайратер спечели втора победа за сезона В старта при дамите от супер гигантския слалом в Кран Монтана, Швейцария победата взе Тина Вайратер. Представителката на Лихтенщайн, която на олимпийските игри в Пьонгчанг остана трета в дисциплината, този път нямаше конкуренция. Вайратер изпревари с 36 стотни Ана Файт и премина трасето за 1:02.17 минути. Двете бяха на подиума и в Пьонгчанг, когато победата в супер-Г сензационно отиде при  Естер Ледецка . Трета в Кран Монтана остана представителката на домакините Венди Холденер. Швейцарката, която е специалист в техничните дисциплини изненада всички и записа първи подиум в супер-Г. \"Много съм щастлива от победата, още от началото на годината се чувствам във форма и мисля, че това се забелязва сега\", каза Вайратер. За нея това е девета победа в Световната купа и 38-и подиум, и втора през сезона. През декемвр Вайратер спечели супер-Г в канадския курорт Лейк Луис. С успеха си скиорката от Лихтенщайн излезе на първо място в класирането за Малкия глобус в дисциплината, като има 421 точки, с 46 пред Лара Гут. Швейцарката остана едва седма. За Големия кристален глобус не настъпиха промени, като води Микаела Шифрин с 1513 точки, пред Холденер с 902 и Вайратер със 797. В състезанието в Кран Монтана не участваше Линдзи Вон, която си взе почивка след олимпийските игри.", "date": "2018.03.03", "title": "Хиршер спечели в Кранска гора и взе 15-и Кристален глобус в кариерата си"}
{"url": "https://www.dnevnik.bg/sviat/2018/03/03/3140073_putin_subra_privurjenici_na_moskovskiia_stadion_lujniki/", "text": "Десетки хиляди привърженици на руския президент Владимир Путин изпълниха московския стадион \"Лужники\" на предизборен митинг, две седмици преди президентските избори, предадоха Асошиейтед прес и ТАСС, цитирани от БТА. Капацитетът на стадиона е 81 000 души. Според полицията на митинга в спортния комплекс, в който има и други спортни обекти, са участвали 130 000 души, сред които известни културни дейци, спортисти и общественици. Кулминационен момент в митинга бе появата на Путин, който изпя националния химн заедно с поддръжниците си. \"Днес тук има забележителни спортисти. Всички видяхме и помним как нашите хокеисти спечелиха (златен) медал на Олимпиадата и изпяха химна, но кой знае защо не чухме музиката. Дайте сега да направим това под музиката на националния ни химн\", каза Путин преди изпълнението на химна на стадиона. \"Искаме да направим страната си светло място с вперен в бъдещето поглед, защото тук са живели нашите деди, тук живеем ние, тук живеят децата ни и тук ще живеят нашите деца и внуци\", заяви Путин, който се явява на изборите на 18 март за четвърти мандат. В митинга участваха Хорът на Турецкий, групата \"Любе\", Григорий Лепс, Лариса Долина, Филип Киркоров, Николай Басков, Стас Михайлов и други. Присъстващите на стадиона получиха топъл чай и храна от полеви кухни и им бяха раздадени знаменца със символи на митинга.", "date": "2018.03.03", "title": "Путин събра привърженици на московския стадион \"Лужники\""}
{"url": "https://www.dnevnik.bg/sport/2018/03/03/3140076_juventus_pobedi_lacio_kato_gost_s_gol_v_93-ata_minuta/", "text": "Звездата на \"Ювентус\" Пауло Дибала се завърна победоносно на терена и донесе три точки на отбора си при тежкото гостуване на \"Лацио\". Без да блести аржентинецът реши двубоя с едно отиграване в 93-ата минута. Дибала не беше играл 56 дни заради контузия, но донесе много ценен успех на \"бианконерите\". Срещата на \"Олимпико\" между втория и третия в подреждането не оправда очакванията за интересен сблъсък, а дори напротив – беше много скучна. Шампионът на Италия сякаш мислеше повече за  реванша с \"Тотнъм\" в Шампионската лига  и не даде всичко от себе си. В редовните 90 минути \"Ювентус\" не успя да отправи нито един точен удар, но го направи в продължението, за да стигне до трите точки. Масимилиано Алегри направи много промени в тима си, пазейки основни играчи за срещата на \"Уембли\" с \"Тотнъм\" в сряда. Алекс Сандро, Джорджо Киелини и Клаудио Маркизио останаха на пейката. \"Лацио\" беше по-острият отбор и още в 23-ата минута можеше да открие, но ударът на Чиро Имобиле беше спасен от Джанлуиджи Буфон. Седем минути по-късно \"Ювентус\" вкара, но попадение беше отменено заради нарушение в атака на Щефан Лихтщайнер. През втората част срещата беше изключително скучна. По-опитният тим на \"бианконерите\" държеше топката и игра, за да не получи гол, искайки просто да преодолее срещата с минимални усилия. \"Лацио\" пък не стигна до нито един удар за вторите 45 минути. Всичко отиваше към нулево равенство, когато Дибала избухна в 93-ата минута. Той финтира защитник в небесносиньо и преодоля Стракоша. С деветата си поредна победа \"Ювентус\" се доближи само на точка зад лидера \"Наполи\", който играе по-късно вечерта с \"Рома\".", "date": "2018.03.03", "title": "\"Ювентус\" победи \"Лацио\" като гост с гол в 93-ата минута"}
{"url": "https://www.dnevnik.bg/citat_na_deniia/2018/03/03/3140072_citat_na_denia_ne_se_i_opitvame_da_napravim_neshto_bez/", "text": "Това е заявил премиерът Бойко Борисов на среща с руския патриарх в София. Московският и на цяла Русия патриарх Кирил, който е на посещение в България по случай 140-годишнината от Освобождението, е заявил, че разчита много православието да води народите ни към добри дела, съобщи правителствената информационна служба. На срещата той подчертал, че в Руско-турската освободителна война Русия е била водена от разбирането, че българите са братски, православен народ, а не от политически цели. Освен това руският патриарх призовал да се \"запази завинаги единомислието на нашите народи, а междудържавните отношения да се определят, отчитайки истинските настроения на хората\".", "date": "2018.03.03", "title": "Цитат на деня: Не се и опитваме да направим нещо без Бог"}
{"url": "https://www.dnevnik.bg/bulgaria/2018/03/03/3140053_kak_bulgariia_otbeliaza_140_godini_ot_osvobojdenieto/", "text": "Днес България чества националния си празник и 140-та годишнина от Освобождението на страната от османска власт и възстановяването на българската държавност. В цялата страна се проведоха тържества и патриотични инициативи, а на паметниците на Освобождението бяха поднесени венци и цветя. На историческия връх Шипка тържествата започнаха от рано сутринта Хиляди отидоха до паметника, за да се преклонят пред паметта на опълченците – българи, руснаци, румънци и финландци. В честванията там участие взе  президентът Румен Радев , който е патрон на Националния инициативен комитет за честване на кръглата годишнина. Той обяви, че \"Шипка е капитал от историческо достойнство, който няколко хиляди доблестни мъже завещаха на всички нас, потомците, и който ние не бива да пилеем.\" Заря-проверка на площад \"Народно събрание\" Държавният глава все участие и в тържествената заря-проверка на столичния площад \"Народно събрание\". Той прие почетния строй на представителните части на Българската армия. \"Скъпи съотечественици, на днешния ден преди 140 години бе подписан Санстефанският мирен договор, той сбъдна мечтата на нашите възрожденци – всички българи да живеят в една свободна държава. Този блян живя само няколко месеца. Погреба го Берлинският конгрес. В цяла Европа романтичният устрем на 19 век загина под откосите на драматичния 20 век, но споменът за пролетта на 1878 г. ще остане непреходното българско вдъхновение. Това е споменът за дързостта на младите хъшове, селяни, даскали, които след многогодишни борби през април 1876 г. с цената на живота си върнаха българския въпрос в европейския дневен ред. Споменът за Виктор Юго и Макгахан, които чуха стоновете на Панагюрище и Батак – това е споменът за братския устрем на руското общество, който доказа, че православните българи не са сами\", заяви Радев. \"Няма да забравим словата в манифеста на император Александър II, който обявява война на Османската империя, защото така изисква чувството за справедливост\", заяви президентът. По думите му тези чувства са неподвластни на користни политически интерпретации. Президентът Румен Радев изрази признателността на народа ни към воините от много народи – руснаци, румънци, финландци, украинци, белоруси, поляци, литовци, сърби и черногорци и много други, положили кости по бранните полета на Руско­-турската освободителна война за Освобождението на България. \"За всички тях България е последен дом. Тях ние почитаме като свои герои\", каза Радев, цитиран от \"Фокус\". Тържествен молебен в Шипченския манастир \"Рождество Христово\" Сред официалните гости е и патриархът на Руската православна църква Кирил, който вчера пристигна на тридневно посещение. Той се включи заедно с българския патриарх Неофит в честванията на Шипка. Двамата изтъкнаха православието като най-силната връзка между българския и руския народ. \"Моля се за това, проявилата се с особена сила преди 140 години многовековна духовна връзка между нашите народи, да остане неразрушима за вечни времена\", каза руският патриарх Кирил. Издигане на националното знаме пред паметника на Незнайния воин По-рано през деня около 200 граждани присъстваха на  церемонията по издигане на националното знаме пред паметника на Незнайния воин в София . Българският трибагреник бе издигнат под звуците на химна на България и 20 топовни салюта. В церемонията участваха вицепрезидентът Илияна Йотова, вицепремиерът и министър на отбраната Красимир Каракачанов, началникът на отбраната генерал-лейтенант Андрей Боцев и други политици. Йотова каза, че \"все по-нелепо и кощунствено звучат приказките на онези, които казват, че опълченците били малък отряд, че някакви Велики сили са разпределяли съдбините.\" Каракачанов пък заяви, че \"всеки е свободен, доколкото му позволяват съвестта и сърцето. Ако няма самочувствие, ще си остане роб или човек, който има комплекси.\"  \"Не плача, когато се вдига знамето, в края на краищата съм мъж, но всеки нормален българин настръхва\", каза Каракачанов след церемонията. \"На 3 март няма русофили, няма русофоби – има българи. Който смята, че филията и фобията е по-голяма от българското чувство, не е никакъв българин\", допълни вицепремиерът. Поздравителни писма, телеграми и телефонни разговори Премиерът Бойко Борисов поздрави българските граждани по случай празника чрез публикация в социалната мрежа \"Фейсбук\". А с писма или телефонни разговори благодари на правителствата на Русия, Финландия, Полша, Румъния, Сърбия, Черна гора, Молдова и Украйна за участие на техни воини в Руско-турската освободителна война. Президентът на Русия поздрави българския си колега  и българския народ по случай 140-та годишнина от Освобождението на България. Радев получи писма от държавните ръководители на САЩ, Франция, Германия, кралицата на Обединеното кралство Елизабет II, краля на Белгия, на Италианската република, на република Австрия, папа Франциск, президентите на Сърбия, Турция, Южна Африка, Виетнам, Палестинската територия, кралят на Саудиска Арабия и др. Същото направи и премиерът Дмитрий Медведев в телеграма до Бойко Борисов. Поздравително писмо българският премиер получи и от турския си колега Бинали Йълдъръм и др. Рекордно дълги трибагреници и скиори с носии Хиляди се включиха в шествие в Стара Загора, за да пренесат огромен трибагреник от 300 метра, информира Би Ти Ви. В Плевен ученици, учители и родители пък ушиха знаме от 740 метра. По повод празника  скиори и сноубордисти днес се спуснаха от връх Снежанка в Родопите, облечени в национални носии . Сгрешен дудъл и закачка с ЧЕЗ Популярната търсачка \"Гугъл\"  също посвети специален дудъл на празника на българите, но погрешка часове наред ги поздравяваше с международния ден на жената. ", "date": "2018.03.03", "title": "Как България отбеляза 140 години от Освобождението"}
{"url": "https://www.dnevnik.bg/sport/2018/03/03/3140066_livurpul_se_spravi_s_njukasul_i_otnovo_izleze_vtori/", "text": "Ливърпул\" постигна трета поредна победа във Висшата лига, като се справи на свой терен с \"Нюкасъл\" – 2:0. Головете отбелязаха Мохамед Салах и Садио Мане, които бяха точни в рамките на 15 минути. Египтянинът се разписа пет минути преди почивката, докато Мане вкара в 55-ата минута, с което подпечата победата на тима си. \"Ливърпул\"  събра 60 точки и отново излезе втори в класирането, като има с точка повече от \"Манчестър юнайтед\". \"Червените дяволи\" обаче още не са изиграли двубоя си от кръга, като в понеделник гостуват на \"Кристъл палас\". Мърсисайдци доминираха тотално преди почивката и притежаваха топката в почти 75% от времето. Футболистите на Юрген Клоп не бяха пресирани и това им позволяваше търпеливо да изграждат атаките си. По познатият начин \"Нюкасъл\" се опита да изчаква съперника си и да играе с всички футболисти зад линията на топката. В първите 25 минути вратарят на \"свраките\" Дубравка не беше застрашен, като в действията на \"Ливърпул\" нямаше нужната скорост нито изненада, която да постави гостите под напрежение. На няколко пъти от статични положения червените стигаха до удари, но и те не донесоха нищо опасно. Все пак пет минути преди края на първото полувреме Мохамед Салах откри резултата с дежурния си гол. Египтянинът получи подаване от Алекс Окслейд-Чембърлейн в наказателното поле и преодоля Дубравка – 1:0. Салах реализира 32-ия си гол от началото на сезона и 24-и във Висшата лига, с което се изравни с Хари Кейн на върха при голмайсторите. В самия край на първата част вратарят на \"Ливърпул\" Лорис Кариус направи важно спасяване след изстрел на Мохамед Диаме. Второто полувреме започна с нов натиск на \"Ливърпул\" и само десет минути след подновяването на играта Садио Мане вкара втори гол. Той беше изведен от Фирмино и без да се забавя прати вратата в мрежата. След второто попадение последва отпускане в редиците на мърсисайдци, които гледаха повече да пестят сили. До края на срещата \"Нюкасъл\" така и не успя да отговори, като едва в последните 10 минути поиска дузпа за игра с ръка на Джордан Хендерсън. Дузпа поискаха и червените, когато Салах беше повален от последния в защитата на гостите, но съдията Греъм Скот подмина ситуацията. В друг мач, игран по-рано днес \"Тотнъм\" потигна победа с 2:0 над новака във Висшата лига \"Хъдърсфийлд\". Корейският национал Сон Хюнг-мин се превърна в герой за \"шпорите\", след като реализира и двете попадения на \"Уембли\". Той откри в 27-ата минута след отлично подаване на Деле Али, излъга вратаря на \"териерите\" и на празна врата реализира. Вторият гол на Сон падна в 54-ата минута след бърза контраатака. Хари Кейн се озова отдясно, центрира към партньора си в нападение и с удар с глава кореецът не сгреши – 2:0. \"Шпорите\" са в серия от 11 поредни мача без поражение в шампионата (осем победи и три равенства). Тимът от Северен Лондон остава четвърти в класирането с 58 точки. Двубоят беше специален и за мениджъра Маурисио Почетино. Аржентинецът достигна 100 победи във Висшата лига в своя 197-и мач, каквата е и успеваемостта на Кени Далглиш. По-бързо от него са го правили само шестима други треньори – Жозе Моуриньо (142), сър Алекс Фъргюсън (162), Арсен Венгер (179), Рафаел Бенитес (181) и Клаудио Раниери (187).", "date": "2018.03.03", "title": "\"Ливърпул\" се справи с \"Нюкасъл\" и отново излезе втори във Висшата лига"}
{"url": "https://www.dnevnik.bg/photos/2018/03/03/3140103_fotogaleriia_vechernite_otbliasuci_na_3_mart/", "text": "По традиция тържествата за 3 март завършват със заря в центъра на София.", "date": "2018.03.03", "title": "Фотогалерия: Вечерните отблясъци на 3 март"}
{"url": "https://www.dnevnik.bg/razvlechenie/2018/03/03/3140105_i_zlatnata_malinka_otiva_pri_emodji_filmut/", "text": "Анимационният филм \"Емоджи: Филмът\" получи днес антинаградата \"Златна малинка\" за най-слаб филм за 2017 г., предадоха Асошиейтед прес и Франс прес, цитирани от БТА. \"Златните малинки\" са контрапункт на наградите \"Оскар\", които се присъждат ден по-късно. Те отличават най-слабите изпълнения в киното през изминалата година. \"Емоджи: Филмът\" взе общо четири от десетте \"малинки\" - най-слаб филм, най-слаб сценарий, най-слаба режисура и най-слаба екранна двойка. Последната бе присъдена на \"които и да е две досадни емоджита\" във филма. \"Златна малинка\" за най-слаба главна мъжка роля получава Том Круз за \"Мумията\". Така той все още няма \"Оскар\" след три номинации, но затова пък вече има две \"малинки\". Другата е за най-слаба екранна двойка с Брад Пит в \"Интервю с вампир\". Тайлър Пери взе \"малинка\" за най-слаба главна женска роля в \"\"Буу! Хелоуинът на Мадеа\", в който режисьорът и актьор носи женски дрехи и перука. Най-слаба поддържаща мъжка роля е тази на Мел Гибсън в \"Баща в излишък 2\", а най-слабата поддържаща женска роля е на Ким Бейсингър в \"Петдесет нюанса по-тъмно\". Бейсингър се нарежда в компанията на колеги като Фей Дънауей, Лайза Минели, Хали Бери и Сандра Бълок - актриси, които са печелили както \"Оскар\", така и \"Златна малинка\". Филмът \"Спасители на плажа\" спечели новоучредената \"Специална награда на Развалените домати: Номинираният с \"малинка\", който е толкова зле, че чак ви хареса!\" За разлика от другите \"Златни малинки\", тази се определя в онлайн гласуване съвместно със сайта за кинокритики \"Развалените домати\" (Rotten Tomatoes). Призът \"Златна малинка\" е учреден през 1980 година. Номинациите се правят от жури, в което според организаторите влизат около 1000 души от 46 американски щата и 27 страни. За антинаградата могат да бъдат номинирани филми, излезли по екраните в САЩ и Канада през годината. Наградата отличава най-лошите и със съмнителна стойност кинотворби, а самата статуетка представлява пластмасова малинка, покрита със златна боя и цена под 5 долара.", "date": "2018.03.03", "title": "И \"Златната малинка\" отива при \"Емоджи: Филмът\""}
{"url": "https://www.dnevnik.bg/sport/2018/03/03/3140110_nadlugvaneto_mejdu_laipcig_i_dortmund_zavurshi_bez/", "text": "Без победител завърши най-интересният мач от 25-я кръг в Бундеслигата между \"Лайпциг\" и \"Борусия\" (Дортмунд). Двубоят беше изпълнен с единоборства, като нито един от двата отбора не искаше да отстъпва инициативата на съперника си и в крайна сметка резултатът беше 1:1. И двата гола паднаха през първото полувреме, като Жан-Кевин Огюстен даде преднина на \"Лайпциг\", а \"Борусия\" изравни чрез Марко Ройс. Германският национал се разписа за трети път в последните четири двубоя, откакто се завърна след контузия. \"Борусия\" е вече в серия от десет поредни мача без поражение в Бундеслигата под ръководството на Петер Щогер. Последната загуба на жълто-черните беше на 9 декември, а оттогава отборът има пет победи и пет равенства. Равенството смъкна \"Борусия\" до третото място с 42 точки. \"Шалке\" излезе втори с точка повече след домакинската победа на кралскосините срещу \"Херта\" с 1:0 по-рано през деня. \"Лайпциг\" остава шести с 39 точки. \"Байерн\" (Мюнхен) е водач с 60, но и с мач по-малко. В неделя баварците гостуват на \"Фрайбург\" от 19.00 часа. Първата част предложи тактическа битка за надмощие в средата на терена. Домакините пресираха дълбоко и се опитваха с бързи действия да изнасят играта в предни позиции. Най-активен в атака за \"Лайпциг\" беше Тимо Вернер. Германският национал използваше бързината си, за да притеснява защитата на \"Борусия\". Именно пред Вернер се откри първата сериозна възможност за гол, но той стреля слабо в тялото на Роман Бюрки. \"Борусия\" отвърна моментално на предизвикателството чрез Миши Бачуай. Нападателят отправи силен удар, но вратарят на \"Лайпциг\" Петер Гулашчи отрази. Домакините играеха с високо изнесена защитна линия, която беше хваната неподготвена в 16-ата минута. Бачуай отбеляза след бърза контраатака, но голът му беше правилно отменен заради засада при подаване на Ройс към Андре Шурле. Пресата на \"Лайпциг\" обаче даде резултат и домакините поведоха в 29-ата минута с гол на Огюстен. Дейно участие за попадението имаше Наби Кейта. Халфът разгада посоката на странично хвърляне към Шурле, изпревари съперника си и изведе на чиста позиция Огюстен. Футболистите на \"Лайпциг\" стояха по-добре на терена след гола, но миг невнимание доведе до изравняване на резултата. Ройс преодоля хладнокръвно вратаря в 38-ата минута след отличен извеждащ пас на Махмуд Дахуд. Надлъгването продължи и през втората част, като никой не можеше да вземе превес. Двата отбора стигаха до наказателното поле на съперника си, но липсата на концентрация в завършващата фаза запази равенството. Най-добрата възможност се откри пред Бачуай в 63-ата минута. Белгиецът не успя да отбележи отблизо в опразнената врата след пробив на Дахуд.", "date": "2018.03.03", "title": "Надлъгването между \"Лайпциг\" и \"Дортмунд\" завърши без победител"}
{"url": "https://www.dnevnik.bg/sport/2018/03/03/3140153_karailiev_i_gabriela_petrova_ostanaha_izvun_purvite_10/", "text": "Българските представители в тройния скок Габриела Петрова и Момчил Караилиев се класираха съответно 11-и и 12-и на световното първенство в зала, което се провежда в Бирмингам. Спортист №1 на България за 2015 г. не беше на висота и започна зле състезанието. Петрова започна с два фаула, но в третия си скок успя да извлече максимума и постигна личен резултат за сезона – 13.91 метра. Това обаче не се оказа достатъчно за влизане във финалния кръг на най-добрите осем. Петрова остана 11-а от 17 участнички. Златото спечели Йолимар Рохас от Венецуела, а среброто взе Кимбърли Уилямс от Ямайка. Третото място беше спечелено от Ана Пелетейро от Испания. В мъжката програма Момчил Караилиев се класира 12-и. Той скочи 16.14 метра, като преди това скочи 16.03 и направи един фаул. Финалният беше затворен с резултат 16.84, което е по-силен резултат от най-добрия на Караилиев за сезона (16.69). Уил Клей от САЩ спечели световната титла с резултат 17.43 метра. Той победи бразилеца Алмир Дос Сантош и Нелсон Евора.", "date": "2018.03.03", "title": "Караилиев и Габриела Петрова останаха извън първите 10 на световното в зала в Бирмингам"}
{"url": "https://www.dnevnik.bg/sport/2018/03/03/3140154_real_madrid_zagria_za_psj_s_pobeda_nad_hetafe/", "text": "Реал\" (Мадрид) вече може да мисли спокойно за  реванша с ПСЖ  от осминафиналите в Шампионската лига след рутинна победа над \"Хетафе\" в Ла Лига. Испанският шампион надигра своя гост с 3:1 на \"Сантяго Бернабеу\" и се върна на победния път след поражението от \"Еспаньол\" преди няколко дни. Гарет Бейл и Кристиано Роналдо на два пъти бяха точни за \"Реал\", а голът за \"Хетафе\" вкара Франсиско Портийо от дузпа. Роналдо вече има 16 попадения през сезона, след като започна кампанията неубедително. \"Реал\" откри в 24-ата минута, когато точен беше Гарет Бейл. Уелсецът се разписа, след като Иско му свали топката, а той с плътен удар с левия крак нямаше как да сгреши от около осем метра. До края на първата част \"Хетафе\" не създаде нищо опасно пред Кейлор Навас. Гостите разчитаха на редки контраатаки, но \"Реал\" не допусна изненада. Секунди преди паузата Кристиано Роналдо беше точен след подаване на Карим Бензема. Португалецът финтира няколко защитници и с левия крак удвои преднината на белите. Втората част започна ужасно за \"Хетафе\" и само 30 секунди след подновяването на играта Лоик Реми беше изгонен за втори жълт картон. Французинът удари в лицето Начо Фернандес напълно умишлено при борба за топката и беше изгонен. Въпреки това гостите стигнаха до гол в 65-ата минута. Реферът Лопес отсъди спорна дузпа за нарушение на Начо срещу Молина, като повторенията показаха ясно, че защитникът на \"Реал\" изчиства топката. Франсиско Портийо беше точен от 11-те метра и намали. Халфът вкара втория си гол от началото на сезона, като и двата му са били в гостувания на \"Хетафе\". Секунди след попадението на гостите Кристиано Роналдо отново се разписа, но незнайно защо голът му не беше зачетен. Португалецът нито беше в засада, нито извърши нарушение, но и протестите му не бяха уважени. Все пак в 78-ата минута Роналдо се разписа за втори път. Той засече центриране на Марсело, но остана съмнение дали не е в засада при подаването от страна на бразилеца. След 27 изиграни мача \"Реал\" е с трети с 54 точки, на седем зад \"Атлетико\" (Мадрид) и 12 зад \"Барселона\". В неделя двата тима играят един срещу друг.", "date": "2018.03.03", "title": "\"Реал\" (Мадрид) загря за ПСЖ с победа над \"Хетафе\""}
