{"url": "https://www.dnevnik.bg/sport/2018/07/06/3231587_djanluidji_bufon_zapochva_novo_predizvikatelstvo_v_psj/", "text": "Джанлуиджи Буфон се насочва към ново предизвикателство. Италианският вратар подписа договор за една година с ПСЖ. От клуба посочиха, че в контракта е записана възможност за удължаването му с още един сезон. \"За първи път в кариерата си напускам родината си и само подобен амбициозен проект можеше да ме окуражи да взема такова решение\", каза световният шампион с Италия от 2006 г. Буфон посочи, че следейки развитието на ПСЖ в последните години, е наясно какви мечти носят клубът и привържениците му в сърцата си. \"Ще вложа цялата си енергия, целия си опит и жаждата си за победа, за да помогна на новия си клуб да постигне всички големи цели, които си е поставил\". С преминаването си в ПСЖ вратарят ще направи вероятно последен опит да спечели Шампионската лига. С \"Ювентус\" той игра три финала, но загуби и трите - срещу \"Милан\" (2003), \"Барселона\" (2015) и \"Реал\" (2017). Ръководството на парижани изтъкна като ключов фактор страстта на опитния италиански вратар. Буфон, който е на 40 години, игра 17 сезона в \"Ювентус\", в които спечели девет шампионски титли и четири пъти Купата на Италия, но реши да потърси ново приключение. За \"бианконерите\" той изигра 655 мача, а в 300 от тях не допусна гол. През ноември стражът се оттегли от националния отбор след неуспеха в квалификациите за световното, но след това обяви, че е готов да се завърне, ако е необходимо.", "date": "2018.07.06", "title": "Джанлуиджи Буфон започва ново предизвикателство в ПСЖ"}
{"url": "https://www.dnevnik.bg/sviat/2018/07/06/3231483_bivshiiat_pakistanski_premier_navaz_sharif_e_osuden_na/", "text": "Пакистански антикорупционен трибунал осъди на 10 години затвор бившия премиер Наваз Шариф, заради покупка на луксозни апартаменти в Лондон, предаде \"Ройтерс\", цитирана от БТА. Шарих, който е в британската столица с болната си съпруга, не присъстваше в зала и беше осъден задочно. Малко вероятно е Исламабад на поиска екстрадирането му, а самият бивш премиер нееднократно е заявявал, че един ден ще се върне в страната, за да се яви на другите процеси срещу него. Това е първата присъда срещу бившия премиер, срещу когото се водят редица дела, откакто беше отстранен от власт от Върховния съд миналата година заради укриване на активи в чужбина. Присъдата е сериозен удар за партията му преди парламентарните избори този месец. В писменото си заключение съдия Мохамад Башир заяви, че Шариф и семейството му не са могли да докажат произхода на парите, използвани за покупката на няколко луксозни имота в Лондон през 90-те и не са декларирали сделките пред данъчните власти. По същото дело, дължащо се на Панамските документи, дъщерята на Шариф, Мариам, смятана от мнозина за негов политически наследник, бе осъдена на седем години затвор, защоте е предоставила фалшива информация на разследващите. Съпругът й Мухамад Сафдар, депутат от партията на Шариф Пакистанска мюсюлманска лига получи присъда от една година затвор. Освен това съдията наложи глоба от 8 милиона британски паунда на Шариф, а на Мариам - 2 милиона паунда и нареди имотите на фамилята в Лондон да бъдат конфискувани в полза на пакистанското правителство. Партията на Шариф заклейми присъдата като тежка несправедливост спрямо популярния бивш лидер и призова привържениците си да проявят сдържаност и да гласуват за нейните кандидати на изборите на 25 юли. Бившият премиер и дъщеря му са в Лондон, където съпругата на Шариф, Кулсум, се лекува от рак и е в кома след сърдечен удар миналия месец. Присъдата срещу 68-годишния Шариф заплашва да сложи край на кариерата на един от най-влиятелните пакистански политици за последните четири десетилетия, който три пъти е бил министър-председател.", "date": "2018.07.06", "title": "Бившият пакистански премиер Наваз Шариф е осъден на 10 години затвор за корупция"}
{"url": "https://www.dnevnik.bg/sviat/2018/07/06/3231506_papata_kritikuva_licemerieto_na_tezi_koito_ne/", "text": "Папа Франциск изрази днес благодарността си към организациите, които спасяват и се грижат за мигранти, и порица лицемерието на онези, които си затварят очите за бедните по света, търсещи сигурност и достоен живот, предаде \"Асошиейтед прес\", цитирана от БТА. Главата на Римокатолическата църква отслужи специална меса за мигрантите и тези, които се грижат за тях, в базиликата \"Свети Петър\", насочвайки вниманието към съдбата им в момент, когато Европа, САЩ и други страни затварят все повече пристанищата и границите си за тях. Богослужението отбеляза петата годишнина от знаковото посещение на папата на италианския остров Лампедуза, който в продължение на години бе основна дестинация за нелегалните мигранти, идващи от Либия в Европа. По време на днешната си проповед папа Франциск не назова по име нито една държава, но заяви, че единственият \"разумен отговор\" на миграцията по света днес е да се проявят солидарност и милост. Отговорът трябва да включва справедливо разпределение на отговорностите, като в същото време бъдат осигурени правата и достойнството на всички, каза той. Като напомни библейския разказ за добрия самарянин, папата осъди \"стерилното лицемерие на онези, които не желаят да си изцапат ръцете\" с грижа за най-слабите и най-изолираните от обществото. Това изкушение е силно застъпено в съвременния свят, който се сблъсква с потоците мигранти, подчерта папата. \"То се проявява под формата на затварянето на сърцата ни за тези, които имат право, точно като нас, на сигурност и достойни условия на живот. То издига стени, истински и мисловни, вместо мостове\", добави Светият отец. Говорейки на родния си испански език, Франциск благодари на организациите, които помагат на мигранти, за това, че въплъщават идеята за добрия самарянин. Думите на папата са важни предвид обвиненията, които  италианският вътрешен министър Матео Салвини отправи  към помагащите на мигранти организации, които по същество работели като \"таксиметрови шофьори\" за базирани в Либия трафиканти, и заявлението му, че затваря пристанищата на Италия за техните кораби.", "date": "2018.07.06", "title": "Папата критикува лицемерието на тези, които не съчувстват на мигрантите"}
{"url": "https://www.dnevnik.bg/sviat/2018/07/06/3231481_rusiia_povishi_mitata_za_amerikanski_stoki/", "text": "Русия задейства повишаване на митата за американски стоки в отговор на наказателните мита на САЩ за стомана и алуминий, макар че това ще компенсира само 87.6 млн. долара от нанесените щети за 537.6 млн. долара, съобщи министерството на икономиката в Москва. Министър Максим Орешкин обясни, че съгласно подписания от премиера Дмитрий Медведев указ повишението е до нива от 25-40 процента. Така ще се помогне на производителите на руски аналози да заемат освободената ниша, допълни той. Засегнати са пътно-строителна техника, оборудване за петролни и газови компании, металообработващи и машини з аминното дело, както и оптични влакна. Част от тези продукти имат аналози в Русия и сред печелившите може да е санкционираният от САЩ олигарх Олег Дерипаска, който контролира ГАЗ - най-големият руски производител на пътно-строителна техника. Орешкин разясни, че страната има право на комепнсации по правилата на Световната търговска организация. За разширяване на ответните мерки е необходимо решение на СТО, че американските действия нарушават правилата на световната организация. Москва има право на нови ограничения три години след началото на действие на наказателните мита на САЩ, т.е. 21 март 2021г.", "date": "2018.07.06", "title": "Русия повиши митата за американски стоки"}
{"url": "https://www.dnevnik.bg/sviat/2018/07/06/3231511_za_brekzit_ima_prekaleno_mnogo_vuprosi_i_prekaleno/", "text": "Все още има прекалено много въпроси и прекалено малко отговори в преговорите между ЕС и Великобритания за нейното напускане на блока, заяви днес главният преговарящ на съюза Мишел Барние, цитиран от Ройтерс. По време на публична проява в Брюксел той посочи като ключови неуточнени теми за защитата на данни, сътрудничеството между полицейските и съдебните власти, както и прилагането на бъдещото споразумение за Брекзит. \"Имаме да извървим още дълъг път, но нямаме много време. октомврийският съвет бързо се доближава\", добави той. Барние прикани да не се драматизира ситуацията около споразумението между Лондон и Дъблин за избягване на \"твърда граница\" в Северна Ирландия. \"В крайна сметка има само въпроси относно техническия контрол на стоките - нито повече, нито по-малко\", каза преговарящият от ЕС и отбеляза, че очаква да види британския политически документ за бъдещите отношения с ЕС, който трябва да бъде огласен следващата седмица.", "date": "2018.07.06", "title": "За Брекзит има прекалено много въпроси и прекалено малко отговори, смята Мишел Барние"}
{"url": "https://www.dnevnik.bg/sviat/2018/07/06/3231412_v_sofiia_shte_ima_izsledovatelski_centur_za/", "text": "Китай планира да създаде в София център, който да изучава съвместимостта на стандартите и процедурите в страната с тези на Европейския съюз. Това каза китайският премер Ли Къцян в изявление в началото на срещата си на четири очи с българския президент Румен Радев. В думите на Ли и Радев имаше разминаване за това дали вече е взето решение центърът да се създаде, или идеята просто се проучва. Гостът - първи китайски премиер, дошъл в България от 18 г. насам - обаче обяви, че учредяването на центъра ще бъде съобщено на утрешната среща на Китай и страните от Централна и Източна Европа (т. нар. формат \"16+1\") в София. \"С председателя Ли Къцян се съгласихме, че си струва да проучим идеята за изграждане в София на център за перспективни изследвания, който да работи в направленията, които до момента ни спират - липсата на достатъчно информация, недобро познаване на стандарти, процедури и модели на функциониране на двете страни,\" каза Радев. Според президента е нужно да се търси \"синергия между китайските инициативи от една страна и европейските политики и стандарти от друга\". По думте му един такъв център \"може неимоверно да повиши ефективността на нашите отношения и да съдейства за координация на проектите в икономическата и всички други сфери в нашия регион.\" \"Току-що президентът на Република България ми предложи идея за създаване на нов изследователски център в София. Мисля, че е много добра, необходима идея, с много мъдрост,\" каза в отговор Ли. \"Утре ще се проведе срещата с лидерите от Централна и Източна Европа и тогава искам да обявя, че в София ще се учредява този център.\" Той поясни, че причина са разногласията с правилата и законите на Европейския съюз, възникващи около напредналото сътрудничество в рамките на форума \"16+1\" между Китай и страните от региона. \"В този контекст мисля, че е хубаво да се създаде един изследователски център,\" добави китайският премиер. Впоследствие той продължи с уточненията за центъра, но микрофоните за журналистите бяха изключени. Предложението идва на фона на напрежение между ЕС и Китай както заради практики, свързани с  отношенията на Пекин със страни от Източна Европа , така и заради  политиката на китайски фирми на придобиване  на европейски активи. Отвъд енергетика и инфраструктура \"Китай е наш партньор от първостепенно значение. Още повече, че във времена на подкопаване на пазарната икономика Китай се превръща в стожер на тези принципи,\" каза още българският президент в началото на съвместното изявление. Радев определи форума \"16+1\" като \"един работещ механизъм за стимулиране на търговски, икономически, транспортни и други връзки.\" Същевременно \"прегледът на китайското икономическо присъствие показва, че съседни държави като Румъния, Сърбия, Гърция се радват на много по-голямо китайско икономическо присъствие. Затова желаем да наваксаме... и да установим ефективни и рационални отношения\" и то не само с инвестиции в енергетиката и транспортните инфраструктурни проекти, а и в промишлеността, науката, селското стопанство и туризма, добави президентът. Стокообменът, макар да е във възход, според него също е далеч от очакването. България също така очаква от Китай да ускори достъпа на български селскостопански и други продукти до китайския пазар, обяви президентът. \"И, разбира се, много повече туристи от Китай, за което обаче вие, г-н премиер, трябва да ни съдействате за пряка линия между София и Пекин.\" Радев благодари на китайските власти и посланика за помощта в издирването на алпиниста Боян Петров. \"Много се радвам да дойда в България - втората държава в света, която призна Китайската народна република. Вече не съществува СССР и може да се каже, че България е първата държава,\" каза също Ли Къцян в началото на прекъснатото си изявление. Малко преди него Радев направи подобен коментар.", "date": "2018.07.06", "title": "В София ще има \"изследователски център\" за съвместимост между нормите на Китай и ЕС"}
{"url": "https://www.dnevnik.bg/sport/2018/07/06/3231478_franciia_nadhitri_urugvai_i_stana_purviiat/", "text": "Със спокойна, уверена и много ефективна игра Франция успя да победи Уругвай с 2:0 и да продължи към полуфиналите на световното първенство. С първите си два точни удара в срещата \"петлите\" вкараха два гола, които се оказаха напълно достатъчни за крайния успех. Рафаел Варан откри в 40-ата минута след центриране от фаул на Антоан Гризман. Второто попадение беше дело на нападателя, дошло и след грешка на уругвайския вратар Фернандо Муслера. Френският тим отстранява втори световен шампион дотук, след като в предния кръг победи Аржентина. В битката за класиране на финал Франция ще срещне победителя от двубоя Бразилия – Белгия, който е по-късно. Класирането на полуфинал е първо за Франция от 2006 г., когато тимът игра в двубоя за титлата, но загуби от Италия. За южноамериканците това пък е едва второ отпадане във фазата на четвъртфиналите. Дотук единственото беше през 1966 г. Преди двубоя с Франция Уругвай имаше едва един допуснат гол на световните финали. Отсъствието на Единсон Кавани обаче оказа влияние на целия отбор, който беше далеч от показаното дотук. Въпреки надеждите за Уругвай 24 часа преди мача основният голмайстор остана на пейката, след като не беше напълно възстановен. Вместо него на терена се появи Кристиан Стуани, който застана до Луис Суарес. В началото на мача уругвайците стъписаха Франция с агресивната си игра и това, че пресираха халфовете на \"петлите\" много рано. Пол Погба имаше големи проблеми, като се налагаше много често Н'Голо Канте да му помага. Въпреки това първият сериозен шанс за гол се откри именно пред Франция. Килиан Мбапе се озова абсолютно сам на около 8 метра от вратата, но вместо да спре топката, реши да стреля веднага с глава и сгреши. Последва натиск на Уругвай като за отрицателно време играчите на Оскар Табарес успяха да отправят шест изстрела. В основата на всичко по-интересно беше Суарес, който с постоянното си движение беше много труден за опазване. Пет минути преди почивката Франция вкара гол и успя да поведе. Бентанкур извърши нарушение срещу Толисо и по този начин позволи на \"петлите\" да се пренесат опасно близо до вратата на Муслера. Гризман центрира от свободния удар, а Рафаел Варан изскочи пред Стуани и засече топката с глава – 0:1. Централният защитник отбеляза едва третия си гол за националния тим, като всеки един от тях е дошъл след удар с глава. Много бързо Уругвай можеше да отговори, при това също след статично положение. Три минути след попадението на Варан, Мартин Касерес стреля с глава, но капитанът на \"петлите\" Юго Лорис се прояви отлично и спаси с една ръка. При добавката пък Диего Годин стреля много неточно. Второто полувреме започна с грешка на Муслера, която можеше да доведе до втори гол в неговата мрежа. Уругвайският вратар опита да показва техника, но позволи на Гризман да играе с топката. За щастие на Муслера обаче тя излезе в аут. След това южноамериканците се активизираха и успяха да пренесат играта в предни позиции. Суарес обаче продължи да се движи много и по-често да се задържа извън наказателното, което не създаваше много опасности за френската защита. Час след началото на мача Табарес взе нещата в свой ръце и направи две промени. Той извади инертния Стуани и Бентанкур, който вече имаше картон, за да пусне Макси Гомес и Кристиан Родригес. Промените не донесоха желания ефект на Уругвай и в 61-ата минута Франция вече имаше преднина от два гола. Антоан Гризман отправи диагонален удар, който обаче не изглежаше толкова силен и опасен. Муслера обаче не подходи добре в ситуацията, като тялото не беше зад ръцете му, тя се плъзна по пръстите и попадна в мрежата зад него. Пасивът от два гола и лошата игра изнерви уругвайците и това доведе до грозни сцени на терена. За съдията Нестор Питана се отвори повече работа при едно меле между двата тима, предизвикано от Мбапе и Родригес. Голът на Гризман беше едва вторият точен удар за Франция в мача, което само показа ефективността на футболистите на Дидие Дешан. В оставащите минути до края Уругвай така и не успя да се настани трайно в полето пред Юго Лорис. Френският капитан се отчете общо с четири спасявания в мача и допринесе със стабилна игра за спокойствието на останалите си съотборници.", "date": "2018.07.06", "title": "Франция надхитри Уругвай и стана първият полуфиналист на световното"}
{"url": "https://www.dnevnik.bg/photos/2018/07/06/3231243_fotogaleriia_svetovnite_snimki_na_denia_-_6_juli_2018_g/", "text": "Участници във фестивала Сан Фермин се забавляват преди откриването му в Памплона, Испания. Още снимки от фестивала можете да видите  .", "date": "2018.07.06", "title": "Фотогалерия: Световните снимки на деня - 6 юли 2018 г."}
{"url": "https://www.dnevnik.bg/bulgaria/2018/07/06/3231519_v_bulgariia_veche_jiveiat_pod_7_mln_dushi_izchisliha/", "text": "В България вече живеят под 7 млн души, сочат данни на Департамента по икономически и социални въпроси към ООН, който пресмята броя на населението на всяка страна в реално време, предаде Би Ти Ви. В 14.07 часа на 29 юни в страната са живели 6 999 999 души. Днес по обед те са с 937 по-малко. Най-многобройно е било населението на България през 1986 година - почти 9 милиона. Оттогава с всяка година броят на живеещите в страната намалява Една от причините за това е високата смъртност и ниската раждаемост. По данни на ООН от началото на годината до днес са починали 54 322 души, а са се родили едва 33 870 деца. Най-малко деца се раждат в област Габрово - 6.5 на хиляда, а най-много в Сливенско - 13 на хиляда. Следващото официално преброяване на населението на България ще е през 2021 година.", "date": "2018.07.06", "title": "В България вече живеят под 7 млн души, изчислиха от ООН"}
{"url": "https://www.dnevnik.bg/sviat/2018/07/06/3231515_izrael_chertae_cherveni_linii_za_otnosheniiata_s_asad/", "text": "Докато сирийските правителствени войски напредват в яростната си офанзива срещу контролирани от бунтовници зони в южната част на Сирия, Израел признава негласно, че силите на президента Башар Асад скоро ще бъдат пред портата му и начертава червени линии за следвоенни отношения със сирийския лидер. Основната грижа за Израел е да държи смъртния си враг и съюзник на Асад Иран и неговата марионетка, ливанската милиция \"Хизбула\", възможно по-далеч от границите си. \"Нашето искане е иранските сили да си отидат или да се изтеглят изцяло от Сирия и особено от югозападната й част\", каза израелски висш военен представител. Това са коренно различни позиции в сравнение с преди няколко години, когато израелски лидери публично предричаха, че Асад ще бъде свален и някои дори мислеха за сключване на мир с бъдеща демократична Сирия. Въпреки че отказа да вземе страна в сирийската гражданска война, Израел предложи хуманитарна помощ на бунтовниците и демонстративно прие няколко хиляди ранени сирийци за лечение. Но в Израел, както и в части от Запада, има усещане, че въпреки порочния начин, по който Асад води войната - отнела живота на стотици хиляди и прогонила милиони от домовете им - оцеляването му е по-малко лош изход от това Сирия да бъде превзета от радикални ислямисти, които с времето се оказаха най-могъщите му противници. Израелските лидери изпратиха редица послания, давайки ясно да се разбере, че очакват Асад и подкрепяните от Иран негови съюзници да спазват датиращото от десетилетия споразумение за демилитаризирана зона по границата. То ограничава числеността на въоръжените сили, които всяка страна може да разположи на 25 км от зоната. \"От 1974 г. имаме споразумение със Сирия за разделяне на силите\", каза тази седмица премиерът Бенямин Нетаняху. \"Това е ръководен принцип. Ние ще го спазваме стриктно и всички останали имат задължение да правят същото\". Това споразумение е подписано година след арабско-израелската война, в която сирийските сили не успяват да отвоюват голяма част от Голанските възвишения, която Израел превзема през 1967 г. Стратегическата местност бе анексирана след това от Израел. Така от Дамаск. Въпреки че Сирия отдавна иска този район да й бъде върнат - и никоя страна не признава анексията на Голан от Израел - ситуацията на границата е предимно спокойна от десетилетия. Смята се, че Израел и Сирия са били близо до сключването на мирен договор на принципа \"земя за мир\" в миналото, но сегашният хаос в Сирия навежда мнозина на мисълта, че решението на Израел да запази контрола върху Голанските възвишения е било оправдано. Споразумението като цяло се изпълняваше до началото на войната в Сирия. Но Израел съзнателно игнорираше малките нарушения на споразумението при сраженията. Той разбра, че ще бъде трудно да наложи спазването му, предвид многото въоръжени формирования в района. Но в момент, когато Асад консолидира териториалните си завоевания, Израел иска то отново да бъде стриктно наложено. Израелският военен представител, пожелал анонимност, каза, че макар и Асад да е недолюбван, Израел вече признава мислено очертаващата се действителност. \"Търсим надеждно решение. Стремим се да гарантираме сигурността и отбраната на нашата територия, интереси и народ\", каза той. \"Ако получим това, ще сме доволни\". Стефан Коен, бивш израелски офицер за свръзка с наблюдателната мисия на ООН в Голанските възвишения, каза, че се очаква Сирия да спазва споразумението от 1974 г., както е правила в миналото. Проблемът сега са Иран, \"Хизбула\" и другите шиитски марионетки\", каза той. Усложняващ фактор е, че мироопазващите сили на ООН бяха принудени да напуснат позициите си по време на боевете и ще трябва да се върнат да надзирават спирането на огъня. Израел смята, че Иран е най-голямата заплаха за него, като се позовава на многократните ирански призиви за унищожаване на Израел, подкрепата на Иран за Хизбула и други враждебни войнствени групировки и разработването на ракети с далечен обсег. Въпреки че Израел се въздържа от участие в сирийската война, той бе активен в небето над Сирия. Той призна, че извършва десетки въздушни удари заради подозрения за доставки на оръжия, предназначени за Хизбула, и се смята, че е атакувал редица ирански цели през последните месеци. Един от повратните моменти дойде през февруари, когато Израел каза, че въоръжен ирански дрон е влязъл в неговото въздушно пространство.  Израел свали дрона, а след това порази ирански мишени  в Сирия, преди един от бойните му самолети да бъде свален. После, в началото на май, Израел  атакува, по думите му, десетки ирански цели в Сирия  в отговор на ирански ракетен обстрел срещу Израел. Ракетният огън беше отмъщение за предишни израелски удари. Оттогава Израел многократно е заявявал, че няма да позволи на Иран или на неговите шиитски марионетки да установят постоянно присъствие в следвоенна Сирия. Израелският военен представител изрази загриженост, че Иран ще използва тези сили, за да започне \"война на изтощение\" с Израел. Основен играч може да бъде Русия,  която също изпрати сили в Сирия, за да подкрепи Асад. Израел обяви вчера, че Нетаняху ще пътува до Русия следващата седмица, за да се срещне с президента Владимир Путин и тогава се очаква за пореден път да бъде обсъдена Сирия. От няколко години Израел и Русия поддържат специална гореща линия, за да предотвратят сблъсъци между въздушните си сили в небето над Сирия. Израелските власти казват, че системата работи добре. Вчера  сирийските и руските сили нанесоха вълна от въздушни удари  срещу райони, контролирани от бунтовници в югозападната част на страната, и нахлуха в голям град, между Русия и бунтовниците. При настъплението на правителството в южната провинция Дараа, което започна на 19 юни, бяха превзети обширни райони и около 330 хил. души бяха принудени да напуснат домовете си. Опозиционни активисти казват, че са убити десетки цивилни и десетки хиляди са разселени. Сирийският център за наблюдение на човешките права, базиран във Великобритания, съобщи за около 600 въздушни удара в провинция Дараа. Държавната информационна агенция САНА каза, че сирийските войски са влезли в южния град Сайда след интензивни сблъсъци с бунтовници. Центърът каза, че с превземането на Сайда сирийските войски ще се доближат на няколко километра от граничния пункт \"Насиб\" с Йордания, което е ключова цел. Съветът за сигурност на ООН, по време на извънредни консултации при закрити врата вчера,  не успя да постигне съгласие  по каквато и да е реакция на ескалиращите боеве. /БТА", "date": "2018.07.06", "title": "Израел чертае червени линии за отношенията с Асад след войната в Сирия"}
{"url": "https://www.dnevnik.bg/sport/2018/07/06/3231522_serena_uiliams_produlji_uvereno_kum_chetvurtiia_krug/", "text": "Седемкратната шампионка на \"Уимбълдън\" Серена Уилямс победи французойката Кристина Младенович 7:5, 7:6 (2) в много оспорван сблъсък. Благодарение на големия си опит американката пречупи Младенович, с което се класира за четвъртия кръг. Уилямс реализира 12 аса и допусна три двойни грешки в срещата. Тя подобри представянето си във втория сет и въпреки оспорвания резултат, контролираше мача. Американката вече има 322 победи в Лондон и продължава преследването на рекордна осма титла в английската столица. Дотук Уилямс няма загубен сет през тази година, след като постигна трета поредна чиста победа. Преди това тя надделя над Аранча Рус и Виктория Томова. \"Работих много сериозно и упоритов, за да се върна на корта. Винаги когато изляза на корта опитвам да дам най-доброто от себе си. За мен е по-важно да показвам моята игра, а не толкова кой е срещу мен от другата страна на мрежата\", каза Уилямс след мача. Тя беше искрена, че не се намира в най-доброто си състояние, но се бори във всичките си двубои. В следващия си мач Уилямс ще се изправи срещу квалификантката от Русия Евгения Родина. Рускинята, която е 120-а в света, изненадващо победи Мадисън Кийс със 7:5, 5:7, 6:4. Първият сет беше много оспорван, като Младенович имаше предимство при всички по-дълги разигравания. Тя успя да направи пробив в петия гейм, с който поведе с 3:2, след което го затвърди. В края на сета обаче Уилямс се събра, върна пробива и изравни при 5:5. Последваха още два гейма на сметката на американската тенисистка, с което тя затвори частта със 7:5 след 47 минути. Вторият сет започна с два поредни гейма за Уилямс, но Младенович върна пробива, а по-късно и изравни. Резултатът започна да се движи гейм за гейм, като французойката имаше много по-големи трудности да печели подаването си. В 12-ия гейм Младенович поведе с 30:0, но бързо допусна две двойни грешки, с които отново усложни ситуацията си. Все пак тя се справи, спаси и мачбол, за да вкара сета в тайбрек. В него Уилямс вдигна темпото, а Младенович започна да допуска лесни грешки, което бързо се отрази и бившата №1 в света поведе с 4:0. Американката даде само две точки на Младенович и си гарантира продължаване напред, както и влизане във втората седмица на турнира. В мач на корт №1 по-голямата от сестрите Уилямс – Винъс отпадна. Петкратната шампионка в Лондон отстъпи на холандката Кики Бертенс след много оспорван мач 2:6, 7:6 (5), 6:8, продължил 2.41 часа. Уилямс, която преди година игра финал срещу Гарбине Мугуруса, а още 12 месеца по-рано, беше на полуфинал, отпада в трети кръг едва за трети път в кариерата си. 38-годишната ветеранка допусна седем двойни грешки и не беше стабилна при сервисите си, спечелвайки 66% от точките. Бертенс беше по-концентрирана в решаващите моменти, което ѝ позволи да продължи напред. В следващия кръг холандката ще срещне победителката от двубоя между Каролина Плишкова и Моника Бузарнеску.", "date": "2018.07.06", "title": "Серена Уилямс продължи уверено към четвъртия кръг на \"Уимбълдън\""}
{"url": "https://www.dnevnik.bg/evropa/2018/07/06/3231346_simvol_na_prezrenieto_ili_pomirenieto_v_ispaniia_se/", "text": "Висок 150 метра кръст, базилика, издълбана в скала от политически затворници, и положени свежи цветя. Намиращият се близо до Мадрид гроб на Франсиско Франко продължава да разделя Испания, а останките на диктатора  скоро трябва да бъдат преместени . \"Смениха се няколко поколения, а все още сме разделени от една война, която не сме водили ние\", казва със съжаление 42-годишната Кристина Кампо, дошла от Арагон (Североизточна Испания), за да посети заедно със семейството си \"Долината на падналите\". \"Защото това е част от историята на Испания\", обяснява тя. В покритите с борове планини на около 50 км северно от столицата забелязващият се в радиус от километри гигантски кръст от гранит и бетон се извисява над огромно открито пространство и управлявана от бенедиктински монаси базилика, където почиват тленните останки на генералисимуса. Монументален комплекс, в който тленните останки на Франко - победителя в ужасната гражданска война в Испания (1936-1939), избухнала след държавния преврат срещу Втората република, и управлявал страната до смъртта си през 1975 г. - може би прекарват последните си дни. Защото още с идването си на власт през юни социалистът Педро Санчес обяви своето намерение да премести Франко от мавзолея му. Съгласно предоставената от правителството информация ексхумацията трябва бъде осъществена този месец. \"Испания не може в качеството си на утвърдена и европейска демокрация да си позволи символи, които разделят испанците\", каза той, подчертавайки, че подобно място би било \"немислимо в Германия или в Италия\". В мавзолея почиват телата на около 27 хил. франкистки бойци, а също така и на близо 10 хил. опозиционери републиканци, което е причината Франко да го представи по време на откриването му на 1 април 1959 г. като място на \"помирението\". Критиците му обаче го разглеждат като символ на презрението спрямо републиканците, чиито изровени от масови гробове и гробища тела са прехвърлени там, без да бъдат предупредени семействата им. Освен това около 20 хил. политически затворници на режима участват в изграждането на монумента с помощта на динамит между 1940 и 1959 г. Символ на едно трудно за преглъщане минало, което продължава да определя отношенията между политическите сили в една Испания, където споменът е още жив, мястото е изпълнено с препратки към религията. С огромния кръст и изобразените върху тежката метална порта сцени от Благовещение, Рождество Христово и Страстната седмица мястото илюстрира \"перфектната симбиоза\" между франкизма и Църквата, обяснява пред \"Франс прес\" историкът Хулиан Касанова, професор от университета в Сарагоса. Веднага щом влезе, посетителят се усеща смазан от два огромни ангела, държащи мечове във формата на кръст. След това започва дълго и мрачно помещение с под от черен мрамор, прокопано под планината и увенчано с купол, под който се извисяват олтар и кръст с разпънатия на него Христос. В единия край е гробът на основателя на испанската фашистка партия \"Фаланга\" Хосе Антонио Примо де Ривера, разстрелян от републиканците през 1936 г., а в другия е този на Франко, като и на двата са положени букети от рози и карамфили. Франкизмът и днес буди известна носталгия в Испания, а улици по цялата страна продължават да носят имената на ръководители на режима. \"Тези символи още отдавна трябваше да бъдат поставени под публичен контрол. Тъй като това се забави, проблемът изглежда още по-голям, защото дълго време не се знаеше какво да се прави\", коментира Касанова. Като знак за разделението през последните дни по някои улици на Мадрид бяха разлепени стикери с надпис \"Не пипайте долината\". \"Самата ексхумация не е трудна. Тя може да бъде извършена в рамките на около час\", обяснява пред монумента заобиколеният от туристи Габино Абанадес - човекът, ръководил екипа, натоварен да погребе балсамирания труп на диктатора три дни след смъртта му на 20 ноември 1975 г. Според него би било \"логично и нормално\" останките да бъдат преместени в семейната гробница на фамилията Франко в гробището \"Пардо\", близо до Мадрид. Наследниците на \"Каудильо\" обаче категорично се противопоставят на решението на правителството въпреки неговите обещания да действа с \"цялото дължимо уважение\", заяви пред \"Франс прес\" Хуан Чичаро, председател на фондация \"Франсиско Франко\", която брани паметта на диктатора. Поради това \"ние не смятаме, че ексхумацията ще бъде осъществена\", тъй като гробът се намира в базиликата \"по силата на каноническото право\", добавя бившият генерал. /БТА", "date": "2018.07.06", "title": "Символ на презрението или помирението: в Испания се води полемика за гроба на Франко"}
{"url": "https://www.dnevnik.bg/sviat/2018/07/06/3231261_modelut_stabilna_bulgariia_ne_e_reshenie_za/", "text": "За разлика от Унгария и Полша, до днес България не е \"проблемно дете\" за Европейския съюз. Но говоренето за стабилност прави крайната десница да изглежда нещо нормално и създава ситуация на постоянна бедност, корупция и масово емигриране на младите.\" Това пише Юлия Роне в  коментар  за края на българското европредседателство. \"Но в крайна сметка - продължава тя - случващото се в България може би не е само българска политика, а отразява и политическия завой надясно, случващ се в много страни от Европейския съюз. И България, и новия европредседател Австрия се управляват от коалиции на дясноцентристка с крайно десни партии, подкрепящи реформирането на социалната държава в комбинация с твърд подход към миграцията. В този смисъл българското председателство на Съвета на ЕС (както и някои аспекти на вътрешната политика) може да се окажат  .\" Текстът е публикуван в приличаща повече на зона за блогъри секция на \"Вашингтон пост\", в която пишат предимно анализатори от академичните среди, В момента популярните теми са възходът на популизма и авторитарните тенденции. Роне е доктор от Института на Европейския университет във Флоранция и изследовател от Центъра за изследвания на интернет в Бохум. Тезата ѝ се съдържа и в  анализ  за българското европредседателство на Том Джунс за Балканската мрежа на разследващите журналисти BIRN. \"Политиката ѝ може да прилича на тази на Унгария или Полша, но  \", пише авторът. Той отбелязва, че краят на шестмесечния български мандат на практика не е бил отбелязан от медиите, от Брюксел са дошли стандартните фрази, София сама се е похвалила, а първи оценки са направили шепа анализатори. \"От една страна това едва ли е изнанадващо. Европредседателствата, особено на малки държави, рядко привличат вниманието, освен на пряко заинтересованите, и то в момент, когато новините от политическата сцена на ЕС са доминирани от кризи или дневния ред на големите държави. От друга, разочароващо е да видиш номинално важно събитие като европредседателството да не успее да възпламени повече интерес сред международните коментатори, занимаващи се с България.\" В анализа на Юлия Роне се изброяват приоритетите на България и работата за сближаването на Европа със Западните Балкани и по дигиталната икономика и общество на ЕС, за които отговаря еврокомисар Мария Габриел. Но тя също така припомня, че с  в една Европа на различни скорости. България покрива формално техническите изисквания за членство в Шенгенската зона или дори за еврото и се представя за \"примерен ученик\", но чува едно и също -   - \"особено деликатен въпрос след рухването през 2014 . на четвъртата по големина банка\". Авторката не пропуска и  : срещу плановете за строителство в Пирин, кампанията на всички големи партии срещу Истанбулската конвенция, практическтото ликвидиране на критичната към властите телевизия BiT и продължаващата акция на майките \"Системата ни убива\". \"Фискалните показатели на \"примерния ученик\" се оказват постигнати с цената на  \", пише Роне. Всичко това - и особено присъствието на националисти и ксенофоби в управлението в София - не е достатъчно добре отразявано в международните медии, особено като се има предвид, че България има сходни (или дори по-тежки) проблеми като тези в Унгария и Полша, за които се пише мног оповече, казва Джунс. Той също дава за пример Истанбулската конвенция - как с внасянето ѝ в парламента премиерът Борисов е искал да излъска имиджа на България с демонстрация на подкрепа на европейските ценности и как всичко се е превърнало в  , раздухван от министри в собственото му правителство. По време на председателството Борисов призова да бъде възприемана България като модел за миграционната политика на ЕС, но е забележително как оградата по границата с Турция не се посреща със същите емоции като тази между Унгария и Сърбия, допълва Джунс. \"Освен това що се отнася до мигрантите България има прочути слабости с правата на човека и е известна с гранични патрули от \"ловци на имигранти\" и инциденти с насилие и обири на мигранти от полицаи.\" Накрая Том Джунс се спира на отношенията с Русия в контекста на клишето за България като \"троянски якон на Русия в ЕС\". Той припомня, че за 6 месеца президентът и премиерът отидоха до Москва в рамките на десетина дни, подновен бе проектът за АЕЦ \"Белене\", работи се за свързване с руско-турския газопровод \"Турски поток\", лидер на \"Обединени патриоти\" посети Крим, а София отказа да се присъедини към партньорите, изгонили руски дипломати след покушението в Солзбъри срещу Сергей Скрипал и дъщеря му Юлия с бойно отровно вещество. Но всичко това няма особен ефект извън България, защото страната не е \"играч, който може да разтърси нещата\" във външната политика на съюза. Освен това споменатите  . В заключение авторът пита защо при всичко това България не предизвиква критики като тези към Полша и Унгария и отговорът му е \"една дума - стабилност\". Страната не създава проблеми на ЕС, не атакува открито консенсуса и статуквото в съюза, намира се на южна външна граница (а това е важно в контекста на споровете за миграцията) и нивото на държавните дългове е много ниско, т.е. не носи финансови рискове за Брюксел. \"Стабилност\" е и честото послание на Борисов във вътрешната и външната политика, а това се подкрепя публично - и така се легитимират действията му - от Жанк-Клод Юнкер, Антонио Таяни и Европейската народна партия. , където западни лидери и правителства толерират локалните силови лидери, стига да поддържат мира. От гледна точка на ЕС \"стабилокрация\" се превърна в нещо предпочитано пред главоболията, предизвиквани от Полша и Унгария. Като умишлено не създава проблеми за Брюксел \"стабилността на България\" може би е   - западен център и източна/южна \"периферия\", в която \"присъщите\" проблеми като масовата корупция си остават ограничени там\", казва в края на анализа си Том Джунс.", "date": "2018.07.06", "title": "Моделът \"Стабилна България\" не е решение за постоянната корупция и бедност"}
{"url": "https://www.dnevnik.bg/sviat/2018/07/06/3231514_pri_katastrofa_na_korabche_v_tailand_zaginaha_desetki/", "text": "Тайландската спасителна служба използва хеликоптери за издирването на 23 души, изчезнали след потъването на корабче с китайски туристи край популярния тайландски туристически остров Пукет, предадоха Ройтерс и ДПА, цитирани от БТА. Тайландски правителствен служител заяви, че се опасява, че може да не бъдат открити други оцелели, което би означавало жертвите да достигнат близо 60 души. Засега е потвърдена смъртта на 33 души, но тайландският флот съобщи, че водолази са забелязали \"доста тела\" в потъналия кораб \"Финикс\". Той се преобърна по време на буря със 105 души на борда, включително 93 китайски туристи и 12 тайландци, членове на екипажа и туристически гидове. Представител на морския отдел на министерството на транспорта заяви, че вероятно няма шансове на корабчето да бъдат открити други оцелели. \"Минаха един ден и една нощ\", подчерта заместник-генералният директор на отдела Критпетч Чайчуай. В момента в Тайланд дъждовния сезон е в разгара си. През периода от май до октомври в крайбрежните райони често има силни ветрове и неочаквани бури, особено по западното крайбрежие, където се намира остров Пукет. Заместник-генералният директор на Туристическата полиция ген.-майор Сурачате Хакпарн заяви във Фейсбук, че туроператорите са били предупредени за лошото време и им е било казано да не излизат в морето, но те са извели чуждестранни туристи в океана. Вчера в района потъна и още един кораб с 41 души на борда, но всички бяха спасени.", "date": "2018.07.06", "title": "При катастрофа на корабче в Тайланд загинаха десетки"}
{"url": "https://www.dnevnik.bg/skorost/2018/07/06/3231397_mercedes_poluchi_razreshenie_da_testva_avtonomni/", "text": "Германският производител на автомобили \"Даймлер\" съобщи днес, че е получил зелена светлина да тества коли без шофьори по улиците на Пекин, предаде ДПА, цитирана от БТА. Концернът с централа в Щутгарт е първият чуждестранен автомобилостроител, които получава такова разрешение. Компанията ще използва за изпитанията вановете \"Мерцедес\" V-клас, които ще се придвижват напълно самостоятелно, макар че зад волана ще има човек, който да се намеси при извънредни ситуации. За да бъдат изпълнени изискванията за лиценза, автомобилите на \"Даймлер\", екипирани с допълнителни технически приложения, са преминали продължителни тестове на изпитателни полигони в Пекин и Хъбей, а водачите са получили удължено обучение за шофиране на безпилотни коли. Самоуправляващите се коли са обект на разгорещени дебати на фона на опасенията, че шофьорите биха могли да объркат технологиите за подпомагане на движението като контрол на скоростта, поддържане на движение в платното, автоматично спиране и система за избягване на сблъсъци с пълната автономия.", "date": "2018.07.06", "title": "\"Мерцедес\" получи разрешение да тества автономни автомобили в Пекин"}
{"url": "https://www.dnevnik.bg/biznes/2018/07/06/3231459_rumunskata_ikonomika_porasna_s_4/", "text": "Националният статистически институт на Румъния потвърди днес публикуваните в средата на май оценки, според които страната е отчела икономически растеж от 4% брутно през първото тримесечие на тази година, съобщава в. \"Ромъния либера\", цитирана от БТА. Според сезонно изгладените данни брутният вътрешен продукт (БВП) на Румъния е нараснал през първите три месеца на 2018 г. с 4.2 процента спрямо същия период на миналата година, достигайки 226.281 милиарда леи (48.54 млрд. евро). Спрямо предходното тримесечие БВП на Румъния е нараснал с 0,1 процента.", "date": "2018.07.06", "title": "Румънската икономика порасна с 4%"}
{"url": "https://www.dnevnik.bg/sviat/2018/07/06/3230593_pazete_se_ot_mechki_ili_kak_iaponskata_provinciia/", "text": "Група мъже на възраст към 70-80 години се бяха събрали наскоро в едно делнично утро да играят бейзбол само на няколко крачки от гимназия, където учениците пристигаха за начало на занятията си. В пълен състав 33-те играчи на бейзболния клуб Шимохама надвишаваха броя на гимназистите. Само 27 деца посещават училището, което е сред около двайсетте учебни заведения в град Акита, намиращ се на около 450 км северно от Токио. Той е административен център на префектура Акита, градът с най-възрастно население в Япония. пПовече от една трета от жителите му са над 65-годишни. Демографските беди на префектурата отразяват онова, пред което е изправена цялата нация, казват експерти. \"Това е стряскащо\", каза 87-годишният Коджи Отомо, пенсиониран учител и шеф на клуб Шимохама и добавя: \"При такова постоянно и бързо намаляване на населението, няма как да си създадем визия за бъдещето\". Прогнозите са населението на Акита да спадне с 41 процента до 2045 г., когато половината от наброяващите 600 000 жители ще бъдат по-възрастни от 65 години, според Националния институт за изследване на населението и социалната сигурност. През 2015 г. префектурата разработи план за спиране на демографския спад с мерки като увеличаване на медицинските субсидии за учениците, осигуряване на повече забавачки и подпомагане на работещите да изплащат студентските си заеми. Но засега промените са скромни. Няколко града се преустройват, за да осигурят по-ефикасни услуги за стопяващото се население. По размер префектурата е над пет пъти по-голяма от Токио, но по население е много по-малка. \"Доста скъпо е да се предлагат административни услуги в район, където намалява населението\", каза губернаторът на Акита, Норихиса Сатаке в интервю пред \"Ройтерс\" и добави: \"Много е трудно да се поддържат такива общности\". Пусти улици С настъпването на вечерта се виждат само неколцина минувачи на главната улица, водеща към гарата на Акита, градския транспортен хъб. \"Да се насладим на нощното пазаруване\" гласи реклама на близкия супермаркет, но той затваря в 19.30 ч. С коефициент на смъртност 15.5 на 1000 жители през 2017 г. префектурата е на първо място в страната по ниво на смъртност. Темпът на раждаемост е 5.4 на 1000 жители, който е най-ниският в Япония. \"Сега имаме повече погребални бюра. Нарастват случаите, когато стара сграда се събаря, а новостроящата се на нейно място става погребално бюро\", каза Фумика Миура, служител в местната администрация. Въпреки че в цяла Япония съществува недостиг на работна сила, проблемът е изострен в Акита: няма достатъчно персонал, който да посрещне нарастващото търсене на асистенти на стари хора. Джун Нумая, директор на компанията за грижи за стари хора \"Фукиното\" каза, че липсата на квалифицирани гледачи я е накарала да преустанови дейността си в един от трите ѝ обекта миналата година. \"Има потенциални клиенти, но не можем да ги поемем, заради недостига на персонал. Това е, което става в бранша\", каза той. Нумая, който също е член на местния парламент в префектура Акита каза, че проблемите на града в крайна сметка ще имат пряко отражение върху Токио. \"Децата, родени и отгледани в провинцията, се местят в Токио, произвеждат, харчат пари и задвижват икономиката. Така се развиват нещата, от ерата на следвоенния икономически растеж в Япония\", добавя той. \"Но провинцията губи способността си да ражда и отглежда деца, и да ги предоставя (на Токио), поради ниските темпове на раждаемост\", каза той и заключи: \"Ако провинцията престане да се развива, Токио, естествено, също ще престане да се развива\". Те искат млади хора От тази есен жените в Казуно, град с население от 31 000 души северно от Акита, трябва да пътуват до съседния град Одате, за да раждат. Университетите, изпращащи акушери в района, отдават приоритет на болницата в Одате, отчасти защото има прекалено малко бременни в Казуно. \"Ражданията са самата основа на всеки район. Те могат да станат първостепенен фактор, който да тласне Казуно към упадък\", каза Дайсуке Анбо, лидер на гражданско сдружение, стремящо се да възстанови грижата за бременни и акушерските услуги там. Вече една трета от компаниите в префектурата позволяват на служителите си да продължат да работят след 70-годишна възраст, което е най-висок процент за Япония. В компанията \"Асахи такси\" в град Акита, повече от половината от нейните 148 водачи са на или над 65 години. \"Половината от нас тук, в тази компания сме над обичайната възраст за пенсиониране. Вероятно хората дори не мислят, че правят нещо особено, работейки здраво на преклонна възраст\", каза Тадаши Сато, ръководител на отдел \"Общи въпроси\" на компанията. Той е на 81 години. По-младите са все по-ценен ресурс в Акита. Сакура Накамура, студентка в Международния университет в Акита, която е от Нагасаки в Западна Япония, е осъзнала това, когато е посещавала местни компании за събиране на средства. \"Много често ме питаха, дали ще остана в Акита\", каза тя и допълни: \"Усетих техните очаквания. Аз също се почувствах леко ангажирана (да остана). Това ме накара ясно да осъзная, че те искат млади хора.\" Завръщането на природата След като населението намаля, дивите животни се завърнаха, включително дивите мечки, привлечени от несъбраните диви кестени и райски ябълки, и окуражени от затихващите признаци на човешка дейност. Двайсет души бяха убити или ранени от мечки в префектурата за една година до март, което е рекордна цифра. Точно до основното училище \"Аниаи\" в град Китаакита, табела с надпис \"Пазете се от мечки\" показва разярено животно. Производителят на ябълки Сатоми Ито е имал непосредствен досег с набезите на мечките, когато миналата година неговият съсед беше ранен. Като единствен притежател на ловджийска пушка в планинското селце, той е изтребил 11 хванати в капани мечки, само за три месеца миналата година. \"Това е невероятно. Обикновено хващахме най-много една или две мечки на година\", каза 66-годишният Ито. След спада на населението на Акита това вероятно е необратимо, необходими са драстични промени, каза Ютака Окада, старши икономист в изследователския институт \"Мизухо\". \"Населението в Акита ще трябва да бъде концентрирано колкото се може повече на едно или две места\", каза той и добави: \"След като цялото население на Япония вероятно ще намалее с 30 или 40 милиона до 2060 г., малко вероятно е всяка община да претърпи рязък обрат в тенденцията\". Метрополисите като Токио няма да бъдат пожалени, добави той. \"Популярните райони ще оцелеят, но няма да е изненадващо ако районите, които не са толкова предпочитани, се окажат с доста пустеещи къщи и се превърнат в развалини\", каза Окада по повод на това, как части от големите градове могат да западнат. Администрацията на Токио очаква столичното население да нарасне до 14 милиона души до 2025 г., преди да започне устойчив спад. До 2055 г. то ще изглежда много повече както префектура Акита сега: хората на и над 65 години се очаква да наброяват една трета от общото му население, докато през 2015 г. те съставляваха 23 процента. /БТА", "date": "2018.07.06", "title": "\"Пазете се от мечки\", или как японската провинция бързо се обезлюдява"}
{"url": "https://www.dnevnik.bg/bulgaria/2018/07/06/3230969_nasilieto_nad_jivotni_tazi_godina_raste_vupreki/", "text": "От началото на годината броят на зоополицаите беше увеличен петкратно. Регистрираните случаи на насилие над животни обаче също са нараснали. Това се разбира от писмен отговор на вътрешния министър Валентин Радев, внесен в парламента. Какво наказва законът Последният случай е от вчера. Прокуратурата съобщи, че проверява над 20 сигнала за открити мъртви кучета в района на село Юндола, община Велинград. От държавното обвинение увериха, че проверката ще приключи в срок. В Наказателния кодекс има три състава на престъпление за насилие над животни, които се разследват от зоополицията. Това са членовете 325а, 325б и 325в, според които на наказание подлежи всеки, който организира или участва в боеве с животни; проявява особена жестокост към тях; както и не полага достатъчно грижи за животни, които са под негов надзор. През 2016 г. разследващите полицаи са започнали 362 дела по тези разпоредби от кодекса. Прокуратурата пък е образувала 360 досъдебни производства и две бързи производства, които приключват със съдебен акт в много кратки срокове. През 2017 г. полицията е започнала 359 дела, от които са образувани 356 досъдебни производства и три бързи. Само за половин година - до края на юни 2018 г. полицията е работила по 252 случая - тоест 70% от всички случаи за 2017 г. От тях са образувани 246 досъдебни производства и шест бързи производства. По колко случая се падат на полицай  До края на миналата година с престъпления срещу животни се занимаваха едва 80 полицаи в страната, а  от началото на 2018 г. зоополицаите станаха 440 . Радев дори се похвали, че България е втората страна в Европа с действаща зоополиция. Допълни, че МВР е направило повече и е наградило това, което се знае -  че по двама полицаи в ъв всяка областна дирекция  се занимават с престъпленията срещу животни . Това се обяснява подробно и в отговора на Радев след запитване на депутата от БСП Пенчо Милков. Министърът не прави коментари и не дава обяснения защо случаите на насилие нарастват. Простата сметка въз основа на посочените от него данни обаче показва, че през миналата година на един зает с темата полицай са се падали средно по 4.5 случая на жестокост към животните, а през първата половина на тази - по 0.6 (тоест по 1.2 годишно, ако темпът се запази). Това пък подсказва, че вероятно в миналото, когато не е имало специализирано звено, част от инцидентите са били омаловажавани. Със заповед на министъра от 2016 г. във всяка областна дирекция на МВР са определени служители за работа с престъпления срещу животни, а в главна дирекция \"Национална полиция\" е сформиран сектор \"Кинология и престъпления срещу животните\". От този януари щатът е променен, а секторът е преименуван на \"Зоополиция и кинология\". Общият брой на зоополицаите е 440, а в една областна дирекция се падат по 16 души средно. Служителите в главната дирекция упражняват методическо ръководство и контрол като оказват помощ на звената в областните дирекции, занимаващи се с престъпленията за насилие срещу животни успоредно с другите си полицейски функции. Във всяка областна дирекция има по един автомобил, обозначен с надпис \"Зоополиция\", информира Радев. С министерска заповед е утвърдена и процедура за незабавно реагиране при сигнал за боеве с животни, прояви на жестокост към гръбначни животни и неполагане на грижи за тях, в резултат на което е причинена телесна повреда или смърт на човек. Освен това се организират съвместни обучения между полицията, прокуратурата и областните дирекции по безопасност на храните. Предстои да бъде изготвена наредба за реда и начина на взаимодействие между МВР и агенцията по безопасност на храните. Докато това стане, нужната координация е налице, уверява министърът. Как се действа, ако бъде намерено животно без стопанин В отговора си министърът обяснява и друга процедура - как се действа при намиране на животни и кои институции се уведомяват. когато става дума за \"животни от защитени видове\" Регионалната инспекция по околната среда и водите се сигнализира, . За \"ловни обекти\" е отговорна регионалната дирекция по горите или държавното горско стопанство. За \"селскостопански животни\" е компетентна областната дирекция по безопасност на храните, а за \"кучета и котки\" - съответната община. Получен на спешния тел.112 сигнал за животно в беда се предава на пожарната. Сигналите за престъпления срещу животно се позават към съответната областна дирекция на МВР, се разбира още от отговора на министъра. В него се допълва, че \"когато се установи, че повикването не изисква намеса на службите за спешно реагиране, но е свързано с функциите на местната администрация или на териториалните звена на министерства или други административни структури, информацията се предава на съответната структура за предприемане на действия.\" Дирекция \"Национална система 112\" е подписала 265 типови протокола с всички общини в България, съдържащи текст за предаване на:  \".", "date": "2018.07.06", "title": "Насилието над животни - повече зоополицаи, но и повече престъпления"}
{"url": "https://www.dnevnik.bg/sport/2018/07/06/3230718_dnes_na_svetovnoto_belgiicite_izlizat_v_macha_na/", "text": "Световното първенство по футбол в Русия навлиза в решителната си фаза с началото на четвъртфиналите. Първите два двубоя от горната половина на схемата ще представят сблъсък между отбори от Южна Америка и Европа. От 17.00 часа Уругвай среща Франция, а в 21.00 фаворитът за титлата Бразилия се изправя срещу талантливия белгийски отбор. Големият тест за фаворита Двубоят между Бразилия и Белгия е първото голямо изпитание за \"селесао\". Досега в турнира бразилците не срещнаха съпротива, макар воденият от Тите състав да показа колебания. След равенството срещу Швейцария (1:1) и измъчения успех в добавеното време над Коста Рика (2:0), без да показват зрелищен футбол, бразилците изглежда постепенно напипаха правилния ритъм с безпроблемни победи срещу Сърбия (2:0) и Мексико (2:0) в осминафинала. Сега те се изправят срещу атакуващата мощ на Белгия. \"Червените дяволи\" са най-резултатният отбор на шампионата с 12 попадения в четири мача. Вероятно белгийците ще излязат с увереност в двубоя след вдъхновеното представяне в осминафинала срещу Япония, в който успяха да направят впечатляващ обрат от 0:2 до 3:2. \"Белгийците са много силни физически и технически. Във всички турнири Бразилия е фаворит, но знаем, че това не е достатъчно. Трябва да работим здраво и да даваме най-доброто от себе си във всеки мач, ако искаме да спечелим титлата. Ще продължим да работим здраво и ще починем добре, защото двубоят ще бъде още по-труден\", каза Тиаго Силва след успеха срещу Мексико.  Петкратните световни шампиони имат неразкрити възможности, като големите очаквания са насочени към  звездата Неймар . Нападателят не впечатли с изявите си досега въпреки двата си гола. Играчът на ПСЖ е направил най-много докосвания в наказателното поле на съперника - 48, което е с 16 повече от Еден Азар. Капитанът на Белгия ще се опита да поведе съотборниците си към голям пробив в турнира. В историята белгийците са стигали веднъж до полуфиналите на световни първенства през 1986 г., като преди четири години в Бразилия отпаднаха на четвъртфинал от Аржентина. Въпреки силата си в атака, в мача с Япония се видяха трудностите на белгийците срещу добре организирана защита. \"Червените дяволи\" обаче превъзхождат повечето тимове на шампионата с дълбочината в състава, което дава варианти на селекционера Роберто Мартинес. \"Знаем на какво сме способни, но бразилците са фаворити, което ни поставя в нетипична роля. Това е мечтан мач за нашите играчи. Те са родени да играят в такива двубои. Като треньор имам много опции с този отбор, но знам в главата си какво искам да направя\", каза Мартинес в навечерието на двубоя. Двата отбора са се срещали веднъж на световни първенства - в осминафинала през 2002 г., когато бразилците надделяха с 2:0. В състава на Белгия няма проблеми, докато за \"селесао\" ще отсъстват контузеният Дъглас Коста и Каземиро, който е наказан заради натрупани жълти картони. Може ли прагматизмът на Уругвай да спре Франция Фазата на четвъртфиналите ще бъде открита с двубоя между Франция и Уругвай. Южноамериканците спечелиха всичките си четири мача досега, като допуснаха едва един гол. Те са отправили поглед към класиране сред първите четири на световни финали за втори път в последните три издания на турнира. Важно за амбициите на уругвайците ще бъде участието на Единсон Кавани. Нападателят получи контузия в прасеца в осминафинала срещу Португалия, но  в четвъртък даде надежди на селекционера Оскар Табарес . Кавани се включи в последната тренировка, като ръководителят на лекарския щаб на Уругвай доктор Пан остава оптимист за участието на играча. Ако Кавани не се възстанови навреме, голямата тежест в атаката ще падне върху Луис Суарес. Нападателят на \"Барселона\" е уверен, че с опита си може да помогне на отбора. \"Трябва да бъда от тихите, защото има много млади играчи в състава. Трябва да водя отбора с примера си. С мачовете в националния се научих как да се справям в подобни ситуации\", каза Суарес. В отбраната на Уругвай ще действа дуото на \"Атлетико\" Диего Годин и Хосе Хименес, които ще се изправят срещу съотборниците си в клуба от Мадрид Антоан Гризман и Лукас Ернандес. \"Уругвай ще играе като \"Атлетико\". Те ще се възползват от времето си, ще падат и ще търсят обяснение от съдията. Ще трябва да свикнем с това, че те ще искат да направят мача скучен\", каза Гризман. В лагера на Франция единственият отсъстващ е Блес Матюиди, който ще пропусне двубоя заради натрупани жълти картони. Очаква се неговото място да заеме халфът на \"Байерн\" Корентен Толисо. Основното оръжие на Франция ще бъде 19-годишният Килиан Мбапе. Играчът на ПСЖ се разписа два пъти при успеха с 4:3 срещу Аржентина в осминафинала, като той стана първият тийнейджър след Пеле от 1958 г. с подобно постижение. Четири от последните пет двубоя между двата отбора завършиха при нулево равенство. Французите нямат загуба на световно първенство от южноамерикански съперник в девет поредни мача. \"Петлите\" ще търсят първо класиране на полуфинал от 2006 г., когато стигнаха до финала в надпреварата. \"Стилът на Уругвай е различен от този на Аржентина. Те ще бъдат търпеливи, невероятно организирани са в защита и не допускат много голове. Но те също знаят как да атакуват и са много добри на контраатаки. Превключват от защита в атака по директен начин и имат двама талантливи нападатели. Нужно е да бъдем повече от търпеливи, за да ги отстраним\", каза селекционерът на Франция Дидие Дешан.", "date": "2018.07.06", "title": "Днес на световното: Белгийците излизат за \"мача на мечтите си\" срещу Бразилия"}
{"url": "https://www.dnevnik.bg/bulgaria/2018/07/06/3230965_borisov_i_radev_posreshtat_dnes_purviia_kitaiski/", "text": "Китайският премиер Ли Къцян, който вчера кацна в България, ще прекара следващите три дни в страната в двустранни срещи и участие в регионален форум, преди да отпътува за Германия. Това е първият китайски премиер, дошъл в България от 2000 г. насам, а делегацията му се състои от близо 700 души. За четири дни в София Ли ще се срещне с българското ръководство, а после и с лидерите на страните от Централна и Източна Европа във формата \"16+1\". Сутринта са разговорите с премиера Бойко Борисов, с когото той за последен път  се срещна в Будапеща , а следобед ще го приеме президентът Румен Радев. Миналата година според посланика на Пекин в София Джан Хайджоу търговският обмен между България и Китай е бил 2.13 млрд. долара (ръст от 65%), като износът от страната е бил 960 млн. долара, а вносът - 1.17 млрд. В официалното съобщение на българското правителство се казва, че Борисов и Ли ще обсъдят \"развитието на двустранните отношения и възможностите за допълнително активизиране на търговско-икономическото сътрудничество по време на работна вечеря между двете делегации\". Пленарни разговори между делегациите ще има и с президента Радев по-късно днес, а меморандуми за икономически проекти се очакват на срещата \"16+1\" утре. Опасения В последните седмици китайското ръководство се опитва да успокои Европа, че диалогът с държавите от Централна и Източна Европа по никакъв начин не поставя под въпрос европейската им ориентация и не цели да подкопае устоите на съюза. Преди да отпътува за България, Ли повтори позицията на Китай, че страната му е за разширяване на сътрудничеството с ЕС и съвместно противопоставяне на засилващия се едностранчив подход и протекционизма. \"Китай и ЕС като две значими сили в света трябва да разширяват сътрудничеството си и заедно да се противопоставят на предизвикателствата на фона на засилващия се унилатерализъм и протекционизъм\", каза той и в телефонен разговор с председателя на Европейската комисия Жан-Клод Юнкер, цитиран от \"Синхуа\" и БТА. Агенцията, коментирайки започващата визита на Ли Къцян, посочва, че според китайските митници търговията на Китай със страните от Централна и Източна Европа през 2017 година е достигнала 67.98 млрд. долара, което е с 15.9 на сто повече в сравнение с предходната година. Именно в рамките на форума \"16+1\" българските власти са заявявали желание да подпишат меморандуми за няколко инфраструктурни проекта.", "date": "2018.07.06", "title": "Борисов и Радев посрещат днес първия китайски премиер, дошъл в България от 18 г."}
{"url": "https://www.dnevnik.bg/sviat/2018/07/06/3230961_v_armeniia_premierut_vodi_pohod_sreshtu_korupciiata/", "text": "Подхващайки армията, после училищата и митниците, новият арменски премиер започна всеобхватен кръстоносен поход срещу корупцията, след като масовите демонстрации го доведоха на власт не без съпротива от страна на елитите на тази малка кавказка страна. Никол Пашинян  бе избран през май от депутатите  на премиерския пост с разширени правомощия, след като събираше в продължение на седмици десетки хиляди арменци по улиците, за да протестират срещу бившия президент Серж Саргсян и неговото намерение да остане във властта като министър-председател. Харизматичният 42-годишен бивш журналист изгради популярността си върху обещанието да сложи край на вездесъщата корупция, която от дълго време бе основната причина за недоволство на населението от управляващата класа. Миналия месец арменското правосъдие стартира две антикорупционни разследвания, засягащи едновременно властите в столицата Ереван, армията, митниците, а също така и училищата. Бяха задържани двама високопоставени служители. Претърсванията засегнаха също брата и племенника на Серж Саргсян. Според следователите компанията на племенника на бившия президент е заподозряна в укриването на данъци в размер, равняващ се на близо 500 000 евро. Най-големият удар бе осъществен в средата на юни с ареста на пенсионирания генерал Манвел Григорян, който също така бе депутат от бившата управляваща Републиканска партия на Саркисян. Тази уважавана фигура от войната с Азербайджан през 90-те години е обвинена в присвояване в големи размери на ценности, представляващи държавна собственост, и в незаконно притежаване на оръжия. Оръжия и луксозни автомобили Ръководството на Републиканската партия първоначално разкритикува \"незаконния и политически\" арест, но в крайна сметка реши да изключи бившия генерал след публикуването на доказателства от страна на следствието. Обществената телевизия разпространи кадри, показващи претърсването на намираща се в провинцията вила на Манвел Григорян, където полицията намери скривалище за оръжия, колекция луксозни леки коли и автомобили, първоначално предназначени за армията, но прехвърлени на името на близките му. Според разследващите бившият герой от войната, който бе натоварен със задачата да снабдява армията с хуманитарна помощ в качеството му на председател на обществото на арменските ветерани, е присвоил изпратени от ученици за войниците хранителни продукти, за да храни с тях животните от частната си зоологическа градина. Той бе лишен от парламентарен имунитет и временно задържан в очакване на процес. \"Ние ставаме свидетели на най-голямото разкриване на корупция в историята на страната ни\", подчерта премиерът Никол Пашинян, коментирайки този случай пред членовете на министерския си съвет. \"Съпротива\" Експерти смятат, че обемът на корупцията на стария властови елит, разкрит благодарение на усилията на Никол Пашинян, нанесе фатален удар по контрола, упражняван от Републиканската партия над тази бивша съветска република. \"Корупцията в Армения е съветско наследство, но дори и през онази епоха тя не бе тъй скандална и разпространена\", обяснява анализаторът Хакоб Бадалян, добавяйки, че населението осъзнава, че \"подобни престъпления е нямало как да бъдат осъществени без съучастието на бившето правителство\". \"Арестът на Григорян бе тежък удар за републиканците. Те понесоха за него морална отговорност и шансовете им да победят на следващите избори са вече близо до нулата\", подчертава друг експерт - Виген Хакобян. Макар че кръстоносният поход на Никол Пашинян вече промени политическия пейзаж в Армения, прогонвайки старите елити, експертите предвиждат \"съпротива на корумпираните служители, които усещат, че приближава и техният ред\". \"Пашинян и правителството му водят борба срещу корупцията поетапно и внимателно, защото осъзнават, че могъщи сили могат да се опитат да нанесат ответен удар\", разкрива Хакобян. Миналата седмица близкият съюзник на Пашинян Артур Ванецян, оглавяващ арменските служби за сигурност, разкри пред журналисти, че \"определени групи\" планират покушение срещу премиера реформатор. /БТА", "date": "2018.07.06", "title": "В Армения премиерът води поход срещу корупцията седмици след като пое властта"}
{"url": "https://www.dnevnik.bg/evropa/2018/07/06/3228003_slovakiia_-_nai-noviiat_front_na_informacionnite_voini/", "text": "Ожесточена информационна война се води в Словакия. От едната страна са масовите медии, които се представят за защитници на журналистическите ценности срещу дезинформацията, а от другата са т.нар. алтернативни медии, които се обявяват за борци срещу цензурата. Миграцията се превърна в основно бойно поле, а бежанците – в жертви, пише EUobserver. Словакия почти не усети мигрантската криза, която връхлетя Европа през 2015 г. В страната има само няколко стотин бежанци. И все пак много хора се безпокоят от тях. Според проучване на \"Галъп\" от 2016 г. 61% от словаците са против приемането на мигранти. \"Водещите медии отказаха да дадат на тези хора (които са против имигрантите) пространство. Това ги вкара в ролята на \"отвратителни расисти\", твърди Юрай Полацек, който управлява сайта Medzicas. По думите му \"дебатът трябва да включва тези, които не са съгласни, и това не може да се намери в традиционните медии\". \"Medzicas е гласът на тези хора\", допълва Полацек. Той всъщност ръководи няколко медийни проекта, които предизвикват прозападната ориентация на страната. През последните години броят на подобни медии бързо се увеличи, а някои от тях привлякоха голям интерес. Тези нови медии са наричани с много различни имена – от антисистемни до водещи кампании за дезинформация. Говорейки за западната морална, икономическа, политическа и социална деградация, те биват обвинявани, че са агенти на Кремъл, макар да няма доказателства за директни връзки между тях и Русия. Алчните бежанци Историите за мигранти, които те разказват, са предимно негативни и в тях бежанците биват представяни като убийци и изнасилвачи. Освен това се предупреждава, че ислямът ще разруши Европа такава, каквато я познаваме. Бежанците и ислямът се описват като опасност и се твърди, че мигрантите не оценяват помощта, която получават. Други теми, които често се коментират, са сексизъм, пътищата на мигрантите, проблеми с интеграцията, критики към ЕС и политическия елит, опозицията в чужбина. \"Ние информираме за нещата, които масовите медии отказват да публикуват\", коментира Норберт Лихнер. Той основава две радиостанции - Slobodny Vysielac през 2013 г. и Infovojna през 2015 г. \"Нямам нищо против това да изглеждаме като ксенофоби, ако това означава, че камион няма да блъсне жена ми\", казва той, твърдейки, че традиционните медии никога няма да признаят, че ЕС не успява да контролира кой влиза в блока. Обвиненията срещу останалите медии обаче изглеждат необосновани. Анализ на новините между август 2017 и януари 2018 г. показва, че около една трета от историите в традиционните медии са отрицателни. Неутралните истории са около половината. За сравнение, три четвърти от историите в \"алтернативните медии\" са отрицателни. Анализът се основава на 109 статии, събрани чрез Buzzsumo, онлайн система, която позволява да се идентифицира най-популярното съдържание, споделяно в социалните мрежи. Силата на \"Фейсбук\" Алтернативните медии твърдят, че тяхната информация завършва картината на мигрантската криза. Според няколко проучвания в съседна Чехия обаче само част от хората, които четат алтернативни медии, балансират възгледите си чрез традиционните. Алтернативните медии доминират дебата за миграцията във \"Фейсбук\". Hlavne Spravy, най-популярният подобен сайт в Словакия, е публикувал в социалните мрежи повече бежански истории от която и да е друга медиа. Те са били 12 пъти по-споделяни, отколкото историите в традиционния ежедневник SME, който има почти седем пъти повече посещения според инструмента за анализ на данни Similarweb. Не са правени проучвания за влиянието на алтернативните медии върху общественото мнение в Словакия. Отношението към мигрантите в страната обаче е предимно негативно още отпреди те да започнат да се занимават с темата. Според доклад от 2017 г. на Института за изследване на журналистиката на \"Ройтерс\" над 50% от словаците четат новини от \"Фейсбук\". Проучване на \"Евробарометър\" от 2018 г. показа, че 47% от словаците, които се информират за новините чрез социалните мрежи, им вярват. Журналистика или пропаганда Докато алтернативните медии критикуват масовите, че \"цензурират\" несъгласните, последните отправят критики за липса на журналистически ценности. \"Тях не ги е грижа за етиката. Тяхната мисия не е да информират... а да водят кампания – срещу системата, мюсюлманите, Запада, коментира журналистът Владимир Снидл. Бежанската криза е благословия за тях. Преди няколко години критиците на ЕС нямаха никакви големи теми. Сега те използват миграцията, за да поставят под въпрос целия европейски проект.\" Убийството на  словашкия разследващ журналист Ян Куцяк  даде нов тласък на традиционните медии. \"Наблюдава се засилен интерес към работата на журналистите и по-голямо уважение към тази професия. Въпросът е дали традиционните медии ще съумеят да задържат това засилено внимание\", смята блогърът Якуб Года.", "date": "2018.07.06", "title": "Словакия - най-новият фронт на информационните войни в ЕС"}
{"url": "https://www.dnevnik.bg/sviat/2018/07/06/3231070_vodolaz_pochina_pri_opita_za_spasiavane_na_decata_v/", "text": "Участник в операцията за спасяване на група момчета и треньора им по футбол, хванати в капан в пещера в Тайланд, е починал поради липса на кислород, предадоха световните агенции, цитирани от БТА. Мъжът, бивш морски тюлен, се бил включил в операцията като доброволец. Той починал през нощта, след като доставил бутилки с кислород. \"За съжаление на връщане той е останал без кислород\", заяви ръководител на операцията. Тайландските власти са в надпревара с времето, за да изпомпат водата от наводнената пещера, където 12 момчета и техният треньор по футбол са блокирани от 23 юни. Тайландската полиция междувременно съобщи, че 56 души остават в неизвестност, след като корабче се преобърна при буря край туристическия остров Пукет вчера, предаде \"Асошиейтед прес\". На борда на плавателния съд имало общо 105 души, сред които 93 туристи. 48 пътници били спасени. Потвърдена е смъртта на един китаец. В района на корабокрушението имало 5-метрови вълни. Друго корабче с 42 души на борда се преобърнало вчера. Всички хора на борда били спасени.", "date": "2018.07.06", "title": "Водолаз почина при опита за спасяване на децата в Тайланд"}
{"url": "https://www.dnevnik.bg/sport/2018/07/06/3231038_autuori_iskam_otborut_da_zabravi_vsichko_koeto_e/", "text": "Мениджърът на \"Лудогорец\" Пауло Аутуори показа взискателност след спечелването на първото си отличие с отбора. Той дебютира начело на шампионите с  успех с 1:0 срещу \"Славия\", донесъл на тима Суперкупата . \"Винаги е добре да започнеш с победа. Победата е успех, а той е като огъня - свети и може да изчезне. Предпочитам престижа, но за да го има, трябва да се работи всеки ден. Това създава условия за победи\", каза Аутуори. \"Това, което искам от отбора, е да забрави всичко, което са спечелили, за да имат амбиция да постигат други победи\", продължи той. Аутуори посвети победата на предишния треньор Димитър Димитров-Херо. Бразилецът изтъкна, че благодарение на предшественика му на поста отборът е стигнал до този мач. По думите му процесът по селекцията винаги е отворен. \"Винаги сме готови за възможности за подсилване на отбора\", добави той. \"Лудогорец\" насочва вниманието си към мача с  \"Крусейдърс\" от Северна Ирландия  в квалификациите на Шампионската лига следващата седмица.", "date": "2018.07.06", "title": "Аутуори: Искам отборът да забрави всичко, което е спечелил, за да има амбиция"}
{"url": "https://www.dnevnik.bg/sviat/2018/07/06/3231072_okonchatelnata_sdelka_v_germaniia_e_bez_centrove_za/", "text": "Управляващата коалиция в Германия постигна споразумение за борба с нелегалната имиграция и затягане на политиката на даване на убежище, предадоха световните агенции. В него се посочва, че обработването на молбите на мигрантите ще става в полицейските участъци, а не в специални центрове, както и че Германия няма да предприема едностранни действия по връщане на мигранти, които са били регистрирани за пръв път в друга страна от ЕС. То бе договорено от лидерите на трите партии, които са част от правителство - Християндемократическия съюз (ХДС) на канцлера Ангела Меркел, традиционния му баварски съюзник, Християнсоциалния съюз (ХСС) на министъра на вътрешните работи Хорст Зеехофер, и Германската социалдемократическа партия (ГСДП) начело с Андреа Налес. Те се ангажираха до края на годината да бъде приет закон за имиграцията. ДПА определя споразумението като облекчение за Меркел, след като спорът за миграцията заплаши управляващата коалиция с разпадане. Германският канцлер бе подложен на натиск от дългогодишния си съюзник ХСС да засили контрола по границите на страната. Споразумението на две страници, постигнато след кратка среща в историческата сграда на Райхстага в Берлин, слага край на един свиреп спор, който заплаши с разпадане голямата коалиция на Меркел броени месеци след нейното създаване и отслаби политическите позиции на канцлера, който е на поста вече четвърти мандат, отбелязва Ройтерс.  Източници на ДПА казаха, че на преговорите в Берлин е било договорено споразумение за борба с нелегалната имиграция и затягане на политиката на даване на убежище. Те не дадоха подробности. Имиграцията в Германия намаля драматично след пика на мигрантската криза през 2015 г., отбелязва ДПА. Въпросът обаче остава приоритетен в политическия дневен ред в страната, още повече че ХСС се готви за регионални избори в своята провинция Бавария, на които позициите му изглеждат застрашени от антиимигрантската партия \"Алтернатива за Германия\" (АзГ). Лидерът на социалдемократите Андреа Налес потвърди, че е постигнато споразумение, предаде \"Ройтерс\". Трите партии от управляващата коалиция в Германия са се договорили да бъде ускорен процесът на връщане на кандидатите за убежище, които вече са били регистрирани в други страни - членки на ЕС, в съответствие с правилата на съюза, съобщи Налес. Тя обаче уточни, че Германия няма да предприема едностранни действия в тази насока. Германия ще връща такива кандидати за убежище само в държави, с които е сключила съответни споразумения, отбелязва \"Ройтерс\". Налес освен това подчерта, че няма да бъдат създавани никакви транзитни центрове за мигранти, както искаше вътрешният министър Хорст Зеехофер. Въпреки това лидерът на ХСС заяви, че е много доволен от постигнатото споразумение. По-рано Зеехофер предложи кандидатите за убежище в Германия да бъдат връщани още на границата - идея, която заплаши управляващата коалиция с разпадане, отбелязва \"Ройтерс\". Споразумението предвижда случаите на кандидатите за убежище, регистрирани в други страни, да бъдат разглеждани до 48 часа в полицейски участъци, а не в специални транзитни центрове, ако те не може да бъдат транспортирани до летището на Мюнхен, откъдето да бъдат върнати в държавата от ЕС, където първо са били регистрирани, отбелязва \"Ройтерс\". \"Франс прес\", цитирана от БТА, припомня, че държави като Италия и Австрия възроптаха срещу плановете на Германия да им връща мигранти. Споразумението бе постигнато в момент, когато ново проучване на общественото мнение за обществената телевизия А Ер Де показа, че огромното мнозинство от германците, 78 процента, са недоволни от правителството на Меркел, отбелязва ДПА. Делът им се е увеличил с цели 15 процента само за един месец.  Само 21 процента от германците са доволни от своето правителство - с 16 процента по-малко от юни. Спорът в управляващата коалиция е навредил според проучването повече на Зеехофер, отколкото на Меркел. Рейтингът на канцлера се е понижил с 2 процента до 48 процента, а този на вътрешния министър - с цели 16 процента до 27 процента. Според две трети от анкетираните обаче Меркел губи контрол над двете по-малки партии в управляващата коалиция. Според друго проучване на общественото мнение в Германия блокът ХДС/ХСС би получил на избори 30 процента - спад от 1 процент. Подкрепата за ГСДП се запазва на равнище от 18 процента. Сред опозиционните партии АзГ и Зелените печелят по 1 процент - съответно до 16 и 14 процента. Левите губят 1 процент до 9 процента, а подкрепата за либералната Свободна демократическа партия (СвДП) остава 8 процента. ", "date": "2018.07.06", "title": "Окончателната сделка в Германия е без центрове за мигранти и едностранното им връщане"}
{"url": "https://www.dnevnik.bg/sviat/2018/07/06/3231075_sasht_vdignaha_mitata_za_kitaiski_stoki_za_34_mlrd/", "text": "Съединените щати наложиха мита на внос от Китай, потвърди президентът Доналд Тръмп, цитиран от \"Асошиейтед прес\". Тръмп изрази готовност за рязка ескалация на евентуалната търговска война между двете най-големи икономики в света. САЩ въведоха в 0.01 ч. днес източноамериканско време (7.01 ч. българско време) мита върху вноса на китайски стоки за 34 милиарда долара - първа стъпка от потенциални реципрочни мерки с Китай. Пекин обеща да отговори бързо с мита върху американски стоки на същата стойност. Китай в абсолютно никакъв случай няма да даде първия изстрел в търговска война със Съединените щати и няма да въведе първи мита за американски стоки, заяви в сряда министерството на финансите, цитирано от \"Ройтерс\".  Според информиран източник на \"Ройтерс\" Пекин ще въведе мита за американски стоки на стойност 34 милиарда долара на 6 юли, но в петък сутринта още не бе ясно дали мярката е влязла в сила. По-рано президентът на САЩ Доналд Тръмп заплаши да засили търговския конфликт с мита за китайски стоки до 400 милиарда долара, ако Пекин приеме ответни мерки срещу американските мита, които трябва да влязат в сила в петък. Сумата почти съответства на годишната търговия между двете страни. Преминаването към тази фаза ще означава избухване на тотална търговска война САЩ - Китай с тежки последици за икономиките им и на световната търговия. В сегашната ситуация китайската страна е по-потърпевша поради експортно ориентираната ѝ икономика. Но ефектът от мита за стоки за 34 - 50 млрд. долара ще е ограничен. Прагът на големия конфликт е сочен от анализатори около 250 млрд. долара.", "date": "2018.07.06", "title": "САЩ въведоха митата за китайски стоки за 34 млрд. долара"}
{"url": "https://www.dnevnik.bg/sviat/2018/07/06/3231076_sedem_dushi_sa_ezkekutiraniv_iaponiia_za_napadenie_sus/", "text": "Шоко Асахара, лидерът на сектата \"Върховна истина на Аум\", и шестима негови последователи бяха екзекутирани в Япония днес, предадоха световните агенции, цитирани от БТА. Смъртните им присъди бяха изпълнени чрез обесване. Общо 13 последователи на апокалиптичната антисоциална секта бяха осъдени на смърт заради атаките с газ зарин в час пик в метрото на японската столица Токио през март 1995 г., при които загинаха 13 и бяха ранени над 6000 души. Заринът, нервнопаралитичен агент, е бил създаден от нацистите, припомня ДПА. Първи бе екзекутиран Шоко Асахара, чието истинско име е Чидзуо Мацумото. Това са първите изпълнени смъртни присъди срещу членове на \"Върховна истина на Аум\", отбелязва \"Франс прес\". Това стана 23 години след атаките и 19 години след издаването на първата смъртна присъда. Съгласно японското законодателство смъртните присъди се изпълняват в срок от шест месеца след тяхното окончателно потвърждаване. На практика обаче екзекуциите се бавят с години, посочва \"Франс прес\". През 80-те и 90-те години на миналия век сектата успя да привлече до 10 000 последователи, включително учени, лекари, адвокати и други представители на елита, преди да извърши шокиращите атаки със зарин в токийското метро и други престъпления. ", "date": "2018.07.06", "title": "Седем души от секта са екзекутирани в Япония за нападение със зарин през 1995 г."}
{"url": "https://www.dnevnik.bg/razvlechenie/2018/07/06/3231079_dnes_e_svetovniiat_den_na_celuvkata/", "text": "Днес е световният ден на целувката Той е отбелязан за пръв път през миналия век във Великобритания, а през 1988 година е признат официално и от ООН. Не е известно как и кога се е появила целувката. Много са легендите за произхода й. Учените обаче предупреждават, че чрез нея за десет секунди могат да се прехвърлят до 80 милиона бактерии от един човек на друг. В същото време целувката увеличава нивото на хормоните в кръвта и може да удължи живота с една минута. Още за целувката вижте във видеото.", "date": "2018.07.06", "title": "Днес е световният ден на целувката"}
{"url": "https://www.dnevnik.bg/bulgaria/2018/07/06/3231082_kratki_novini_selo_samoranovo_iska_da_se_otdeli_ot/", "text": "Кратки новини е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Инцидентът е станал тази нощ в столичния кв. \"Слатина\", съобщи Би Ти Ви. Щетите са за 80 хил. лв. Видеозапис показва момента на покушението. От него се вижда, че подпалвачите прерязват мрежата и така проникват в автокъщата. Сегашните собственици съобщиха, че на предишния наемател също е била подпалена най-скъпата кола. Село Самораново иска да се отдели от община Дупница Жителите на едно от трите най-големи села в общината са недоволни заради лошото състояние на улиците, съобщи БНТ. Проблеми има и с ВиК мрежата - в половината от къщите всеки ден няма вода. Жителите искат да направят подписка за провеждане на местен референдум, за да се отделят от община Дупница. От общината в Дупница са изненадани от решението на жителите за референдум.", "date": "2018.07.06", "title": "Кратки новини: Полицията в София задържа моторист, блъснал жена и избягъл"}
{"url": "https://www.dnevnik.bg/evropa/2018/07/06/3231080_evrokomisiiata_pita_horata_dali_iskat_da_bude/", "text": "Европейската комисия започна проучване дали гражданите искат да бъде запазено лятното часово време, или предпочитат да бъде премахната тази често поставяна под въпрос практика, при която часовниците се преместват с един час напред за шест месеца в годината, предаде ДПА, цитирана от БТА. Допитването (можете да участвате  тук ) ще продължи до 16 август. Дотогава хората могат да заявят дали искат да запазят лятното часово време, или да го премахнат, както и дали предпочитат лятното или зимното часово време. Еврокомисията каза, че проучването е започнало след  искане на Европейския парламент  през февруари, а също на  граждани и някои страни - членки  на ЕС. Тя задава пет въпроса, при които хората трябва да кажат как преживяват лятното часово време, дали искат да го запазят, или да премахнат съществуващата уредба и защо, както и да уточнят дали предпочитат часовниците да останат за постоянно с един час напред или назад. През март анкета показа, че 73 процента от германците предпочитат да бъде премахнато лятното часово време. Малцина обаче очакват то да бъде премахнато през следващите пет години. Лятното часово време е въведено в няколко европейски страни с цел да се пести енергия през Първата световна война. Според законодателството на ЕС часовниците в общността се преместват с един час напред в последната неделя от март и се връщат отново в последната неделя на октомври. В началото на февруари еврокомисарят по транспорта Виолета Булц обясни, че европейските правила изискват да има координация в смяната на времето. \"Ако има некоординирана смяна на времето, ще се създадат много сериозни проблеми за доброто функциониране на единния пазар и най-вече за отрасъла на транспорта. Ако решим да спрем със смяната на времето, това трябва да се направи в целия ЕС едновременно и по един и същ начин\", уточни тя. Преди това Европарламентът призова да се направи задълбочена оценка на настоящата смяна между зимно и лятно часово време. Евродепутатите отчитат, че множество проучвания не са успели да достигнат до заключение за въздействието на промяната на часовете, както и че съществуват опасения за човешкото здраве от тези смени. Затова парламентът призова, ако е необходимо, еврокомисията да предложи премахването на лятното часово време. Действащата директива влезе в сила през 2011 г. и предвижда въвеждане и отмяна на лятното часово време съгласувано в ЕС за целите на вътрешния пазар. След призива на Европарламента  Европейската комисия заяви, че  продължава оценката на предложението за отмяна на лятното часово време.", "date": "2018.07.06", "title": "Еврокомисията пита хората дали искат да бъде премахнато лятното часово време"}
{"url": "https://www.dnevnik.bg/sviat/2018/07/06/3231083_direktorut_na_agenciiata_za_zashtita_na_okolnata_sreda/", "text": "Директорът на американската Агенция за защита на околната среда Скот Пруит подаде оставка, предадоха световните агенции, цитирани от БТА. \"Приех оставката на Скот Пруит\", обяви в \"Туитър\" президентът на САЩ Доналд Тръмп. Той благодари на Пруит за \"изключителната работа\" и уточни, че природозащитната агенция ще бъде оглавена временно от досегашния си заместник-директор Андрю Уийлър. Тръмп не посочи причини за оттеглянето на Пруит. Впоследствие президентът на САЩ уточни пред репортери, че директорът на екологичната агенция сам е отишъл при него и му е казал, че се оттегля от поста. Пруит се аргументирал, че скандалите около него отвличат вниманието от работата на администрацията. Иначе той отрича да е извършил нещо нередно. Вече бившият директор на американската Агенция за защита на околната среда бе замесен в редица скандали заради начина му на живот и използването на държавни средства, припомня \"Франс прес\". \"Асошиейтед прес\" отбелязва, че Пруит се бе превърнал в постоянен източник на проблеми за президента, дошъл на власт с обещание да \"пресуши блатото\". Списъкът с потенциални етични нарушения от страна на Пруит е дълъг - от злоупотреба с държавни средства, през разточителни разходи до съмнителни връзки с лобисти. Вече бившият директор бе обект на многобройни разследвания, включително от Конгреса. Пруит, който е изразявал  скептицизъм по въпросите на глобалното затопляне , се посвети до голяма степен на зачеркването на екологичното наследство на предишния президент на САЩ, Барак Обама. Той отмени редица природозащитни мерки от времето на Обама с аргумента, че вредят на бизнеса. Това му навлече многобройни обществени критики, но и похвали от компании.", "date": "2018.07.06", "title": "Директорът на Агенцията за защита на околната среда в САЩ подаде оставка"}
{"url": "https://www.dnevnik.bg/na_put/2018/07/06/3230393_fotogaleriia_stolicata_na_baroka_v_puliia/", "text": "Италианската област Пулия е популярна сред българите, особено след като до нейната столица - Бари, от София лети нискотарифен превозвач. Обикновено обиколката из областта включва Бари, Алберобело, Мартина Франка и още няколко по-близки до столицата градчета. Почти на самия връх на тока на \"Ботуша\" обаче се намира една от столиците на барока, както е известен Лече.", "date": "2018.07.06", "title": "Фотогалерия: Столицата на барока в Пулия"}
{"url": "https://www.dnevnik.bg/evropa/2018/07/06/3231085_otrovenata_s_novichok_dvoika_v_eimsburi_e_imala_doseg/", "text": "Двойката британци, отровени с  бойно отровно вещество \"Новичок\" , са имали досег със заразен предмет, предадоха световните агенции, като се позоваха на Скотланд ярд. Лондонската полиция съобщи в комюнике, че това е било потвърдено от нови изследвания на проби от пациентите. Антитерористичният отдел на Скотланд ярд пое разследването на  инцидента в югозападния английски град Еймсбъри  съвместно с полицията в графство Уилтшър. 45-годишен мъж и приятелката му, на 44 години, са в критично състояние, след като са били изложени на действието на \"Новичок\". Детективи продължават да се опитват да установят източника на заразата. Полицията следи състоянието на хората, които са имали контакт с двойката. До момента никой друг човек не е проявил същите симптоми на отравяне. Еймсбъри се намира само на десетина километра от Солсбъри, където през март бяха отровени с \"Новичок\"  бившият руски разузнавач Сергей Скрипал , превърнал се в двоен агент, шпионирал в полза на Великобритания, и дъщеря му Юлия. Великобритания обвини за покушението Русия, която отрече да е замесена./БТА", "date": "2018.07.06", "title": "Отровената с \"Новичок\" двойка в Еймсбъри е имала досег със заразен предмет"}
{"url": "https://www.dnevnik.bg/bulgaria/2018/07/06/3231087_oshte_edno_ognishte_na_afrikanska_chuma_po_svinete_e/", "text": "Още едно огнище на африканска чума по свинете е установено в румънския град Констанца, на 60 километра от българската граница, съобщи БНТ. С него броят на огнищата на заболяването в Румъния достигна 232. Мерките за контрол по границата продължават да са засилени. На граничния пункт Дунав мост при Русе вече има и информационни табели, които предупреждават, че е  забранено внасянето на свинско месо за лична консумация  от Румъния. В Русенска област има 8 свинекомплекса, в които се отглеждат 100 хиляди свине, което е 30% от свинепроизводството в България. Заради близостта от заразата в тези обекти се извършва дезинфекция на всички влизащи автомобили. Въведен е и пропускателен режим за работниците. \"Два свинекомплеска извършват търговия с Румъния. Автомобилите, които отиват на румънска територия и се връщат обратно с живи свине, подлежат на абсолютен контрол, извършван както от румънска страна, така и от българска по отношение на дезинфекция и следене стриктно шофьорите да не вкарат някаква храна откъм Румъния\", коментира пред БНТ Николай Ненов, началник отдел \"Здравеопазване на животните\" към Областната дирекция по безопасност на храните - Русе. Всички превозни средства, пътуващи в двете посоки през българско-румънската граница, се проверяват от служители на Гранична полиция и Агенция \"Митници\" за внос на свинско месо и колбаси. До момента са конфискувани около килограм хранителни продукти. Поставен е и фризер, където временно да се съхраняват. На денонощие през Дунав мост преминават над 3 хил. леки и тежкотоварни автомобила, а през лятото трафикът се увеличава. В България все още няма огнища на африканска чума по свинете. Болестта не е опасна за хората, но може да причини големи икономически загуби в животновъдния сектор. На последното си заседание  кабинетът одобри допълнителни разходи  в размер на 4.5 млн. лв. по бюджета на Министерството на земеделието, храните и горите за изпълнението на неотложни мерки за  предотвратяване появата на африканска чума по свинете .", "date": "2018.07.06", "title": "Още едно огнище на африканска чума по свинете е установено в Румъния"}
{"url": "https://www.dnevnik.bg/evropa/2018/07/06/3231088_avstriia_shte_proveriava_telefonite_na_bejancite_i/", "text": "Долната камара на австрийския парламент прие вчера поправки в закона за правното положение на чуждите граждани, които ще позволят на властите да проверяват съдържанието на мобилните устройства на мигрантите, да вкарват в ареста нелегалните, които игнорират забраната за пребиваване в Австрия, както и да взимат по 840 евро от бежанците, предаде ТАСС, цитирайки агенция АПА. За затягането на закона единодушно гласуваха депутатите от управляващата коалиция на консервативната Народна партия и крайнодясната Партия на свободата. Новите поправки в закона за правното положение на чуждите граждани бяха разработени по инициатива на вътрешното министерство. През юни те бяха съгласувани с парламентарната комисия по външните работи. Сега австрийското министерство на вътрешните работи ще разполага с пълномощия да задържа нелегални мигранти и да ги арестува за срок до шест седмици на основание на липсата у пристигащите мигранти на документи, разрешаващи пребиваване в Австрия. Освен това правоохранителните органи трябва да получат достъп до мобилните телефони на мигрантите за сверяване на данни и за проверка на маршрута, по който са пристигнали в ЕС, за да може безпрепятствено да бъдат отпращани нарушителите на Дъблинското споразумение. От бежанците ще бъдат изисквани или пък ще се удържа едновременно с изплащането й социалната помощ от 840 евро като такса за предоставянето на убежище. Тревожен план Според в. \"Монд\", цитиран от БТА, Австрия, критикува миграционната политика на ЕС и пледира за система, при която нито една молба за предоставяне на убежище да не бъде депозирана на европейска територия. Изданието се е запознало с документ на австрийските власти, който бил представен на вниманието на национални експерти от 28-те страни - членки на ЕС, по време на неформална среща във Виена на 2 и 3 юли, пише вестникът. Изданието допълва, че това е бил от онзи тип документи, за които не се очаква да станат обществено достояние. В него се отбелязва, че мигрантите са основно млади мъже и \"много от тях са особено податливи на идеологии, които са враждебни на свободата или проповядват насилие\". По примера на Вишеградската група (Унгария, Чехия, Полша, Словакия) Австрия защитава идеята за \"една Европа със затворени граници и пълно изнасяне извън границите на ЕС на правото на убежище\", отбелязва в. \"Монд\". В документа, с който изданието се е запознало, има предложение страните - членки на ЕС, да обмислят \"нова система на защита\", в която \"нито една молба за убежище няма да бъде депозирана на европейска територия\". Целта е през 2025 г. да се гарантира получаване на убежище само на онези, които \"спазват ценностите на ЕС и фундаменталните права и свободи\", пише още в текста. ЕС сега не налага изобщо подобно условие на кандидатите за убежище, припомня в. \"Монд\". В документа още в началото се казва, че \"политическите елити и ЕС като цяло са изгубили контрола на ситуацията\" през 2015 г. по време на пика на миграционната криза. После документът акцентира върху предполагаемата неспособност на 28-те да възпрат мигрантските потоци и да обезопасят общата външна граница, допълва вестникът. Изданието припомня, че  от 1 юли Австрия  е ротационен председател на ЕС. Вестникът посочва още, че от края на миналата година Австрия е управлявана от  коалиция, съставена от десницата и крайната десница .", "date": "2018.07.06", "title": "Австрия ще проверява телефоните на бежанците и ще събира такса за убежище"}
{"url": "https://www.dnevnik.bg/evropa/2018/07/06/3231092_humanitarnata_pomosht_za_migranti_ne_triabva_da_se/", "text": "Хората, оказващи помощ на мигрантите по хуманитарни причини, не трябва да бъдат обект на наказания. Това се казва в резолюция на Европейския парламент, приета вчера, предаде \"Франс прес\", цитирана от БТА. \"Страните членки трябва да гарантират, че хуманитарната помощ за мигрантите не се смята за нарушение на закона\", се казва в документа. Резолюцията бе приета от евродепутатите чрез вдигане на ръка. Според европейско законодателство от 2002 г. страните от ЕС трябва да въведат санкции срещу хора, \"улесняващи\" нередовното влизане, транзит и престой на мигрантите. Но Европейският парламент напомня, че това законодателство дава също така възможност да се направи изключение в случай на действия, смятани за \"хуманитарни\". Евродепутатите съжаляват, че малко страни членки са интегрирали това изключение в своите национални законодателства, и ги призовават да го направят, за да \"гарантират, че лица и организации на гражданското общество, помагащи на мигрантите по хуманитарни причини, няма да бъдат преследвани от закона\". Евродепутатите освен това поискаха от Европейската комисия да внесе яснота какви форми на помощ не трябва да бъдат наказвани. \"Това е от съществено значение в контекст, в който физически лица и неправителствени организации работят неуморно, за да спасят животи в морето и да окажат помощ на сушата\", каза евродепутатът Клод Мораес, представител на левицата в Европарламента. Като пример евродепутатите посочват случая с капитана на кораб на хуманитарна организация, помогнала на мигранти в Средиземно море, който сега е блокиран в Малта, където се твърди, че нямал необходимите документи за влизане в малтийски териториални води. През май съд на остров Лесбос пусна от ареста трима испанци и двама датчани, обвинени, че са подпомагали незаконното влизане на мигранти на този остров в Егейско море, където те участваха в спасителни операции през 2016 г. Във Франция няколко души, които са се притекли на помощ на мигранти, поискали да влязат на френска територия, трябваше да отговарят за действията си пред съда, някои бяха наказани с глоби или получиха условни присъди. Междувременно вчера комисарят по човешките права към Съвета на Европа Дуня Миятович разкритикува  възпрепятстването на спасяването на кораби с мигранти , извършвано от някои европейски страни, предаде ДПА. Тя каза, че това \"застрашава живота на много хора\". \"Страните имат правото да контролират своите граници и да гарантират сигурността, но това не може да става за сметка на човешките права\", каза тя. Миятович допълни, че \"трябва да има свобода за използване на пристанища и други обекти за спасителни операции и операции за подпомагане на мигрантите\".", "date": "2018.07.06", "title": "Хуманитарната помощ за мигранти не трябва да се наказва, заяви Европарламентът"}
{"url": "https://www.dnevnik.bg/evropa/2018/07/06/3231096_pravitelstvoto_v_italiia_smekchi_zakon_za_zaduljitelno/", "text": "Новото популистко правителство на Италия, подкрепяно от партии, флиртуващи с движението против ваксините, смекчи вчера закон за задължително ваксиниране на децата, предаде ДПА, цитирана от БТА. Родителите вече няма да трябва да показват официално удостоверение за ваксиниране, за да записват децата си в училище, казаха образователният министър Марко Бузети и здравният министър Джулия Грило. Вместо това ще им бъде позволено да представят \"собствено удостоверение\", с което да заявят от свое име, че задълженията за ваксиниране са изпълнени. В Италия хората, които правят неверни твърдения в \"собствено удостоверение\", може да бъдат подложени на наказателно преследване, но вероятността да бъдат хванати е сравнително малка. Грило каза, че тя лично вярва във ваксините, и обявявайки, че е бременна, заяви, че детето й ще бъде ваксинирано. Миналата година в Италия при управлението на друго правителство  стана задължително ваксинирането  на деца под 17-годишна възраст срещу 10 болести, включително морбили, рубеола, магарешка кашлица, хемофилус инфлуенце, заушки и варицела. Мерките бяха приети след широко разпространение на морбили, причинено от падане на нивото на ваксиниране под безопасния праг от 95 процента. Грило каза, че положението се подобрява, след като нивото на ваксиниране на бебета против морбили се е увеличило от 87.3 процента през 2016 г. на 91.7 процента миналата година. Според нея обаче родителите имат \"основателни съмнения\" към ваксините, а скоро в парламента ще бъде обсъдено по-обстойно преработване на правилата за ваксинирането. Миналата година съпартиецът на Грило от Движение \"Пет звезди\" Карло Сибилия каза, че единствената \"задължителна и незабавна ваксина\", от която се нуждае Италия, е срещу \"глупостта\" на задължителните ваксини.", "date": "2018.07.06", "title": "Правителството в Италия смекчи закон за задължително ваксиниране на децата"}
{"url": "https://www.dnevnik.bg/sport/2018/07/06/3230996_sevilia_otkaza_da_spori_s_barselona_za_superkupata_na/", "text": "Севиля\" отхвърли предложението на испанската футболна федерация носителят на Суперкупата да бъде определен след само един мач. Идеята беше представена в четвъртък и двата клуба получиха време до полунощ същия ден да дадат отговора си. Испанската федерация предложи мачът да се играе на 12 август на неутрален терен. Появи се дори идеята двубоят да е в Танжер, Мароко. От \"Барселона\" приветстваха хрумването, което е изключение от обичайната практика финалът да е в два мача. Андалусийците обаче не се съгласиха. Президентът на \"Севиля\" Хосе Кастро обяви след спешна среща на ръководството, че федерацията има крайната дума. \"Отказваме възможността да играем един-единствен мач и поддържаме намерението си за две срещи на 5 и 12 август, тъй като сме обвързани с нашите запалянковци и членовете си. Ако федерацията беше казала, че мачът ще е един на 12 август в Танжер и ако го беше наложила, щяхме да го приемем, защото няма да се откажем да играем за Суперкупата\", обясни той. \"Барселона\" стана шампион в Примера дивисион и  спечели Купата на краля, като във финала разгроми с 5:0 тъкмо \"Севиля\" .", "date": "2018.07.06", "title": "\"Севиля\" отказа да спори с \"Барселона\" за Суперкупата на Испания само в един мач"}
{"url": "https://www.dnevnik.bg/evropa/2018/07/06/3231128_novi_proverki_za_chujdencite_koito_putuvat_do_es_bez/", "text": "Пътници от държави извън ЕС, освободени от задължителни визи, ще трябва да получат разрешение, преди да могат да пътуват до съюза, според нови правила, подкрепени от Европейския парламент в четвъртък, предаде пресслужбата на институцията. Новата система на ЕС за информация за пътуванията и разрешаването им (ETIAS), която трябва да бъде оперативна през 2021 година, ще позволява допълнителни проверки на освободени от виза пътници. Тези, за които се смята, че представляват риск от гледна точка на сигурност или нередовна миграция, няма да бъдат допуснати в рамките на съюза. Хора от  над  60 държави и територии , освободени от задължителни визи за влизане в ЕС, ще трябва, преди да пътуват, да попълнят личните си данни (име, дата и място на раждане, пол и националност) в електронен формуляр, данните на документите за пътуване (валидност и държава на издаване на документите), личен адрес и данни за връзка, както и първата европейска държава на влизане. Разрешението за пътуване ще струва 7 евро - безплатно за пътници под 18 години и тези над 70-годишна възраст - и ще бъде валидно за период от три години.  Криминални досиета и пътувания до конфликтни зони Кандидатът ще трябва да информира властите за всякакви сериозни криминални присъди (като тероризъм, сексуална експлоатация на деца, трафик на хора или наркотици, убийство или изнасилване), за пребиваване в определени военни или конфликтни зони или каквито и да било административни решения, които налагат те да напуснат държавата, през последните десет години. В случаи на терористични престъпления периодът ще бъде удължен до последните двадесет години, като ще бъдат необходими допълнителни изяснения за дати и държави на присъдата. Допълнителни проверки Всеки кандидат ще бъде проверяван автоматично във всички съответни бази данни, за да се провери дали съответният документ за пътуване е съобщен като изгубен или откраднат и дали лицето се издирва за арест. Преобладаващата част от кандидатите ще получават разрешението си почти веднага. След одобрението от европарламента законодателството ще трябва да бъде официално прието от Съвета на министрите и после публикувано в Официалния вестник на ЕС. Целта е системата да бъде оперативна през 2021 г.", "date": "2018.07.06", "title": "Нови проверки за чужденците, които пътуват до ЕС без визи, се очакват от 2021 г."}
{"url": "https://www.dnevnik.bg/evropa/2018/07/06/3231145_sled_obvineniiata_na_italiia_soros_otvurna_che_ne_iska/", "text": "Джордж Сорос няма таен план да напълни Европа с мигранти, заяви вчера неговата мрежа от благотворителни организации в отговор на твърденията на италианския вътрешен министър Матео Салвини, предаде ДПА. Фондациите \"Отворено общество\" цитираха изказването на Салвини пред италианска телевизия, че Сорос \"желае Италия да се превърне в огромен бежански лагер, защото харесва робите\". \"Приканваме министър Салвини да спре да повтаря тези и подобни неверни твърдения за г-н Сорос и работата на фондациите \"Отворено общество\", заявиха те. Роденият в Унгария 87-годишен американски филантроп се превърна в  омразна фигура за представителите на европейската крайна десница , които го възприемат като спонсор на поддържащи миграцията благотворителни организации, припомня агенцията. Неправителствените организации на Сорос заявиха, че огромните им дарения за италиански организации са свързани с много социални въпроси, сред които и миграцията, но добавиха, че не предоставят финансиране за операциите по издирване и  спасяване на мигранти в Средиземно море , въпреки че приветстват тази дейност. Сорос и Салвини влязоха в конфликт и миналия месец, когато  Сорос намекна  при посещение в Италия, че Лигата на Салвини може да е получила средства от руския президент Владимир Путин. Салвини отрече, но определи Путин като \"един от най-добрите държавници\", и каза, че изпитва срам от факта, че \"безскрупулен спекулант като Сорос\" е получил поле за действие в Италия, отбелязва ДПА./БТА", "date": "2018.07.06", "title": "След обвиненията на Италия Сорос отвърна, че не иска да напълни Европа с мигранти"}
{"url": "https://www.dnevnik.bg/biznes/2018/07/06/3231150_bulgariia_iska_da_iznasia_tjutjun_za_kitai_i_da_pravi/", "text": "България планира да изнася тютюн за Китай, да изгради товарно летище с китайска помощ край софийското село Доброславци и да изпрати в Китай аташе по туризма. Това съобщава в интервю за \"24 часа\" министърът на икономиката Емил Караниколов по повод започващата в София среща между Китай и страните от Централна и Източна Европа. В рамките на форума България и Китай ще подпишат меморандум за изкупуването на тютюна. \"Чайна табако\" е един от най-големите производители на тютюни и тютюневи изделия, като държи около 42% от общата световна търговия. Знам, че за миналата година са имали 132 млрд. долара оборот. Целта ни е българският тютюн, който за мен е изключително качествен, да може да се купува от китайската компания\", казва министърът. Друга идея е да се възроди бившето военно летище край Доброславци, където на 3000 декара може да се развие международен логистичен център за азиатски стоки. \"Според мен най-добрият вариант е държавата да го изгради и да го даде на оператор. За нас е важно китайските самолети да кацат тук, защото, дори да транспортират китайски стоки за Европа, няма да се върнат празни, нали?\" коментира Караниколов. Той добавя, че държавата планира да изпрати в Китай аташе по туризма. Идеята е да се организират екскурзии с престой от по няколко дни в няколко съседни държави. По данни за миналата година китайските туристи в България са около 2000 души, докато Хърватия е отбелязала 35-процентен ръст. ", "date": "2018.07.06", "title": "България иска да изнася тютюн за Китай и да прави логистичен хъб край София"}
{"url": "https://www.dnevnik.bg/zelen/2018/07/06/3231149_poslednata_cirkova_mechka_ot_surbiia_veche_e_v_nov_dom/", "text": "Последната циркова мечка от съседна Сърбия стигна до новия си дом в Швейцария. Транспортирането осъществи екип на международната организация за защита на животните \"Четири лапи\", включващ и български експерти от Парка за танцуващи мечки край Белица. Единадесетгодишният Напа, роден в зоопарк и прекарал почти целия си живот зад решетки, е първият обитател на новопостроения спасителен център за кафяви мечки \"Ароза\" в швейцарския кантон Гризон.  Мечокът Напа е роден в зоопарк в западната ни съседка, откъдето е продаден на местния цирк \"Корона\". Още от малък е бил обучаван за участие в представления. След като през 2009 г. в Сърбия влиза в сила забрана за използването на диви животни в цирка, Напа е затворен в клетка и прекарва там дните си до 2016 г., когато властите се намесват и конфискуват мечока.  Докато се намери решение за бъдещето му, той е временно настанен в зоопарка в разположения близо до границата с Унгария град Палич. В началото на тази година стана ясно, че \"Четири лапи\" може да осигури нов дом за Напа в своя нов спасителен център в Швейцария. В понеделник екип от специалисти от няколко европейски държави пристигна в Палич, за да подготви Напа за дългия път. Беше извършен медицински преглед, който потвърди, че мечокът е в добро общо състояние и може да издържи 30-часовия преход, обясняват от \"Четири лапи\". Самото пътуване се осъществява със специализирана линейка, собственост на Парка за танцуващи мечки край Белица. \"Благодарение на опитния български екип, участвал в редица подобни транспортни предизвикателства, включително и преместването на българските лъвове Масуд, Терез и Асен до Холандия по-рано тази година, пътуването беше безпроблемно,\" изтъкват от организацията. Новият дом на Напа се намира в разположения в сърцето на Алпите кантон Гризон, известен с множеството си природни забележителности и ски курорти. На площ от около 30 декара обитателите на спасителния център \"Ароза\" могат да се радват на условия, подобни на тези в естествената им среда. Освен Напа там в следващите месеци ще бъдат настанени още 4 мечки, спасени от различни краища на Европа. Официалното откриване на първия спасителен център за кафяви мечки в Швейцария ще бъде в началото на следващия месец.", "date": "2018.07.06", "title": "Последната циркова мечка от Сърбия вече е в нов дом в Швейцария"}
{"url": "https://www.dnevnik.bg/bulgaria/2018/07/06/3231165_shefut_na_parlamenta_osiguri_lineika_i_lekar_za/", "text": "Председателят на Народното събрание Цвета Караянчева е осигурила лекар от Университетска болница \"Лозенец\", който постоянно да следи за състоянието на Николай Колев–Босия, съобщиха от пресцентъра на парламента. Караянчева е ангажирала и линейка за обявилия от три седмици гладна стачка заради купуването на шофьорски книжки Босия. Вчера той и негови поддръжници  се събраха пред парламента  с искане на оставката на министъра на транспорта Ивайло Московски. Няколко часа след началото на протеста до парламента се появи линейка,  в която беше качен  Николай Колев-Босия. Пред \"Дневник\" той каза, че му е бил направен медицински преглед, но е отказал да бъде настанен в болница. \"Днес Цвета Караянчева разговаря с директора на Университетска болница \"Лозенец\" проф. Любомир Спасов, за да бъде осигурено лекарско наблюдение над обявилия гладна стачка Николай Колев–Босия. Той отново е бил прегледан от лекар и ще продължи да бъде под наблюдение\", се казва в съобщението.", "date": "2018.07.06", "title": "Шефът на парламента осигури за постоянно линейка и лекар за Николай Колев-Босия"}
{"url": "https://www.dnevnik.bg/sport/2018/07/06/3231160_braziliia_ostava_bez_danilo_do_kraia_na_svetovnoto/", "text": "Защитникът Данило няма да може да играе повече на световното първенство в Русия. Бразилската федерация обяви, че бранителят е получил травма на левия глезен по време на тренировка. Контузията е дошла в навечерието на  важния мач с Белгия от четвъртфиналите . Футболистът на \"Манчестър сити\" е пожелал да остане с отбора, макар да няма да може да участва повече в турнира в Русия. Дотук Данило игра единствено в първия мач срещу Швейцария, завършил 1:1. Тогава той получи травма на бедрото и това наложи в следващите мачове мястото му да заеме Фагнер. Данило попадна в състава на Бразилия за световното след  контузията на Дани Алвеш .", "date": "2018.07.06", "title": "Бразилия остава без Данило до края на световното"}
{"url": "https://www.dnevnik.bg/photos/2018/07/06/3231132_fotogaleriia_tradicii_izpisani_na_liceto/", "text": "Танака е древен слънцезащитен крем, който освен това предпазва кожата от насекоми и също я овлажнява. Извлича се от кората на дърветата, а момичетата и жените обикновено я поставят на лицето си по начин, който прави пастата да играе ролята и на грим. За бежанците рохинджи, които са намерили спасение в лагери в Бангладеш, практикуването на тази традиция внася радост в трудния им живот в лагера.", "date": "2018.07.06", "title": "Фотогалерия: Традиции, изписани на лицето"}
{"url": "https://www.dnevnik.bg/sviat/2018/07/06/3231184_i_belarus_shte_uchastva_v_sreshtata_kitai-iztochna/", "text": "Беларуска правителствена делегация, водена от първия вицепремиер на страната Василий Матюшевски, ще участва в срещата на Китай с лидерите от Централна и Източна Европа в София. Това съобщава пресслужбата на кабинета в Минск, цитиран от държавната агенция \"Белта\". В България Матюшевски ще се стрещне със сръбския премиер Ана Бърнабич и ще участва в откриването на бизнес форум на страните участнички, както и в пленарно заседание на правителствените ръководители. В кулоарите на форума той ще проведе множество двустранни срещи, съобщава още \"Белта\". Беларус участва не за първа година във формата \"16+1\", но този път на по-ниско ниво. Премиерът на страната се включи в срещите в Рига през 2016 г. и Будапеща през 2017-а. Това е част от усилията на Китай да въвлече още партньори в срещата като Австрия, Гърция, Беларус, ЕС и Европейската банка за възстановяване и развитие. Критици на подобни инициативи настояват, че така Пекин се опитва да взима едностранни решения за формата на \"16+1\" и отношенията между страните (включително с искания за създаване на постоянна организация).", "date": "2018.07.06", "title": "И Беларус ще участва в срещата Китай - Източна Европа в София"}
{"url": "https://www.dnevnik.bg/bulgaria/2018/07/06/3231188_okrujnite_sudilishta_shte_vodiat_registur_na/", "text": "Работодателските и синдикалните организации ще се вписват в регистър към окръжното съдилище, където е седалището им. Тази добавка към Кодекса на труда одобриха депутатите днес. Специалният ред за регистрацията на работодателските съюзи и синдикатите се налага, защото от една страна Кодексът на труда допуска регистрацията им като юридически лица, но в Закона за търговския регистър и регистъра на юридическите лица с нестопанска цел ги изключва поради специфичния характер на дейността им. Двата вида сдружения няма да регистрират целите си, нито средствата за постигането им, защото това е уредено в трудовото законодателство. Заварените синдикални и работодателски организации запазват правоспособността си на юридически лица и няма нужда да се регистрират.  И работодателските съюзи, и синдикатите са изразили подкрепа за изменението, което според тях затвърждава тяхната особена роля в обществото, включително и като участници в тристранния диалог, за разлика от останалите сдружения на гражданите.", "date": "2018.07.06", "title": "Окръжните съдилища ще водят регистър на работодателите и синдикатите"}
{"url": "https://www.dnevnik.bg/bulgaria/2018/07/06/3231189_opasni_niva_na_radiaciia_ima_v_zaliv_krai_chernomorec/", "text": "Ново предупреждение за опасни нива на радиация в залива Вромос край Черноморец издадоха здравните власти. На български и на английски нова табела предупреждава, че пясъчната ивица е опасна, показа репортаж на Би Ти Ви. Радиационното замърсяване е високо - в отделни участъци до 50 пъти над нормата. Достъпът до плажа обаче не е забранен, рискът за ползването му е отговорност на плажуващите. Рудата, добивана преди десетилетия от близката мина \"Росен\", е била с високо съдържание на уран. Част от отпадните води са зауствани в залива. \"Разликата в съдържанието на радионуклеиди в пясъка и в почвата край пясъчната ивица по отношение на този терен спрямо останалите терени, които изследваме по цялото Черноморие, тук е между 5 и 50 пъти повече. Времето за полуразпад на тези радиоизотопни елементи е значително дълго, то надхвърля 90-100 години\", обясни Вергиния Цанова – зам.-директор, РЗИ - Бургас. Ефектът след продължително лежане на пясъка не е непосредствен, но може да се прояви след години, предупреждават здравните власти. При малките деца има опасност и от поглъщане на пясък. \"Има канцерогенен ефект, както и води до генетични мутации в половите клетки, от там съответно в потомството, което е изключително опасно за млади хора и за бременни жени\", допълни Цанова. Вергиния Цанова подчерта, че няма как да се забрани използването на плажа. \"Това е изборът на хората, ние просто трябва да ги предупредим\", отбеляза тя. Плажът е без концесионер и е предпочитан от семействата с деца.", "date": "2018.07.06", "title": "Опасни нива на радиация има в залив край Черноморец"}
{"url": "https://www.dnevnik.bg/sviat/2018/07/06/3231186_oon_ne_osudi_nasilieto_v_siriia_silite_na_asad/", "text": "Съветът за сигурност на ООН не успя да приеме декларация в отговор на ескалацията на насилието и влошаването на ситуацията в Югозападна Сирия, предаде \"Асошиейтед прес\", цитирана от БТА. Русия е съгласна с други страни за необходимостта от хуманитарен достъп, каза след края на извънредното заседание при закрити врати руският постоянен представител в ООН Василий Небензя. В същото време той постави под въпрос колко точно цивилни се нуждаят от помощ. Други страни са се съсредоточили върху прекратяването на бойните действия, а ние - върху борбата с терористите, обобщи Небензя. Русия  нанася въздушни удари по бунтовниците  в Югозападна Сирия, подкрепяйки сухопътната офанзива на правителствените сили. Вчера сирийската армия е превзела град Сайда и вече е само на 6 километра от контролиран от бунтовници контролно-пропускателен пункт на границата с Йордания, съобщи Рами Абдел Рахман, директорът на неправителствената мониторингова организация Сирийски център за наблюдение на правата на човека. Той изрази опасения, че ако правителствените сили продължат да напредват към ГКПП Насиб, това ще изложи на опасност над 300 000 човека, принудени да напуснат домовете си и блокирани в района. Бомбардировки и преговори Вчера руски и сирийски самолети са нанесли стотици въздушни удари в Дараа. Шестима души от едно семейство, включително четири деца, са били убити в град Сайда, съобщи Абдел Рахман. Снощи сирийските бунтовници се съгласиха да възобновят преговорите с Русия за прекратяване на огъня в Дараа в замяна на възстановяването на контрола на правителството върху провинцията. Междувременно силите на сирийския режим напредват към стратегически граничен пункт с Йордания. Става дума за пункта Насиб, а според командир на паравоенна организация, сражаваща се за Дамаск, овладяването му е въпрос на \"малко време\".", "date": "2018.07.06", "title": "ООН не осъди насилието в Сирия, силите на Асад напредват към границата с Йордания"}
{"url": "https://www.dnevnik.bg/sport/2018/07/06/3231172_feisbuk_opitva_da_privleche_kristiano_ronaldo_za/", "text": "Звездата на световния футбол Кристиано Роналдо може да се окаже в главната роля на риалити шоу във \"Фейсбук\". Компанията опитва да привлече носителя на \"Златната топка\", съобщава USA Today, като се позовава на информация на Variety. Вече се водят преговори, като целта е да се направи сериал с 13 епизода, насочени към личния живот на португалския футболист. Плановете на \"Фейсбук\" са шоуто да се излъчва във  Facebook  Watch . Според информацията Роналдо може да изкара до 10 млн. долара от евентуален договор. Носителят на \"Златната топка\" е спортистът с най-много последователи във \"Фейсбук\", като скоро се очаква да достигне 123 милиона. В момента нападателят е в центъра на голямо внимание в спортен план. Очаква се той  да напусне \"Реал\" (Мадрид) след девет години на \"Сантяго Бернабеу\" , където стана най-резултатният футболист в историята на клуба. \"Ювентус\" е фаворит за привличането му, като според някои твърдения и \"Манчестър юнайтед\" е готов да се включи в надпревара за подписа му. \"Фейсбук\" вече направи поредица от шест епизода във Facebook Watch, посветени на известна личност от спорта. От януари до март бяха излъчени сериите на филма Tom vs Time, разказващи за живота на звездата от Националната футболна лига Том Брейди.", "date": "2018.07.06", "title": "\"Фейсбук\" опитва да привлече Кристиано Роналдо за риалити шоу"}
{"url": "https://www.dnevnik.bg/politika/2018/07/06/3231169_bsp_nastoia_borisov_da_se_razgranichi_ot_cvetanov_gerb/", "text": "В традиционните петъчни декларации в Народното събрание днес ГЕРБ и БСП взаимно видяха разцепление в редиците на политическия опонент. Депутатите прекараха повече от 30 минути в редуване на парламентарни процедури, в които си разменяха взаимни обвинения в спекулации, използване на реч на омразата, цензура и др. От името на парламентарната група на социалистите Кристиан Вигенин поиска премиерът Бойко Борисов да се разграничи от заместника си в ГЕРБ Цветан Цветанов заради думите му, че Русия и Китай са основни заплахи за мира и сигурността. След като повтори тезата на лидера на БСП, че с противоречивите действия на управляващите за акциза върху бездимните цигари вече е видна пропастта между Борисов и Цветанов, Вигенин каза на ГЕРБ: \"Не пропускайте възможностите заради вътрешни противоречия. Все още не е късно България да се възползва от геополитическото си положение и да бъде врата между Изтока и Запада\". Той цитира опити на премиера да подобри отношенията на България с Русия и Китай, които били контрирани от думите на Цветанов. В отговор Цветан Цветанов обвини БСП в опит за правене на кризисен пиар заради вътрешнопартийни проблеми на \"Позитано\" 20. Той разкритикува социалистите, че не подкрепят конструктивни законопроекти като предстоящата инициатива за справяне с футболното хулиганство; че целят единствено противопоставяне и реч на омразата; че сриват имиджа на парламента. \"ГЕРБ не е БСП, имаме диалог с премиера. Не се грижете за микроклимата при нас. Желая ви успех, г-жо Нинова, в тази трудна битка, която водите във вашата партия\", каза още Цветанов, като изброи отстраняването на депутата Спас Панчев от парламентарната група на левицата и оставката на зам.-председателя й Жельо Бойчев. Последва отговор на Корнелия Нинова, която обяви, че всеки червен депутат, който иска сближаване между БСП и ГЕРБ, ще има съдбата на Панчев. След това пожела на Цветанов да му е честит Панчев. При процедури на лично обяснение и критики по начина на водене се изказаха още десетина депутати от БСП, както и самият Панчев. Социалистите критикуваха ГЕРБ по различни теми, както и опитите да им се отнеме думата, които били цензура. От ГЕРБ настояха правилникът да се прилага правилно от председателя на парламента Цвета Караянчева, тъй като не можело да се нищят партийни проблеми от трибуната. \"Това, което се получава в момента в залата, просто е смешно\", каза Караянчева, след което започна петъчният контрол.", "date": "2018.07.06", "title": "БСП настоя Борисов да се разграничи от Цветанов, ГЕРБ съжали Нинова за тежкото лидерство"}
{"url": "https://www.dnevnik.bg/sviat/2018/07/06/3231193_kitaiskite_pristanishta_zapochnaha_da_zadurjat_stoki/", "text": "Големи китайски пристанища вече задържат американски стоки часове след като Съединените щати наложиха наказателни мита на китайски внос за 34 млрд. долара, пише \"Ройтерс\", като цитира запознати със случая източници. След  съобщението за американските мита  китайският в. Global Times съобщи, че Пекин ще отговори с контрамерки. Малко по-късно съобщението бе променено с коментара, че Пекин вече е въвел реципрочни мита, но материалът на англоезичното издание бе променен. Според първоначалния текст ставаше дума за продукти като соя, свинско и памук, които са важна част от износа на САЩ за Китай. Едва час по-късно Китай потвърди, че също е въвел наказателни мита в размер на 25% върху стоки на стойност също 34 млрд. долара. Представители на външното министерство в Пекин междувременно заговориха за \"най-голямата търговска война в историята\" и обещаха, че ще внесат жалба в Световната търговска организация. \"Ройтерс\" съобщи тази сутрин, че пристанището в Шанхай задържа товари, но някои митнически служби в страната чакат официални инструкции от властите, казва представител на местна компания, разговарял с митнически служители. Търговец на вино в Шанхай, едно от най-натоварените пристанища в страната, казва, че \"задържат всичко... заради несигурността\". На пръв поглед няма официални инструкции за забавянето, но се чакат нареждания от централното правителство. Митническата служба, която не коментира информацията на \"Ройтерс\", по-рано каза, че митата върху американския внос ще се приложат незабавно след тези, обявени от САЩ. Полунощ на 6 юли (19 ч. българско време вчера) бе  първоначално обявеният момент , в който мерките трябваше да влязат в сила.", "date": "2018.07.06", "title": "Китайските пристанища започнаха да задържат стоки от САЩ (допълнена)"}
{"url": "https://www.dnevnik.bg/sviat/2018/07/06/3231204_stotici_hiliadi_se_evakuirat_v_iaponiia_sled_nevijdani/", "text": "Стотици хиляди жители на Западна и Централна Япония се евакуират от домовете си, след като поройни дъждове предизвикаха преливане на реки и свлачища, в които загинаха поне четирима души. Японската метеослужба обяви най-високата степен на предупреждение за \"исторически\" дъждове, които ще продължат до неделя. Това увеличава опасността от още наводнения и свлачища. Част от Хоншу - основния остров на страната, бе връхлетяна два пъти от такива валежи, че до петък сутринта се беше изляла толкова вода, колкото е нормата за целия месец юли, и продължаваше да вали. Особено голяма е опасността на остров Кюшю на югозапад, където преди година порои и свлачища убиха десетки жители. На около 210 хил. души бе наредено да напуснат жилищата си, като половината от тях са в обширен район около Киото. До ранните следобедни часове на петък местно време други почти два милиона са посъветвани да се евакуират. Спрени са влакове в тази част на страната, включително няколко участъка на скоростните влакове \"Шинкансен\". Причината за необичайно силните валежи е топъл и влажен въздух от Тихия океан, който се смесва с традиционните валежи в началото на сезона на мусоните в Източна Азия. Освен това ефект оказва и преминалият преди седмица близо до Япония тайфун. Властите се подготвят за още проблеми с времето в началото на следващата седмица. Далеч в Пасифика се формира тайфунът \"Мария\", който вероятно вече е достигнал четвърта категория и може да се стовари директно върху остров Окинава.", "date": "2018.07.06", "title": "Стотици хиляди се евакуират в Япония след \"невиждани дъждове\""}
{"url": "https://www.dnevnik.bg/evropa/2018/07/06/3231122_sasht_sreshtu_kitai_turgovskata_voina_zapochva/", "text": "САЩ и Китай са на прага на търговска война след влизането в сила на реципрочните вносни мита върху стоки за десетки милиарди долара. Това се случи въпреки предупрежденията на експертите и нервността на пазара, предаде \"Франс прес\". Американските  мита от 25 процента за китайски внос  на стойност 34 милиарда долара ще ударят 818 продукта, сред които автомобили, части за самолети и твърди дискове за компютри, но ще пощадят популярни стоки като мобилни телефони и телевизори. Те влязоха в сила в 0.01 ч. днес източноамериканско време (7.01 ч. българско време). Веднага след това ще бъдат приложени и китайските мита срещу същия обем американски внос. Те ще засегнат земеделски продукти като соя (в силна зависимост от китайския пазар), автомобили и морски деликатеси като лангуста. Китайски внос за 50 милиарда долара ще бъде засегнат от американските мерки, които имат за цел да компенсират това, което президентът на САЩ нарича \"кражба\" на интелектуална собственост и технологии. Втората партида китайски стоки, върху които да бъдат наложени мита, се разглежда допълнително от постоянния търговски представител на САЩ Робърт Лайтхайзър. Китай, който реши да отговори по идентичен начин, предвижда да обложи с мита американски стоки за общо 50 милиарда долара. Двете най-големи икономики в света едва ли ще се ограничат само с тези мерки. Тръмп възложи на Лайтхайзър да определи китайските стоки, които ще бъдат обложени с допълнителни мита от 10 процента за 200 милиарда долара. Към това се добавя и заплахата от мита върху допълнителни стоки за още 200 милиарда долара, \"ако Китай отново увеличи вносните мита\". С тези мерки стойността на китайските стоки, върху които са наложени мита, може да достигне 450 милиарда долара, което се равнява на почти целия китайски износ за САЩ през миналата година (505.6 милиарда долара). Експертите предупреждават от месеци за възможните щети от подобно търговско противопоставяне не само за американската икономика, но и за световната. Американската търговска камара оцени на \"около 75 милиарда долара общата сума от американския износ, засегнат от контрамерките на търговски партньори\", в анализ, озаглавен \"Грешния подход\". Шест от щатите, които подкрепиха Доналд Тръмп в президентските избори през 2016 година - Алабама, Мичиган, Пенсилвания, Южна Каролина, Тексас и Уисконсин, са особено засегнати от китайските мита. /БТА", "date": "2018.07.06", "title": "САЩ срещу Китай: търговската война започва"}
{"url": "https://www.dnevnik.bg/evropa/2018/07/06/3231219_orban_s_bebeshko_lice_shte_uspee_li_avstriiskiiat/", "text": "В разгара на европейската криза около приемането на мигранти и перспективите за правото на убежище се появяват опасения ще може ли Австрия, в чието правителство членуват крайнодесните, половин година  да пилотира пропукалия се ЕС . \"Канцлерът Себастиан Курц и неговият кабинет си играят с хорските страхове и всяват раздори в ЕС\", заяви във вторник евродепутатът екозащитник Филип Ламбертс пред Европейския парламент в Страсбург. Младият 31-годишен консервативен лидер, поел властта във Виена преди малко повече от шест месеца, разполага обаче със сериозна подкрепа от страна на дясната Европейска народна партия (ЕНП), най-голямата в Европейския парламент, в която членува. Даде му рамо и председателят на Европейската комисия Жан-Клод Юнкер, също от ЕНП. \"Новото австрийско правителство явно е проевропейско, затова няма никакви причини да се тревожим\", заяви Юнкер. По думите му коалицията на Курц няма нищо общо с тази от 2000 г., когато за пръв път в страната консервативната десница - Австрийската народна партия, се съюзи с крайнодясната партия на Йорг Хайдер. Австрийската партия на свободата влезе във властта в родната страна на Адолф Хитлер - това породи навремето шокова вълна и ЕС държа Виена под санкции месеци наред. Сега обаче е 2018 г. и днешното правителство \"има ясна проевропейска програма. През 2000 г. нещата стояха другояче\", твърди Юнкер. Съюзници за крайната десница Някои впрочем не споделят това мнение. \"Канцлерът Курц пледира за  подчертано десен дневен ред в национален и европейски аспект . Нападките му срещу бежанците засенчват спешните проблеми, разтърсващи и неговата страна, и ЕС\", смята белгиецът Ламбертс. Себастиен Маяр, директор на Института \"Жак Делор\", изтъква рисковете, свързани с австрийското председателство в ЕС през идните шест месеца. \"Не се случва за пръв път крайнодясна партия да се нареди сред управляващите в страна от ЕС, но политическият контекст е твърде различен, тъй като за пръв път тя има много съюзници около масата на съвета, включващ 28-те членки на общността, например Италия, България и Финландия. Значи може да разчита на редица посредници\", подчерта той пред АФП. Успял да си пробие път до политическия връх в Австрия, обещавайки безкомпромисна миграционна политика, Курц постави този курс и  сред приоритетите на своето председателство в ЕС  предимно от съображения за сигурност, защото става дума главно да бъдат защитени външните граници на общността. С наближаването на изборите за Европейски парламент през май догодина \"миграцията ще става все по-важна тема за десните и крайнодесните партии в ЕС\", прогнозира Себастиен Маяр. Във вторник евродепутатът либерал Ги Верхофстат, бивш премиер на Белгия, предупреди Курц в слово пред европарламента: \"Да председателстваш в съвета все пак е малко по-различно от това да си канцлер на Австрия. Трябва да прехвърляте мостове, да правите компромиси\". Такава е всъщност ролята на страната, поемаща ротационното председателство в ЕС - да намира подходящи решения съвместно с останалите 27 държави, които може да са на различни мнения, да сближава източните със западните страни или пък северните - с южните. Курц впрочем постоянно се представя за политик,  който \"гради мостове\"  между страните - членки на ЕС. Верхофстат наблегна също на факта, че \"миграционна криза\" няма - броят на пристигащите в ЕС съществено е намалял в сравнение с масирания приток от 2015 г. заради войната в Сирия, - но има \"политическа криза на гърба на мигрантите\". ЕНП, в която членува Курц, \"ни повежда по пътя на страха и разделението\", констатира със съжаление водачът на евродепутатите социалисти Удо Булман. Колкото до радикалните леви (Европейска обединена левица/Северна зелена левица), те нарекоха австрийския канцлер \"Орбан с бебешко лице\", сравнявайки го с унгарския премиер Виктор Орбан, настроен твърде враждебно към мигрантите./БТА", "date": "2018.07.06", "title": "\"Орбан с бебешко лице\": ще успее ли австрийският канцлер да \"гради мостове\" в ЕС"}
{"url": "https://www.dnevnik.bg/sviat/2018/07/06/3231216_radev_e_edinstveniiat_durjaven_glava_ot_es_na/", "text": "Президентът Румен Радев ще е сред гостите на церемонията, с която турският му колега Реджеп Тайип Ердоган ще стане държавен глава с изпълнителни правомощия. Това потвърдиха за \"Дневник\" от президентството след публикация в  турския в. \"Дейли сабах\" . Президенти от общо 17 страни ще присъстват на събитието в президентския дворец в Анкара на 9 юли. Тогава започва и новият мандат на Ердоган, с който ще завърши формалната част от прехода към президентска република. В нея държавният глава ще има разширени правомощия, ще може да управлява с укази и да разпуска парламента на каквото поиска основание, а премиерският пост се заличава (повече за промените, които предстоят,  четете тук .) Кой още е в списъка Според публикацията на вестника и данни от азербайджанската агенция \"Тренд\" в списъка са   на България, Босна и Херцеговина, Венецуела, Гвинея, Гвинея-Бисау, Грузия, Замбия, Казахстан, Киргизстан, Косово, Мавритания, Македония, Молдова, Пакистан, Севернокипърската турска република (призната единствено от Турция), Сомалия и Украйна. Освен тях като   са потвърдили четирима души - унгарският министър-председател Виктор Орбан, албанският Еди Рама, премиерът на Палестинската автономия Рами Хамдала и премиерът на Сенегал Мухамед Дион. Това означава, че Орбан, която бе сред  първите, поздравили Ердоган  още преди да е обявена  победата на президентските избори , ще е единственият министър-председател на държава - членка на ЕС, който ще присъства.  гости са председателят на парламента на Кувейт заедно с президентите на молдовската автономна област Гагаузия и този на Татарстан в Русия. Възможно е списъкът да се допълни с други държавни и правителствени ръководители по света, пише \"Тренд\". По-рано тази година, преди срещата на Европейския съюз и Турция във Варна,  президентът предложи на Ердоган  двамата да разговарят за \"сътрудничеството и диалога на най-високо равнище\" през юли, преди срещата на върха на НАТО.", "date": "2018.07.06", "title": "Радев е единственият държавен глава от ЕС на церемонията, с която Турция става президентска република"}
{"url": "https://www.dnevnik.bg/detski_dnevnik/2018/07/06/3211014_s_decata_v_pochivnite_dni_7_i_8_juli/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Сладкиши за Европейския ден на шоколада ще си направят децата от 11 часа на детската ни работилничка в книжарница Kornel4Kids, а за да ги поднесат - ще си направят цветен поднос. Работилничките са подходящи за деца над 4 години, като цената за участие е 5 лв. Участието на родителя не се заплаща допълнително. За записване -  във \"Фейсбук\"  или на място в книжарницата, или на тел. 02/981 86 11 поне 30 мин преди започване на работилницата. Всичко, което децата си направят по време на работилниците, остава за тях без допълнително заплащане.  - На лятната сцена в Борисовата градина от 11 часа \"Арт театър\" организира детското шоу \"Микрофонът е ваш\".  - В Южния парк е сцената на тридневния музикален фестивал  \"A to Jazz\" . И тази година организаторите правят музикалната работилница за деца A to JazZ KIDS. Образователната програма е начин за запознаване на най-малките с основните елементи на джаз музиката, представени чрез игри, приказки и истории. Програмата може да видите  тук .  - От 19 часа на лятната сцена в Борисовата градина ще свири Софийският духов оркестър.  - На откритата сцена \"Охлюв\" в Морската градина тече Международният куклен фестивал \"Дни на куклите\". Входът е свободен. Неделя   - В Южния парк е сцената на тридневния музикален фестивал  \"A to Jazz\" . И тази година организаторите правят музикалната работилница за деца A to JazZ KIDS. Образователната програма е начин за запознаване на най-малките с основните елементи на джаз музиката, представени чрез игри, приказки и истории. Програмата може да видите  тук . - Ателието на  \"Био игри\"  \"Тялото се защитава\" ще разкаже на децата за болестите и как човек може да се предпази от тях. Занятието е от 11 часа за деца между 5-7-годишна възраст. - На лятната сцена в Борисовата градина от 11 часа с вход свободен ще се играе детският спектакъл \"Жар театър\".  - Фестивал на пясъчните скулптури е открит на парк \"Езерото\" до конната база. Входът е свободен.", "date": "2018.07.06", "title": "С децата в почивните дни (7 и 8 юли)"}
{"url": "https://www.dnevnik.bg/zelen/2018/07/06/3231225_kaufland_sushto_se_vkljuchi_v_svetovnata_bitka_sreshtu/", "text": "И германската верига супермаркети 'Кауфланд\" се включи в  нарастващата вълна бизнес и, които обявяват почти едновременно спешни мерки за ограничаване на пластмасата в продукциите и продажбите си. Редица големи вериги магазини, компании и ресторанти обявяват, че забраняват или спират от продажба пластмасови продукти за еднократна употреба в най-кратки срокове. Става дума за рестрикции срещу пластмасовите сламки, чинии, чаши, вилици, лъжици и клечки за уши, които имат много кратък живот на употреба и създават големи количества опасен боклук, който не може да се рециклира. Във вълната срещу пластмасата се включиха например супермаркети като \"Лидл\", германската верига Rewe и ресторанти за бързо хранене McDonald's . Бизнесът заема важна ключова роля в този процес срещу прекомерното използване на пластмаса, отбелязват от компанията и така обясняват тяхната \"обстойна 360-градусова стратегия за драстичното ограничение на пластмасата,\" мотивират днес решението си от \"Кауфланд\". Стратегията е създадена и разработена от Schwarz Gruppe, част от която е компанията, и предвижда конкретни мерки и цели за предотвратяване използването на пластмаса, повече рециклиране и производство на по-устойчиви опаковки за продуктите.  'Кауфланд\" ще намали с минимум 20% използването на пластмаса във всички държави до 2025 г., ще подсигури на 100% рециклируемостта на пластмасовите опаковки на собствените марки продукти, а до края на 2019 г. целенасочено ще изключи от асортимента си определени артикули от пластмаса. Сред тях са и пластмасовите клечки за уши, сламки, както и за собствената марка пластмасови съдове за еднократна употреба. Във всички държави те ще бъдат заменени от устойчиви алтернативи. За сметка на това асортиментът на веригата ще бъде обогатен с продукти за многократна употреба от устойчиви материали като картон. През 2013 г. компанията изключи твърдите пластмасови микрочастици при създаването и производството на собствените козметични, санитарни и хигиенни марки продукти. ", "date": "2018.07.06", "title": "\"Кауфланд\" също се включи в световната битка срещу пластмасата"}
{"url": "https://www.dnevnik.bg/evropa/2018/07/06/3231239_iaguar_eurbus_bmv_vsichki_li_si_trugvat_ot/", "text": "Колкото повече наближаваше съдбовният ден, в който Тереза Мей представя на кабинета новия си компромис за Брекзит, толкова по-нервно реагираше британската индустрия. Групата \"Ягуар Ленд Роувър\" (ЯЛР) открито заплаши правителството с последици в случай на \"лош Брекзит\". От години концернът е собственост на индийската стоманена компания \"Тата\", но \"душата и сърцето на фирмата все още се намират във Великобритания\", заяви мениджърът Ралф Шпет в специално становище: \"Нас и нашите партньори доставчици ни очаква несигурно бъдеще, ако на преговорите за Брекзит не бъде постигнато споразумение за безпрепятствен граничен транспорт към ЕС. В този случай през идните няколко години ще се окажат под заплаха инвестиции на стойност от 80 милиарда паунда\". Автомобилният концерн осигурява работа на 40 хил. души в своите заводи и на още 260 хил. души при различни поддоставчици. Концернът се опасява от милиардни загуби заради евентуални продължителни гранични контроли вследствие на \"твърд\" Брекзит. Големите фирми се бунтуват Миналата седмица още два големи концерна ( \"Еърбъс\"  и БМВ) отправиха подобни заплахи към правителството. В доклад за \"оценка на риска\" ръководството на \"Еърбъс\" заяви, че ако Великобритания напусне митническия съюз и единния европейски пазар, това ще доведе до \"сериозно прекъсване на производството\". В такъв случай концернът щял да преразгледа \"своите дългосрочни инвестиции и производствени мощности\" във Великобритания. Самолетостроителната компания \"Еърбъс\" има 14 хил. служители във Великобритания. Концернът осигурява и още няколко хиляди работни места във фирмите на своите поддоставчици. БМВ във Великобритания също изрази подобни опасения. Автомобилният концерн произвежда в Оксфорд главно модела \"Мини\" и настоява за яснота за бъдещите контакти с ЕС. Шефът на БМВ - Великобритания, Йън Робертсън заяви, че британската автомобилна индустрия ще загуби своята конкурентоспособност, ако не се намери положителен изход от преговорите за Брекзит. Предупреждението се отнася както до изнасянето на производствени мощности извън Великобритания, така и до спирането на бъдещи инвестиции. Шефът на \"Сименс\" - Великобритания, в чиито заводи работят 15 хил. души, произвеждащи части за електроцентрали и други енергийни съоръжения, също се опасява от последиците от \"твърд\" Брекзит. Той призова правителството да остави страната поне в митническия съюз с ЕС, ако не бъде намерено някакво по-добро решение. Бившият министър на икономиката Винс Кейбъл смята, че предупрежденията на \"Еърбъс\" са били ключовият момент, който е накарал хората стреснато да си кажат: \"Боже мой!\", защото най-сетне са осъзнали какво се случва в действителност. Пол Дрекслър, председател на Конфедерацията на британската индустрия CBI, заяви през юни, че цели области на местната индустрия ще бъдат буквално заличени, ако страната не остане в митническия съюз с ЕС. Сега хората осъзнаха какво се случва Все повече фирми споделяли своите опасения, защото почти всички били силно зависими от наличието на свободен търговски обмен с ЕС. Дрекслър нарече политиката на правителството в Лондон за Брекзит \"идеологически порой\". Учудващо дълго британските фирми гледаха безучастно на преговорите за Брекзит. Повечето от тях явно се страхуваха да не бъдат въвлечени в идеологическите битки на правителството. Освен това поддръжниците на Брекзит постоянно подчертаваха големите глобални предимства от излизането от ЕС. Те явно все още не са проумели до каква степен е обвързана британската икономика с континентална Европа. А, от друга страна, явно надценяват и собствената си мощ. Поддръжниците на Брекзит постоянно твърдят, че ЕС щял да им предложи всичките предимства на митническия съюз и вътрешния европейски пазар безплатно, защото зависел в голяма степен от британския пазар. В действителност е точно обратното. Статистиките са безпощадни. 44 процента от британския износ отиват в ЕС. Други 14 процента - в трети страни, които са свързани с Европа по силата на търговски договори. След Брекзит Великобритания ще загуби тези предимства и ще трябва да сключва нови споразумения. Обратно, само 8 процента от износа на страните - членки на ЕС, са предназначени за Великобритания. Освен това европейците демонстрират пълна сплотеност в преговорите и отклоняват всички британски искания за извънредни \"творчески\" решения, които да са \"по мярка\" на британците. Мей има нови предложения, но съмненията остават Днес Тереза Мей ще предложи нов начин за това как Великобритания да сключи търговски споразумения с трети страни, като едновременно с това запази и своя свободен граничен транспорт с ЕС. Предложението ѝ се базира на преработено техническо решение за бъдещите гранични контроли. Досега ЕС постоянно отхвърляше подобни идеи. В Лондон се говори, че Тереза Мей иска възможно най-мек Брекзит. Тя вече е потърсила подкрепата на холандския премиер Марк Рюте и на федералния канцлер Ангела Меркел. Как обаче може да бъде договорен \"мек\" Брекзит, при положение че е предвидено излизането на Великобритания от митническия съюз и от вътрешния европейски пазар, остава загадка. ЕС предлага на Великобритания само две опции: Норвежкият модел с оставане във вътрешния европейски пазар, който според британското правителство ще бъде най-безболезнен за британската икономика. Или сключване на споразумение за свободна търговия по примера на споразумението между ЕС и Канада. Ако се стигне до второто решение, това ще бъде сигнал за част от британската индустрия, че трябва да се изнася от Острова.", "date": "2018.07.06", "title": "\"Ягуар\", \"Еърбъс\", БМВ: всички ли си тръгват от Великобритания"}
{"url": "https://www.dnevnik.bg/politika/2018/07/06/3231163_kitai_ima_interes_da_stroi_aec_belene_magistrala_i_jp/", "text": "Китай има желанието да инвестира и участва в строителството на железопътна линия, свързваща България с Егейско море, магистрала Север-Юг и АЕЦ \"Белене\". Това се разбра след срещата на премиера Бойко Борисов и председателя на Държавния съвет на Китай Ли Къцян. Той е на четиридневно посещение в България, по време на което ще се проведе среща с лидерите на страните от Централна и Източна Европа във формата \"16+1\". Смятаме, че е най-важно да следваме пазарните правила и законите на ЕС, подчерта Ли. Досега се смяташе, че правилата за прозрачност при провеждане на обществени поръчки на ЕС противоречат на начина на правене на бизнес на Китай. \"Обществените поръчки ще бъдат проведени и недържавните проекти ще бъдат гарантирани от държавата\", заяви Ли. Той държеше да подчертае, че 16+1 не е политическа платформа и не разделя ЕС, а дори ще спомага за интеграцията в съюза на страните от инициативата, някои от които не са членки. \"Ние разбираме, че ЕС е важна сила за глобален просперитет и мир. ЕС подкрепя демокрацията в международните отношения. Без Европа на глобалната сцена няма да има глобално развитие\", каза Ли. Досега се проучвахме  \"Истината е, че досега се проучвахме\", каза Бойко Борисов в отговор на въпрос защо инвестициите на Китай в България са много по-малко, сравнено с други европейски държави. \"Китай работи по един начин, ЕС по друг. Ключовото е, че проектите трябва да станат по европейските правила, прозрачно\", добави Борисов. \"Бях озадачен, че още първата магистрала в Китай е платена. Те нямат безплатна магистрала\", каза Борисов. Затова бъдещата тол-система, която България въвежда, би могла да позволи да се строят магистрали, които не са в европейските коридори, на пазарен принцип, смята Борисов (проектът, за който той говори, предвижда свързване на Русе със Свиленград чрез скоростно шосе с тунел под Шипка, б.а.). За АЕЦ \"Белене\" Борисов каза, че Китай може да използва връзките си с други европейски държави в проекти за атомна енергия. За този проект, както и за другите съвместни може да се създадат консорциуми и да участват и трети страни. Борисов \"наел\" Ли Къцян като рекламен агент Борисов е показал на Ли Къцян и съпругата му Националния исторически музей. \"Виждах изненадата на лицето на премиера и съпругата му от златото на 7000 години. Наел съм го като рекламен агент на българското културно-историческо наследство\", каза Борисов. \"Моля кажете на хората от Китай за обработеното злато отпреди 7000 г., колко изящно е то, колко красиво е то, покажете снимките\", обърна се Ли Къцян към китайските журналисти. \"Само това да съм свършил си заслужава посещението\", добави Борисов. \"И аз много искам повече българи да пътуват в Китай\", каза Ли Къцян. При посещението на китайския премиер в България бяха подписани десетки съвместни споразумения и меморандуми. За най-голяма сума е финансово споразумение за 1.5 млрд. евро между Българската банка за развитие и Китайската банка за развитие, следвано от споразумение между Параходство \"Български морски флот\" и китайска банка за 94.15 млн. долара за изграждане на шест кораба за насипни товари. Ли Къцян е първият китайски премиер, дошъл в България от 2000 г. насам, а делегацията му се състои от близо 700 души. За четири дни в София Ли ще се срещне с българското ръководство, а после и с лидерите на страните от Централна и Източна Европа във формата \"16+1\". Следобед ще го приеме президентът Румен Радев. Миналата година според посланика на Пекин в София Джан Хайджоу търговският обмен между България и Китай е бил 2.13 млрд. долара (ръст от 65%), като износът от страната е бил 960 млн. долара, а вносът - 1.17 млрд.", "date": "2018.07.06", "title": "Китай има интерес да строи АЕЦ \"Белене\", магистрала и жп линия до Егейско море (допълнена)"}
{"url": "https://www.dnevnik.bg/biznes/2018/07/06/3231221_deputatite_zakurpiha_zakonodatelno_kazusa_s_dobavkite/", "text": "С промяна в закона депутатите закърпиха висящото положение на хората с увреждания, които бяха застрашени да спрат да получават интеграционни добавки за транспортни, информационни и телекомуникационни услуги. Днес текстовете бяха одобрени на първо четене, а срокът за предложения е само три дни. Спешното гласуване на изменението се наложи, след като миналия месец Върховният административен съд отмени текстове от Правилника за прилагане на Закона за интеграция на хората с увреждания. В правилника размерът на добавките беше фиксиран като процент от гарантирания минимален доход, вместо сумите да се определят индивидуално според нуждите на конкретния човек, както е в закона. Депутатите прехвърлиха отменените текстове от правилника в закона и така изплащането на добавките ще продължи по същия начин, както досега.  Георги Гьоков от БСП разкритикува управляващите, че променят нормативната уредба на парче на фона на протестите на родители на деца с увреждания. \"Промените в Закона за интеграция на хората с увреждания не целят решаване на проблема им, а овладяване на напрежението\", каза той и настоя през следващата бюджетна година размерът на надбавката да бъде увеличен. Междувременно БСП излезе с инициатива за увеличение и на надбавката за нощен труд, която е 25 ст. и не е променяна нормативно от 2007 г. По време на парламентарния контрол министърът на труда и социалната политика Бисер Петков увери, че въпросът с доходите е във фокуса на социалните партньори, но добави, че там, където има колективно трудово договаряне, е определена средно три пъти по-висока сума. ", "date": "2018.07.06", "title": "Депутатите закърпиха законодателно казуса с добавките на хората с увреждания"}
{"url": "https://www.dnevnik.bg/sviat/2018/07/06/3231203_kitai_e_opital_da_verbuva_germanski_deputat_tvurdi/", "text": "Китайци са се свързали на няколко пъти с германски консервативен депутат през лятото на 2016 г., като са му предлагали пари в замяна на споделяне на вътрешна информация и опита, който има, съобщи \"Зюддойче цайтунг\". Според изданието германското контраразузнаване е предупредило депутата, чието име не се споменава, малко преди да пътува за Китай, че смята, че зад контактите стоят агенти на китайското разузнаване. В друг случай на член на екипа на депутат са били платени 10 хил. евро за информация плюс пътуване до Китай, където той е бил подложен на натиск, допълва вестникът. Публикацията идва малко преди посещението в Берлин на китайския премиер Ли Къцян, който в момента е в София. Тя съвпада с началото на размяна на търговски санкции между САЩ и Китай и опитите на Пекин да привлече Европейския съюз на своя страна в този спор. В ЕС обаче продължават да държат повече на традиционните връзки със Северна Америка и отхвърлят офертата, разказва \"Ройтерс\". Агенцията припомня, че в ЕС искат да се приемат законови промени, позволяващи по-подробна проверка на сделки, в които китайски компании придобиват европейски. През април ръководителят на контраразузнаването Ханс-Георг Маасен призова за повече бдителност към китайски бизнесмени, инвестиращи в германски високотехнологични фирми. Той предупреди, че загубата на ключови технологии може да се отрази отрицателно на германската икономика. Службата му съобщи миналата година, че китайските разузнавателни служби използват фалшиви профили в социални мрежи като LinkedIn, за да събират лични данни за германски официални лица и политици.", "date": "2018.07.06", "title": "Китай е опитал да вербува германски депутат, твърди \"Зюддойче цайтунг\""}
{"url": "https://www.dnevnik.bg/analizi/2018/07/06/3231306_akcizut_koito_go_niama_nikude_v_evropa/", "text": "Идеята за шоково вдигане на акциза върху нагреваемите тютюневи изделия в страната предизвика истинска буря от коментари и политически обрати през последната седмица. Поради спецификата на темата много от коментарите имаха общ характер и не успяха да хванат някои от важните детайли – такъв например е данъчната основа на нагреваемите изделия. Последното развитие, а именно че най-вероятно следващата седмица все пак ще се предложи увеличение на акциза – евентуално до 50% от този на класическите цигари, означава, че вниманието трябва да е точно в детайлите. Акцизната политика върху тютюневите изделия в България си има своята история на резки и необясними промени (например торпилирането на акцизния календар от 2015 г.). Познати са ни и ефектите от учебникарски данъчен шок на пазара – големият пример е от 2010 г. (виж повече  тук ). Макар и да говорим за все още нишов продукт – нагреваемите изделия, поуките от предишни грешки би трябвало да не се забравят. Ценовата достъпност на тютюневите изделия и еластичността на търсенето им в България е такава, че подобни стъпки неизбежно водят до огромна реакция на пазара. Ако приемем, че политиката има здравна и данъчна цел, то безспорно здравната ще бъде напълно загърбена – ще се ограничи възможността хората да се откажат от класическите цигари. Преди точно една година ИПИ участва активно в процеса по приемане на акцизната рамка на нагреваемите изделия. Казусът тогава беше, че в тези изделия има тютюн (за разлика от електронните цигари), което автоматично ги прави акцизен продукт. Липсата на акцизна рамка за тях на практика водеше до невъзможност те да влязат в страната и блокиране на пазара. Тогава предложихме детайлна акцизна рамка, която да отговори на европейската практика – виж  тук . Водещите предложения на ИПИ бяха да се изчисти дефиницията на новите изделия и да се приеме подходяща данъчна основа. По отношение на класическите цигари данъчната основа е ясна – това са късовете цигари. При нагреваемите изделия обаче не е толкова просто. Те са различни по своя характер – едни са на късове (като познатите хийтове), други обаче са на ампули, капсули и т.н. Тепърва алтернативните нагреваеми изделия, в т.ч. и на другите компании в сектора, ще навлизат на пазара. Именно поради разнородния характер на нагреваемите изделия предложихме данъчната основа да е количеството тютюн в изделието, а не просто броят късове. Това е практиката в почти цяла Европа и това беше прието с пълен консенсус от всички участници (депутати и външни наблюдатели) на обсъжданията в бюджетната комисия. Последният спорен момент беше акцизната ставка. Стъпвайки на практиката в Европа, предложихме два варианта – нулева ставка в първата година (за да се види има ли въобще интерес към изделието на родния пазар) или изравняване на ставката с тази на тютюна за свиване. При последния данъчната основа е отново количеството тютюн. Беше възприет вторият подход, който между другото е и доста разпространен в Европа. С това се прие новата рамка и тя, общо взето, следваше общата европейската практика – като дефиниция, данъчна основа и ставка. Текущият законопроект за спешно вдигане на акциза на нагреваемите изделия (виж  тук ) всъщност не просто изравнява акцизната тежест на класическите цигари и хийтовете, но на практика ги третира еднакво и като данъчна основа – брой късове, а не количество тютюн. Подобно третиране е неадекватно по отношение на нагреваемите изделия, тъй като някои от тях просто нямат \"късове\". Отделно това ги връзва с адвалорния (пропорционалния) компонент на акциза, което може да има неподозирани вредни ефекти за иновативните продукти, които тепърва ще навлизат на пазара. Не е случайно, че масовата практика в Европа е нагреваемите изделия да се облагат само със специфичен акциз, тоест акцизната тежест да не се обвързва с ценовите решения на компаниите. Водещ момент в предложението, особено при обсъжданите нови варианти (50% от акциза при цигарите), е какво да бъде отношението между акцизната тежест при цигарите и тази при нагреваемите изделия. Първоначалното предложение за отношение 1 към 1 (равен акциз) го няма никъде в Европа. Всички други страни прилагат различна, по-ниска ставка за нагреваемите, като обикновено разликата между акцизната тежест върху кутия цигари и кутия хийтс е в рамките на 3-4 пъти. Така например отношението между акцизната тежест върху кутия цигари хийтс е 3,8 към 1 в Румъния, 2,9 към 1 в Гърция, 8,2 към 1 в Сърбия. В България сега е 3,8 към 1, тоест сходно с практиката в съседните държави. Новата теза, че подобни разлики ги има само в Източна Европа (тук се правили експерименти), а в Западна Европа акцизът бил по-висок, също не е вярна. В случая просто се цитират трите най-тежки случая – отношението на акцизите между цигари и хийтс във Франция е 1,5 към 1, в Испания и Италия е 2 към 1. В други богати държави обаче е различно – в Холандия е 5,8 към 1, в Дания е 5,3 към 1, в Швейцария е 4,6 към 1. Други по-сходни с нас държави също имат подобни нива – в Полша е 5,3 към 1, в Литва, Латвия и Естония е в рамките на 5 към 1, в Словакия и Словения е над 4 към 1. Тоест масовата практика в Европа е за чувствителна разлика между акциза върху цигарите и този върху нагреваемите изделия, като средната разлика в ЕС е по-голяма спрямо текущата в България (виж  тук ). Ако бъде прието новото предложение за акциз върху нагреваемите в рамките на 50% от този върху цигарите, то България би се наредила веднага след Франция като страната с най-тежко облагане на новите продукти. И тук обаче идва казусът, че новото предложение звучи като уеднаквяване на акцизната рамка между хийтс и цигари и просто отстъпка от 50% в ставката. Тоест промяната в данъчната основа все още е в сила, което е глупаво и ще създаде проблеми пред новите изделия. Каквито и обсъждания да се правят по отношение на ставката и акцизната тежест, те е най-добре да се правят в рамките на текущата акцизна рамка и данъчна основа, която отговаря на характерните особености на новите изделия. Важно е да отбележим и че цялото това законодателно усилие на практика е своеобразен удар по иновациите и стимул за контрабанда. С новия акциз (било и 50% от този на цигарите) преминаването към бездимни изделия ще означава сериозно покачване на разходите за пушачите спрямо алтернативата – класическите цигари, което в местните условия би било непреодолима пречка. Разбира се, тези, които вече имат устройството, ще си търсят евтини хийтс от Сърбия (цената им е около 4 лв.) и потенциално от Украйна (цената им е едва 2 лв.). Потенциално ще си създадем изцяло нов вид контрабанда на изделия, които доскоро никой не беше и виждал в страната. И тъй като водещ аргумент на законотворците е пропуснатите приходи за бюджета, в заключение ще добавим, че приходите от акцизи върху тютюневите изделия през първите пет месеца на 2018 г. са рекордни и достигат 923 млн. лв. (спрямо 848 млн. лв. за първите пет месеца на 2017 г.). До края на годината тези приходи най-вероятно ще надминат 2.5 млрд. лв., а ако прибавим и приходите от ДДС върху тютюневите изделия, то общо приходите ще са над 3 млрд. лв. Това би било абсолютен рекорд, така че едва ли липсата на пари от облагане на тютюневи изделия може да се разглежда като аргумент.", "date": "2018.07.06", "title": "Акциза, който го няма никъде в Европа"}
{"url": "https://www.dnevnik.bg/bulgaria/2018/07/06/3231312_durjavata_spria_62_lekarstva_za_surce_zaradi_vuzmojna/", "text": "Изпълнителната агенция по лекарствата обяви, че спира продажбата на 62 продукта, предписвани при хипертония, инфаркт и сърдечна недостатъчност, защото има вероятност да съдържат канцерогенна съставка, съобщи институцията. Причината е във веществото валсатран, произведено от китайската Zhejiang Huahai  и влагано от европейски фармацевтични производители. Агенцията уверява, че на пазара има достатъчно алтернативни лекарства, които могат да заместят забранените и препоръчва на пациентите да се обърнат незабавно към лекуващия си лекар. Уточнява се още, че не всички партиди с валсатран включват и канцерогенното вещество. Zhejiang Huahai е докладвала за тези примеси на производителите на крайните лекарствени продукти в Европейския съюз, които използват активното вещество валсартан, за своето производство, а те са уведомили регулаторните органи в ЕС, се казва в съобщението. Европейската агенция по лекарствата и структурите в отделните страни работят съвместно, за да проучат степента на замърсяване при лекарствените продукти, съдържащи валсартан, и възможното им въздействие върху пациентите, които ги приемат. Допълнителна информация за това проучване ще бъде направена публично достояние, веднага след като бъде на разположение, се казва в съобщението. Ето списъка с блокираните лекарства № Търговско име 1 Valsavil AM 5 mg/80 mg film-coated tablets 2 Valsavil AM 5 mg/160 mg film-coated tablets 3 Valsavil AM 10 mg/160 mg film-coated tablets 4 Valtensin 320 mg film-coated tablets 5 Valtensin 80 mg film-coated tablets 6 Valtensin 160 mg film-coated tablets 7 Valstor 160 mg film-coated tablets 8 Co-Valstor 160 mg/12,5 mg film - coated tablet 9 Valsalen 160 mg film-coated tablets 10 Valsalen H 160 mg/12,5 mg film -coated tablets 11 Valsalen H 160 mg/25 mg film -coated tablets 12 Valsarcon 160 mg film -coated tablets 13 Valsarcon 320 mg film -coated tablets 14 Sarteg 40 mg film -coated tablets 15 Sarteg 80 mg film -coated tablets 16 Sarteg 160 mg film -coated tablets 17 Sarteg HCT 80 mg/12,5 mg film -coated tablets 18 Sarteg HCT 160 mg/12,5 mg film -coated tablets 19 Sarteg HCT 160 mg/25 mg film -coated tablets 20 Valtensin Plus 80 mg/12.5 mg film -coated tablets 21 Valtensin Plus 160 mg/12.5 mg film -coated tablets 22 Valtensin Plus 160 mg/25 mg film -coated tablets 23 VAPRESS 80 mg film - coated tablets 24 VAPRESS 160 mg film -coated tablets 25 Vamadrid 40 mg film -coated tablets 26 Vamadrid 80 mg film -coated tablets 27 Vamadrid 160 mg film -coated tablets 28 Vamadrid 320 mg film -coated tablets 29 Suvartar 160 mg film -coated tablets 30 VALZAP 160 mg film - coated tablets 31 Valsavil 40 mg film -coated tablets 32 Valsavil 80 mg film -coated tablets 33 Valsavil 160 mg film -coated tablets 34 VALZAP H 160 mg/12,5 mg film -coated tablets 35 Asbima 5 mg/800 mg film -coated tablets 36 Asbima 5 mg/160 mg film -coated tablets 37 Asbima 10 mg/160 mg film -coated tablets 38 Bevacomb 5 mg/160 mg film -coated tablets 39 Bevacomb 10 mg/160 mg film -coated tablets 40 Sartesta 5 mg/80 mg film -coated tablets 41 Sartesta 5 mg/160 mg film -coated tablets 42 Sartesta 10 mg/160 mg film -coated tablets 43 Valtensam 5 mg/160 mg film -coated tablets 44 Valtensam 10 mg/160 mg film-coated tablets 45 Valsavil Comp 80 mg/12,5 mg film-coated 46 Valsavil Comp 160 mg/12,5 mg film-coated 47 Suvartar H 160 mg/12,5 mg film-coated tablets 48 Suvartar H 160 mg/25 mg film-coated tablets 49 Valtensin plus 320 mg/12.5 mg film - coated tablets 50 Co-Sartroval 160mg/25mg film-coated tablets 51 Nortivan Neo 160 mg film-coated tablets 52 Nortivan 80 mg film-coated tablet 53 Nortivan 40 mg film-coated tablets 54 Vanatex HCT 80 mg/12.5 mg film - coated tablets 55 Vanatex HCT 160 mg/25 mg film - coated tablets 56 Vanatex 80 mg film - coated tablets 57 Vanatex 160 mg film - coated tablets 58 Valsol plus160 mg/25 mg film-coated tablets 59 Valsavil Comp 80 mg / 12,5 mg film - coated tablets 60 Valsavil Comp 160 mg / 12,5 mg film - coated tablets 61 Valtensin plus 320 mg/25mg film - coated tablets 62 Valsargamma 160mg film - coated tablets", "date": "2018.07.06", "title": "Държавата спря 62 лекарства за сърце заради възможна канцерогенна съставка"}
{"url": "https://www.dnevnik.bg/sport/2018/07/06/3231201_zabavnoto_svetovno_iz_rusiia_s_google_translate_pod/", "text": "Представете си, че сте колумбиец или французин например. Организирали сте си пътуването и отивате на световното първенство по футбол. След хиляди километри на път пристигате и срещате кирилицата и хора, част от които не говорят английски. Няма проблем, на помощ идва Google Translate. Мобилното приложение на услугата се оказва най-добрият помощник за чуждестранните туристи, разказва \"Ройтерс\". \"Много е трудно да разбирам кирилицата. Затова използвам Google през цялото време и питам хората какви услуги или храна предлагат. По-лесно е и знаете превода\", каза бразилският фен Густаво, който е пропътувал 12 хиляди километра до Казан, за да подкрепи отбора в двубоя срещу Белгия. Приложението спестява жестикулирането, както и нуждата от търсене на фрази в разговорници. Някои чужденци въвеждат на родния си език това, което искат да кажат на руски, и показват превода на местните жители. Други туристи използват гласовите функции на програмата и просто я оставят да изговори това, което трябва. \"Бяхме в сувенирен магазин във Владимир и жената имаше компютър. Тя въведе думите на руски и после ме помоли да погледна в екрана за английския превод\", каза филипинката Триша. Въпреки ползите с Google Translate все пак трябва да се внимава. \"Един от приятелите ми искаше да каже на жената в магазина, че рускините са много красиви. Но Google преведе думите: \"Старите жени са много красиви\", заяви колумбиецът Давид Лондоно. Някои журналисти също се възползваха от функциите на приложението. По време на пресконференция с участието на Антоан Гризман от френския отбор заявиха, че футболистът ще отговаря само на въпроси на родния си език. Това накара испански репортер да опита да \"заобиколи\" ограничението чрез Google Translate. Той написа въпроса си и постави телефона си до микрофона с идеята програмата да свърши останалото. Гризман прие с усмивка въпроса за бъдещето си в \"Атлетико\" (Мадрид), но водещият на пресконференцията се ядоса и не му позволи да отговори.", "date": "2018.07.06", "title": "Забавното световно: из Русия с Google Translate под ръка"}
{"url": "https://www.dnevnik.bg/photos/2018/07/06/3231279_fotogaleriia_koi_remontira_chadurite_na_parij/", "text": "Когато има буря в Ню Йорк, улиците често се пълнят със счупени чадъри. Но в Париж счупеният чадър има къде да отиде. Тиери Миле, който е по-известен с прякора си \"Мосю Пеп\", вече повече от 45 години е собственик на магазин за поправка на чадъри, наречен Pep's. Това е и единственото място за ремонт на чадъри във Франция, а може би и в цяла Европа, предполага \"Ройтерс\".", "date": "2018.07.06", "title": "Фотогалерия: Кой ремонтира чадърите на Париж"}
{"url": "https://www.dnevnik.bg/evropa/2018/07/06/3231315_brjuksel_shte_napravi_novo_predlojenie_za_zashtita_na/", "text": "Европейскатa комисия ще направи през септември ново предложение как да бъдат защитени външните граници на ЕС, заяви председателят Жан-Клод Юнкер, цитиран от \"Ройтерс\". \"Днес се съгласихме, че през септември комисията ще направи предложение за защита на външната граница\", заяви Юнкер, който е във Виена по повод началото на  австрийското председателство на Съвета на ЕС . В насоките ще залегне идеята за обособяването на европейската полиция  с 10 хил. служители през 2020 година . По-рано австрийският канцлер Себастиан Курц заяви, че се надява лидерите на ЕС да постигнат споразумение за подсилване на граничната агенция \"Фронтекс\" на неформална среща в Залцбург. На Европейския съвет миналата седмица лидерите на ЕС  се споразумяха  за създаване на доброволна основа на центрове за мигранти на своя територия, повече помощ за страните с външна граница и за районите, от които основно пристигат търсещите убежище или по-добър живот. Те освен това се договориха да укрепят външните граници на съюза. Австрия заема  все по-твърда позиция спрямо мигрантите , а борбата с нелегалната миграция е един от  приоритетите на австрийското европредседателство . Себастиан Курц заяви днес, че не би дал обещание за промяна на правилата от Дъблин в рамките на председателството на неговата страна на Съвета на ЕС до края на годината, предаде БТА. Не мога да обещая нещо, което не мога да изпълня, добави той на съвместна пресконференция с Юнкер. Има държави, които не прилагат правилата от Дъблин, отбеляза Курц. Решението на Германия за мигрантите е добро, защото е на основата на европейските правила, добави той по повод  приключилите коалиционни преговори в Берлин . Досега вървяхме в грешната посока, но важното е, че много хора вече промениха мнението си, коментира Курц по повод споровете как ЕС да се справи с миграцията - с квоти за разселване или с охрана на външните граници и недопускане на незаконно проникване. Двамата отбелязаха, че повечето от текстовете на подготвяните промени срещат подкрепата на държавите от ЕС, но по някои въпроси вижданията все още се разминават. Еврокомисията иска ясен напредък в преговорите по промените на правилата от Дъблин. Докато не постигнем напредък, проблемите ще се повтарят, коментира Юнкер. Правилата от Дъблин наскоро бяха обявени за мъртви от еврокомисаря по миграцията Димитрис Аврамопулос. Според тези правила държавата, през която мигрантите са навлезли в ЕС, е отговорна за приемането и оценката на молбите им за закрила.", "date": "2018.07.06", "title": "Брюксел ще направи ново предложение за защита на границите на ЕС през септември"}
{"url": "https://www.dnevnik.bg/bulgaria/2018/07/06/3231354_maikite_na_deca_s_uvrejdaniia_kompromisno_davat_srok/", "text": "До 1 октомври да бъдат приети законите за цялостна реформа на сферата за подпомагане на хората с увреждания. Това е компромисът, на който са готови майките на деца с увреждания, протестиращи вече близо месец в палаткови лагери из страната. Това е срокът, в който законите трябва да са приети, не да започне обсъждането, коментира пред \"Дневник\" една от най-активните майки от протеста - Вера Иванова. Палатковите лагери остават дотогава и няма да бъдат махани, докато се чакат институциите. Днес омбудсманът Мая Манолова, която подкрепи майките и направи законопроект за личната помощ в отговор на техните настоявания, се срещна с хора от национално представени организации на хора с увреждания. Срещата дойде в отговор на  острото противопоставяне на тези организации  и протестиращите майки. Национално представените организации обвиниха майките, че блокират цялостните реформи. И че подготвеният под тяхно настояване законопроект за личната помощ ще осигури помощ само за малка част от хората с увреждания, ще доведе до разделение и дискриминация. Манолова заяви днес, че явно национално представените организации не са се запознали в дълбочина с текстовете. От това идвали разминавания, проблеми. Както и насаждане на напрежение, хора бивали подвеждани, че ще има помощи само за протестиращите майки или пък подкрепа само за ограничен кръг от хора. Не съм готова да съм част от такъв конфликт - на майки срещу майки, на хора с увреждания срещу хора с увреждания, заяви Манолова. И предложи, за да няма подобни бъдещи спорове, законопроектът за личната помощ да бъде разглеждан в пакет с другите два законопроекта, целящи реформи в сектора - за хората с увреждания и за социалните услуги. Така било и логично, като трите бъдат взаимнодопълващи се. Докато Манолова вече подготви и внесе в парламента законопроекта за личната помощ, другите два още са в етап на разработване от социалното министерство. Днес майките на деца с увреждания пак посочиха, че от години чакат държавата да приеме законите и да направи реформата. Но в името на това да няма обвинения, че не дават шанс на реформата, ще изчакат министерството и държавата да си свършат работата, да направят законопроектите и да ги разглеждат заедно със законопроекта за личната помощ. В същото време заявиха, че дават срок до 1 октомври за това пакетът да е окончателно приет в парламента. А палатките остават.", "date": "2018.07.06", "title": "Майките на деца с увреждания компромисно дават срок до 1 октомври за цялостна реформа"}
{"url": "https://www.dnevnik.bg/sport/2018/07/06/3231344_cvetanov_nujen_e_dialog_s_futbolnite_agitki_predi/", "text": "Няма как да въведем каквито и да било промени, без преди това да сме провели активен диалог с футболните агитки и представители на спортната общественост. Това заяви председателят на комисията по вътрешна сигурност и обществен ред и председател на парламентарната група на ГЕРБ Цветан Цветанов по време на представянето на проекта за промени в закона за спортното хулиганство. \"Сигурен съм, че няма някой, който да има интерес по време на спорните мероприятия да има агресивност и безредици\", заяви Цветанов, цитиран от пресслужбата на ГЕРБ. Според думите му предложените промени са плод на усърдна работа, а експертизата на служителите в МВР и в министерството на спорта е допринесла значително. \"Темата за футболното хулиганство не може да бъде политически обвързана. Тя изисква политически консенсус\", посочи Цветанов по време на събитието, в което участваха депутати, представители на министерствата на младежта и спорта и на вътрешните работи. По думите му ГЕРБ ще подкрепи изготвените промени. \"Трябва да отбележа обаче, че това са наложителни и краткосрочни мерки, които въвеждат административни и наказателни мерки непосредствено преди началото на родния шампионат по футбол. В момента се работи по нов закон за футболното хулиганство\", заяви Цветанов. Според него видеонаблюдението ще допринесе значително в борбата с хулиганството. \"На база на видеоматериалите районните управления ще могат да издават постановления, с които ще ограничат възможността на провинилите се лица да посещават други спортни мероприятия\", каза Цветанов. Депутатите подписаха законопроекта, който въвежда заложените промени. Наскоро замесените страни си поставиха за цел законът за спортното хулиганство да влезе за гласуване в парламента преди  20 юли, когато започва новият сезон в Първа лига . Темата за проблемите с хулиганството в спорта излезе на дневен ред след инцидент на едно от дербитата между ЦСКА и \"Левски\" през пролетта, когато след хвърлена бомбичка пострадаха полицаи. Властите поискаха засилване на личната отговорност и по-тежки наказания за провинилите се.", "date": "2018.07.06", "title": "Цветанов: Нужен е диалог с футболните агитки преди промените в закона за хулиганството"}
{"url": "https://www.dnevnik.bg/razvlechenie/2018/07/06/3231367_muzikantut_elvis_kostelo_otmeni_turneto_si_poradi/", "text": "Британският музикант Елвис Костело - един от най-влиятелните и продуктивните творци през последните поне три десетилетия, обяви, че прекратява турнето си заради борба с особено агресивна форма на рак. Той беше опериран през май и реши да продължи с турнето си през юни, но сега е принуден да прекрати временно концертната си дейност, съобщава Би Би Си. \"Трябва да приема, че ще ми бъде необходимо повече време, отколкото би ми се искало, за да се възстановя напълно\", обяви той. Певецът вече отмени два концерта в Саутхенд и Плимът, а сега отпадат и всички останали дати от европейското му турне, включително в Хърватия и Швеция. Той се извини на почитателите си и каза, че предпочита да поеме риска да ги разочарова пред това да излага на риск здравето си. Елвис Костело посъветва почитателите си да търсят лекарска помощ, ако имат някакви съмнения относно здравословното си състояние. 63-годишният музикант, тръгнал от пънк и ню уейв сцената през 70-те години, е работил със звезди като Пол Макартни и \"Грийн Дей\". През 2003 г. получи \"Оскар\" за песента   към филма \"Студената планина\" на режисьора Антъни Мингела. През септември предстои да излезе 31-ият му албум.", "date": "2018.07.06", "title": "Музикантът Елвис Костело отмени турнето си поради тежка борба с рака"}
{"url": "https://www.dnevnik.bg/bulgaria/2018/07/06/3231375_selskostopanski_samolet_e_padnal_mejdu_pazardjik_i/", "text": "Селскостопански самолет е катастрофирал при приземяване между Пазарджик и Пловдив, съобщиха от МВР, цитирани от агенция \"Фокус\". Сигналът за инцидента е подаден в 13.10 часа. По последна информация вътре е бил само пилотът, който не е пострадал сериозно, съобщава \"Дарик\". По първоначални данни пилотът, който е пръскал оризища в района, е бил принуден да кацне аварийно, заради проблем с двигателя. \"Това, което знаем, е, че при самото приземяване на мек терен машината се е преобърнала и пилотът е изпаднал от кабината. Той е с леки охлузвания, не е пострадал сериозно. Районът е обезопасен, премахнат е акумулаторът на самолета, за да не възникне инцидент. Не е имало запалване при падането на машината\", каза пред \"Дарик\" говорителят на пожарната в Пловдив Цвятко Дешев. По думите му машината е на \"Селскостопанска авиация\". На място е изпратен разследващ екип на транспортното ведомство.", "date": "2018.07.06", "title": "Селскостопански самолет е катастрофирал между Пазарджик и Пловдив"}
{"url": "https://www.dnevnik.bg/kultura/2018/06/29/3201720_otkus_ot_zemia_na_senki_na_elizabet_kostova/", "text": "\"Земя на сенки\" съживява трагична история от недалечното минало на България и свързва континенти, поколения, хора и мирогледи в лиричен разказ за потресаваща злина, превъзмогната със силата на смелостта, човешкото благородство и състраданието. Елизабет Костова е написала романите \"Историкът\" и \"Крадци на лебеди\", които я нареждат сред безспорните автори на бестселъри в класациите на The New York Times. Нейни разкази, есета и стихотворения са публикувани в периодични издания и антологии като The Mississippi Review, Poets & Writers Magazine, The Best American Poetry, The Michigan Quarterly, Another Chicago Magazine. Възпитаничка е на Йейл и на Мичиганския университет, където печели наградата \"Хопуд\" за роман в процес на писане. Преподавател в университетски програми и семинари по творческо писане. –ЗНАЕТЕ, ЧЕ СТОЯН ЛАЗАРОВ ПОЧИНА – спокойно заключи баба Яна, като че ли нямаше представа, че е пропуснала голяма част от историята. – Не знам къде е погребан. Не е тук, макар че щеше да ми е по сърце. Сигурно някъде край София, където са погребани роднините му. Вече се беше стъмнило и зад старицата електрическа крушка светеше през стъклото на кухненския прозорец. Ленка мина покрай него. Александра седеше и съзерцаваше къщата, която Стоян Лазаров беше построил от развалините. Знаеше, че Боби се беше постарал да ѝ преведе целия разказ на баба Яна, но ѝ се искаше да попита нещо друго. – Попитай дали е видяла Стоян отново, дали е продължил да идва в селото. Боби кимна. Когато зададе въпроса на баба Яна, тя като че се обърка, размърда малките си черни очи на светлината от прозореца. Раздвижи едната си ръка, пусна бастуна и погали главата на Стойчо, който се беше долепил до нея. Опашката му шибна прахта. – Ами, не съм сигурна. Мисля, че идваха още няколко пъти след това, за по седмица от време на време, а Стоян започна отново да свири на цигулката си в тяхната къща. Идва и посяда тук, когато му се прииска да погледа къщата, която е построил. Беше тук вчера, струва ми се. Или завчера. Интересно нещо е времето, не си спомням точно кога. Приготвих му обяд. – Но, бабо Яно, нали каза, че той е умрял – тихо ѝ напомни Боби. – Разбира се, че е умрял – каза тя. – Всички умират. Освен мен. – Засмя се беззвучно и прастарите ѝ зъби проблеснаха. Александра си помисли, че старицата сигурно вече може да яде само супа или кисело мляко, може би затова беше толкова дребничка под мъжките си дрехи. Приличаше на нисичък вдовец, сякаш се беше разменила с покойния си съпруг. – Попитай я пак дали знае къде са Вера и Милен Радев сега. И Невен – поръча Александра на Боби. Баба Яна обаче като че ли беше загубила нишката на предишния си разказ. – Искате ли чаша чай? – попита тя. – Нямам кафе. Заболява ме коремът от него, получавам разстройство. Кафето е за млади хора като вас. Благодариха и ѝ отказаха. Баба Яна тупна с бастуна си по земята, прозя се с мъничката си зейнала устица. – Поздравете Ирина от мен, като я видите. – Явно беше забравила, че Ирина си почива вътре. – Странна птица е тя. Чувала съм, че родила дъщеря на доста напреднала възраст, от някакъв писател в Пловдив. Било тайна, а той отдавна е починал, така казват. Но поне има кой да се грижи за нея сега. Иска ми се Вера още да беше жива, мило момиче. – Ленка – прошепна смаяна Александра, когато Боби ѝ преведе. – Кажи ѝ, че Вера е още жива. Боби поклати глава. – Няма смисъл. И Моята прабаба стана такава. На много въпроси не можеше да отговаря както трябва. – Твоята прабаба ли? – Александра се изуми. Нейните прабаби и прадядовци бяха родени през деветнайсети век и бяха починали преди нейното раждане. Тази история можеше да почака обаче. Надигнаха се, Боби се ръкува с извитите юмручета на баба Яна и ѝ благодари още веднъж. Старицата прегърна главата на Стойчо, като бастунът ѝ се притисна към ухото му, и после посочи Александра. – Какво каза? – попита Александра Боби. – Поръча ми: кажи на момето да не седи на студените камъни, както прави обикновено, че ще настине. – Не седя на камъните – възрази Александра и се помъчи да си спомни дали е вярно. – Така ти пожелава крепко здраве. Или пък се тревожи за бъдещето. – Добре го преведе. – Благодаря, старая се. – Отново изненадващо обгърна раменете на Александра за кратко, сякаш старанието му го караше да я чувства близка. Пътят – стръмен и с дълбоки коловози, с изникнали като гъби къщи, светлинки оттук-оттам и ниви по склоновете надолу – изведнъж стана още по-реален в очите ѝ, просветна за последен път, преди да се слее с тъмната планина. Познаваше този миг от живота си у дома. Когато влязоха в къщата, завариха Ирина да седи в леглото и да пие нещо топло. Александра изпита огромно облекчение не само защото много харесваше възрастната жена, но и защото коленете ѝ омекваха само от мисълта за още един мъртвец сред тях. Ирина изглеждаше необикновено освежена и подмладена след единия час, който двамата прекараха с баба Яна. – Скъпи мои, започнах да се тревожа и Ленка ни приготви скромна вечеря. Как ви се стори моята домакиня Яна? – Тя е природна стихия – каза ѝ Александра и приседна на стол до леглото ѝ. Стаята беше малка, с ниски греди на тавана. Миришеше на студена вода. – Разказа ни как господин Лазаров е издигнал отново тази къща. Ирина се усмихна. Имаше толкова много зъби. – Ами да, така беше, но всички мислехме, че е чиста лудост да се мори толкова. Накрая обаче като че ли това му помогна да се възстанови. – Тя замълча и Александра се зачуди дали болестта не е била донякъде от интимен характер, поради което учтивостта не позволяваше на Ирина да говори. – А разказа ли ви как веднъж той изнесе концерт в къщата ѝ, нищо че беше малка – по-точно в двора? – Не – каза Александра. – Кога е станало това? – Ами, не съм сигурна. Мисля, че беше, за да отпразнува новата къща, след като я построи. – Ирина отпи от гледжосана кафява чаша и се взря в нея. – Допускам, че нямате новини от сестра си? – Боби стоеше в долния край на леглото с ръце в джобовете. Ирина кимна леко, но категорично – не. – Иска ми се да можех да ти отговоря иначе. Ленка разпита навсякъде и всички казват едно и също – сестра ми и Милен са живели тук доста месеци, заминали преди около седмица и повече не се върнали. Вече много се притеснявам за тях. Къде са, щом сте ги видели в София, а не са дошли нито при мен, нито тук, и Невен не вдига мобилния си? Сигурно още са в София и се мъчат да намерят теб, скъпа моя. Опасявам се, че допуснах ужасна грешка, като ви доведох всички тук, в планината. – О, не е грешка! – възкликна Александра. – Трябваше да опитаме. – Искате ли да отидем да ги потърсим в София? – трезво попита Боби. – Или смятате, че вече ще са заминали от София и може да ви чакат в Пловдив? Възрастната жена въздъхна. – Не знам. И аз си го помислих, пък и те имат ключ за къщата ми, струва ми се. Ленка звънна там преди няколко часа, но отново никой не вдигна. Дали в крайна сметка да не се обадя в полицията? Погледна към Боби, докато задаваше въпроса си, и след малко той поклати глава. – Да се помъчим още малко да ги намерим – отвърна ѝ. Ирина не възрази. – Мисля, че утре ще съм много по-добре и ще можем да се върнем в Пловдив. Тогава ще изчакам сестра ми там. Боби се замисли над предложението ѝ. – Не ми се иска да ви оставяме сама у дома след случилото се в къщата ви тук – бавно каза той. – Ленка ще бъде с мен – увери го Ирина. – Освен това в музея винаги има хора, поне служителите. Един от тях нощува там да го охранява. Боби кимна. – В такъв случай двамата с Александра ще ви откараме у дома, после ще се върнем в София да търсим там. Имам няколко приятели, които работят в хотели, звъннах да ги попитам дали не са виждали хора с описанието на Лазарови. Те ще разпитат и други свои приятели. София е голяма, но реших, че може да опитаме и така. – А ти можеш да се върнеш на работа – изтъкна Александра. – Да, скоро трябва да го направя – мрачно се съгласи Боби. Ленка тъкмо беше влязла с навити ръкави. Дъщеря, мислено изрече Александра българската дума. Ленка определено изглеждаше съвсем различно от Ирина, дори от начина, по който вероятно е изглеждала Ирина преди десетилетия, и ако разбираше английски, определено се стесняваше да говори. Имаше да им казва нещо – на бърз български, – което Боби преведе на Александра. – Някакъв мъж я спрял на улицата, докато разпитвала хората за Лазарови. Казал, че работодателят му научил за гостенката от чужбина и иска да ѝ предложи гостоприемството си. Става дума за теб, Птиче. Поканил ни на обяд в дома на работодателя си утре – голяма къща извън селото, на другия склон. Не ѝ казал име. Александра се удиви колко бързо се разпространява новината за пристигането им из селото. Типично ли беше това за балканското гостоприемство, както го наричаше пътеводителят ѝ? Ирина обаче се смръщи. – Голямата къща ли? Да няма предвид онова чудовище на планинския път? Винаги съм се радвала, че не се вижда оттук. Боби я наблюдаваше внимателно. – Кой е този работодател? – Собственикът официално е бизнесмен от Пловдив, който не живее тук – ужасно богат е и има неприятни връзки. Тази къща е построена само преди пет-шест години и е една от най-големите в планината, като ски курорт е, никой не я харесва. – Знаете ли кой е този бизнесмен? – попита Боби. – Не – отговори Ирина. Обърна се към Ленка и двете поговориха няколко секунди. Устата на Боби увисна от едната страна, Александра не за пръв път виждаше това изражение. – Какво? – попита тя. – Ами преди това чували в селото да се говори, че къщата всъщност е собственост на министъра на пътищата, който пристига тук нощем. Но не идва често. Александра се вторачи в него. – На Курилков? Е, сигурно затова го срещнахме на моста да слиза от планината – може да е бил тук, горе. Но защо ще ни кани на обяд само защото съм чужденка? Още повече, ако вече си е заминал от селото? – И тогава гореща вълна заля лицето ѝ: надписът на таксито, потрошената предна стая в къщата на Ирина тук. – Мислиш ли Той леко поклати глава и тя спря. – Може би трябва да откажеш поканата – обади се Ирина, но отново гледаше Боби. – Трябва да се върнем в Пловдив, а това наистина изглежда странно. – Според мен Александра не бива да отказва. – Боби навря ръцете си още по-дълбоко в джобовете. – Отказът може да се окаже по-лош от приемането на поканата. Ирина се размърда на възглавниците си. – Тя не може да отиде самичка на това място. – Не, разбира се – увери я Боби. – Няма да ѝ позволя да го направи. Но и аз не държа да отида. – Забоде поглед в пода и Александра беше сигурна, че той обмисля евентуалните усложнения. Започваше да усеща как в корема ѝ зейва студена дупка. – Видяхме го да си тръгва от планината – повтори тя най-вече в опит да убеди сама себе си. – Каквото и да става, Боби ще се погрижи за теб, скъпа моя – усмихна се Ирина на Александра, но лицето ѝ беше все така бледо и тревожно. – Остани възможно най-малко и после ще се върнем в Пловдив. Твърдо съм решила да съм готова. АЛЕКСАНДРА беше прекалено изморена, за да се страхува, докато се унасяше в старинното си чисто легло в задната стаичка. Боби беше оставил урната в кухненския бюфет за по-сигурно и спеше близо до нея. За миг, останала самичка в тъмното, Александра си помисли с болка за праха на мъртвеца и се зачуди възможно ли е той наистина да ѝ липсва. Стоян Лазаров беше свирил на цигулката си в същата тази къща или на двора. Придърпа няколко одеяла. Беше студено за месец май, сякаш камъните така и не се бяха стоплили, и тя си легна, треперейки под пуловера. Тежките одеяла я задушаваха – дращещи или меки пластове, с едва доловим мазен мирис като на животните, от които идваше вълната. Смъртта витаеше в стаята: съпругът на баба Яна под рухналата постройка, гръцките войници, дотътрили се едва-едва в селото, затворените очи на Ирина на бялото лице, и разбира се, Джак. Придърпа тежките одеяла още по-нагоре към раменете си и се принуди да насочи мислите си към някой жив – към сина на Стоян, Невен, например, който може и да беше на средна възраст, но младееше, изглеждаше силен и оживен на стълбите на онзи хотел в София. Опита да си спомни черната му жилетка, официалните обувки и жеста на красивите едри длани. Онзи копнеж по него, който я прониза. Къде беше той сега? Защо не си вдигаше телефона, макар че леля му звънеше настойчиво? Преди да се залута подир тази нова тревога обаче, Александра се постопли и сънят я отнесе. Събуди се още по тъмно, но се почувства съвсем наспана и изпита нужда веднага да излезе от къщата на въздух. И неочаквано си спомни съня си: Джак ѝ беше казал къде е Невен Лазаров – на някакво горещо и мъгляво място, където не би ѝ хрумнало да го потърси. Беше зърнала Невен право пред себе си, остави долу тежката урна и се хвърли в нозете му, просна се пред него, защото не намираше думи да се извини. Той я вдигна с лекота и за нейна изненада изобщо не беше ядосан. Целуна я лекичко. После Александра отвори очи. Устните ѝ още тръпнеха. Полежа объркана от сладостта на прошката и шока на събуждането. Открай време се страхуваше от тъмното, но сега се плъзна безшумно от леглото. Вратите към другите стаи бяха затворени, нямаше да събуди никой друг. За миг се уплаши – някой беше нахлул в къщата на Вера недалеч и беше оставил кървав надпис на едната стена. Освен това обаче усещаше, че ще се задуши без чист въздух. Изпъна двете си ръце пред тялото в тъмния коридор и се препъна в нещо топло, от което дъхът ѝ секна. Беше Стойчо – той се изправи до краката ѝ и тихо пое с нея, за да не се страхува повече. Александра опипом намери маратонките си сред подредените до вратата обувки. Вдигна резето. Навън завари масленожълтеникав здрач, който, както установи Александра, се дължеше на луната, все още голяма и ярка, надвиснала над покривите на къщите. Въздухът гъмжеше от живот, като на зазоряване, но в действителност можеше да бъде два или пет сутринта – беше забравила да провери. Стойчо пристъпваше до нея. На шарената сянка Александра различи нещо светло – оказаха се каменни стъпала по склона зад къщата, следваше пътека през някаква жилеща трева. Пътеката се катереше по склона и след малко под нея се оказа покривът на баба Яна с волан от лунна светлина. Виждаше сянката на комина, щръкнал между плочите, конусообразните камъни върху каменната му шапка, които изглеждаха остри като клюнове. Останалата част на селото лежеше край и под нея, почти невидима. Мина под тъмните дървета и стигна до ръба на високо тревисто плато, което помнеше, че е мярнала от пътя. Тук нямаше къщи, сякаш мястото беше останало неприкосновено или просто служеше за игрище. Зачуди се на себе си – у дома щеше да се страхува от непознати, които дебнат нощем, и дори от призраци, а тук пък можеше да я проследи някой, който иска да ѝ навреди. Но Стойчо беше с нея и всичко беше толкова непознато, че Александра се чувстваше защитена, сякаш в действителност не присъстваше. Аз самата съм привидение. Луната беше точно над върховете пред нея, а планината се извисяваше на хоризонта като пръстен – черна материя на фона на течно небе. Александра си намери оголена скала близо до средата на хълма и се настани толкова удобно, колкото успя. Усещаше камъка студен под дрехите си. Стойчо помириса скалата и се настани до нея, после се изтегна в тревата, все едно му беше наредила. Александра виждаше тъмния блясък на очите му на лунната светлина. Тишината в селото зад нея се губеше в необятния покой на гористите склонове, луната вече се спускаше към най-високия връх – съвсем скоро щеше да залезе. Зачака неподвижно набъбналият долен ръб от светлина да докосне хребета и да очертае силуета на нещо неравно там – може би дървета или назъбена канара. Светлината се раздвижи по-бързо, заизплъзва се. В последния миг горният край на луната стана много ярък и изчезна бързешком, погълнат от планината. И тогава Александра усети нещо зад гърба си, съвсем леко докосване по тила, и ужасена осъзна, че двамата със Стойчо не са сами. Рязко се завъртя на камъните. Точно зад нея, срещу луната и над планинския масив се прокрадваше тъничък сияен лъч: слънцето, което изгряваше в мига, в който луната бе залязла. Първият му лъч бе докоснал Александра от много, много далеч. Снопчето светлина потрепна, завибрира, издигна се над зъберите и после тя си спомни, че не бива да гледа право натам. Стойчо се размърда до нея и вдигна глава да погледне. Александра цялата тръпнеше, защото бе съзряла и края, и началото. А слънцето се пресегна и я намери, погали я, избра я.", "date": "2018.07.06", "title": "Откъс от \"Земя на сенки\" на Елизабет Костова"}
{"url": "https://www.dnevnik.bg/morski/2018/07/06/3231387_spored_demokratichna_bulgariia_siniata_zona_vuv_varna/", "text": "Забавеното с повече от месец въвеждане на синята зона във Варна и начинът, по който правилата й ще се прилагат в т.нар. гратисен период, създадат условия за мнoжество нарушения, които да бъдат санкционирани и с това  умишлено да се увеличи финансовият резултат на оператора  на зоната. Това се казва в открито писмо на коалицията \"Демократична България\" до кмета на Варна Иван Портних, председателя на общинския съвет и областния управител. Според текста на писмото потърпевши от забавянето и неясните правила ще бъдат живеещите в района на синята зона, тъй като с разчертаването й броят на местата за паркиране е станал Според разпространеното становище \"проектът за синя зона на Варна отлага предварително оповестения си старт вече повече от месец и половина. Периодично излизат прессъобщения на община Варна и дружеството \"Общински паркинги и гаражи\", с които се анонсира \"скорошният\" старт на зоната, пише в текста. Несигурността, която се създава у хората, на първо място ще доведе до загуба на интерес у гражданите да следят кога точно ще възникне задължението за Според \"Демократична България\" така ще се провали действието на оповестителната и информационна част на проекта. Според указанията на община Варна, след като се разчертаят местата за паркиране, в продължение на един месец там ще може да се паркира безплатно. За сметка на това всеки, който не е паркирал според направеното разчертаване, ще бъде глобяван по правилата на \"Синя зона\". \"Това решение е смущаващо и създава предпоставки за двоен стандарт и транспортен хаос, пише в писмото на \"Демократична България\". To обезсмисля основното предназначение на синята зона – да облекчи трафика и да създаде удобства за бизнеса и гражданите. От него прозира единствено намерението целенасочено да се създадат условия за мнoжество нарушения, които да бъдат санкционирани и с това Пак според текста на разпространеното становище в резултат на свършеното до момента умишлено или поради некачествено планиране местата за паркиране не са разположени по начин, по който да бъде усвоено оптимално наличното пространство. Това задълбочава проблемите с паркирането. От двете политически формации в състава на \"Демократична България\" - \"Демократи за силна България\" и \"Да, България\", се обръщат към органите на местната власт с искане да бъде предотвратено прилагането на \"двоен стандарт\" при въвеждането на синята зона. Нейните правила трябва да бъдат еднакво валидни в пълния си обем както за ползвателите, така и за нарушителите от момента на ефективното й стартиране, се казва още в текста на писмото.", "date": "2018.07.06", "title": "Според \"Демократична България\" синята зона във Варна се бави, за да бъдат събрани повече глоби"}
{"url": "https://www.dnevnik.bg/sport/2018/07/06/3231222_tur_dyo_frans_ima_li_koi_da_spre_hegemoniiata_na_kris/", "text": "С етап от Ноармутие-Ен-Лил до Фонтеней Льо Комт в събота  Обиколката на Франция започва за 105-и път . За пети път в последните 10 години най-престижната колоездачна надпревара ще започне с етап с общ старт, а не с бягане по часовник, което предразполага към масов спринт и много нервен първи ден. На старта в департамента Венде ще застанат 176 състезатели, след като от сезон 2018 Международният колоездачен съюз (UCI) намали броя на колоездачите в един отбор от девет на осем. С много малки изключения всички големи имена ще участват, а основният въпрос е има ли кой да свали Крис Фрум от трона в Тура. Британецът започва състезанието като четирикратен шампион и победител от последните три години. Конкуренцията на Фрум обаче ще бъде много сериозна, след като на старта застават Ромен Барде, Найро Кинтана, Винченцо Нибали, Микел Ланда, Алехандро Валверде, Том Дюмулен и много други. Състезанието започва на брега на Атлантическия океан и в продължение на 21 етапа ще обиколки общо 36 департамента на страната. С изключение на едва 15 километра (които ще са в Испания) турът ще бъде изцяло на френска територия. (Не)Прозрачният тур Напрежението се увеличи още преди състезанието, след като последните няколко дни бяха изпъстрени с множество обрати. Първо  организаторът на \"Тур дьо Франс\" ASO опита да блокира  участието на действащия шампион Крис Фрум. В началото на седмицата  Международният колоездачен съюз прекрати разследването срещу британеца  и по този начин разчисти пътя му към участие в тура. Във Франция напрежението обаче не секва и британецът беше сравнен с Ланс Армстронг, чието име се избягва в страната. Правилно или не обаче допускането на Фрум доведе до много реакции. Френската публика освирка шампиона на официалното представяне на отборите в четвъртък вечерта. Петкратният победител  Бернар Ино пък дори призова  да има бойкот от останалите колоездачи заради Фрум. Британецът опита да потуши напрежението с обръщение към френската публика във всекидневника \"Льо Монд\", в който изтече информацията за пробата му салбутамол, както и за опита да бъде спрян от участие. \"Знам, че френската публика е най-страстната и обичаща колоезденето. Затова и вярвам, че след решаването на казуса ще може да се наслади на състезанието. UCI и WADA (Световната антидопонгова агенция) доказаха, че не съм нарушавал правилата\", гласи част от обръщението на Фрум. Основните опасения са за сигурността на тура - особено в решителните планински етапи, когато публиката е до колоездачите в изкачванията. Преди две години Фрум беше залят с урина от гневни френски фенове, които му крещяха в лицето \"допинг\". Още по-рано, докато караше за \"Скай\", Ричи Порт беше и ударен. Битката на суперотборите \"Тур дьо Франс\" стартира с няколко големи фаворити, но и с много отворена битка за това кой може да триумфира с жълтата фланелка на 29 юли в Париж. Фрум е сочен от специалистите и букмейкърите за фаворит №1, но ще трябва да отговори на въпроса дали се е възстановил от тежкото джиро, което спечели преди шест седмици. Фрум ще се състезава и срещу историята. Дубъл джиро – тур не е постиган вече 20 години, след като за последно това направи Марко Пантани. Британецът ще опита да изравни и други два големи рекорда в колоезденето – да стане едва петият с пет победи в тура след Жак Анкетил, Еди Меркс, Бернар Ино и Мигел Индураин. Евентуална победа във Франция ще увеличи броя му на поредни обиколки на четири (Тур 2017, Вуелта 2017, Джиро 2018), което е правил единствено Меркс (през 1972 и 1973 г. - белгиецът триумфира два пъти в джирото и по веднъж в тура и вуелтата). На своя страна Фрум ще има не само богатия си опит (стартира в 17-а голяма обиколка), но и много  силния отбор на \"Скай\" зад гърба си . В него като опция Б ще бъде Герант Томас, който вече изрази желание не просто да помага на съотборника си, а да преследва престижно класиране. Макар да не заложиха на най-опитните си колоездачи, от \"Скай\" избраха универсалните и много силни Томас, Михал Квятковски, Джани Москон и Джонатан Катровиехо, дясната ръка на Фрум – Ваут Пулс, опитния капитан Люк Роу, както и младия талант Еган Бернал. На 33 години обаче задачата на Фрум ще бъде малко по-сложна. В последните 10 сезона само Карлос Састре (2008) и Кадел Еванс (2011) печелят над тази възраст. В опит да спрат Фрум от \"Мовистар\" избраха  различната стратегия да не фокусират действията си около един колоездач, а да заложат на трима – Найро Кинтана, Микел Ланда и Алехандро Валверде. Колумбиецът има три подиума в тура, все зад Фрум, докато Ланда пристигна в \"Мовистар\" от \"Скай\" и обясни, че знае как да разклати на шосето стария си отбор. Със суперотбор зад гърба си пристига и Винченцо Нибали, който спечели тура през 2014 г. Акулата от Месина е единственият действащ колоездач заедно с Фрум, който има победи в трите големи обиколки, но вече две години остава в подножието на успехите. От \"Бахрейн Мерида\" ще помагат на Нибали с братята Йон и Горка Исагире, както и петия от Обиколката на Италия Доменико Поцовиво. В състава е и дългогодишната дясна ръка на Нибали Франко Пелидзоти. С второ и трето място в последните две издания на тура, този път Ромен Барде се надява да стъпи на най-високото стъпало. Французинът има пълната подкрепа на AG2R, който беше единственият отбор, опитал да оспори хегемонията на \"Скай\" преди година. Още един бивш съотборник на Фрум – Ричи Порт, също има амбиции към жълтата фланелка. Австралиецът ще води ВМС, който впечатлява с имената в състава си. Основната въпросителна около Порт обаче винаги е била постоянството му в рамките на три седмици, както и склонността му да губи ценно време в ключови етапи. Сега именно \"Мовистар\", \"Бахрейн Мерида\", BMC и AG2R са смятани за отбори, които са ако не равни, то поне около \"Скай\" като качества. Вторият от миналата година Ригоберто Уран идва с не по-малко силен отбор в Тура, но дотук през годината колумбиецът остана извън вниманието. В една категория с него попадат още Адам Йейтс (\"Мичълтън скот\"), който ще опита да повтори представянето на своя брат близнак Саймън от джирото, както и Якоб Фулсанг (\"Астана\") и Даниел Мартин (ОАЕ). Шампионът от джирото през 2017 г. и втори от тази година Том Дюмулен пък за пръв път ще кара две големи обиколки една след друга. Холандецът изрази желание да се бори за генералното класиране, но в последните дни обяви, че не се слага сред фаворитите. Една категория по-надолу като така наречените скрити фаворити стартират Илнур Закарин (трети от вуелтата), Боб Юнгелс (два пъти победител за бялата фланелка в джирото), както и талантите на \"Лото Йъмбо\" Стивън Краусвайк и Примож Роглич. Завръщането на Саган Извън битката за генералното класиране много вълнуваща обещава да бъде надпреварата и за зелената фланелка между спринтьорите. Година след спорната си дисквалификация от тура Петер Саган се завръща с нови сили и амбиции за шеста зелена фланелка. Словакът триумфира пет години поред (2012-2016) и преди 12 месеца се беше прицелил в изравняване на рекорда на Ерик Цабел, но беше изхвърлен в четвъртия етап заради сблъсък с Марк Кавендиш. Сега трикратният световен шампион изглежда в отлична форма и като основен фаворит в категорията най-вече заради своята универсалност и способността си да печели точки във всякакви етапи. \"Моята задача е ясна, целта ми е етапни победи и зелената фланелка. Ще дам най-доброто от себе си, но мисля, че имаме и много силен отбор, който може печели на всякакви терени\", каза Саган. Най-големият противник на Саган за трикото ще бъде Майкъл Матюс (\"Сънуеб\"), който го спечели преди година. Австралиецът също не е чист спринтьор и умее да печели точки на всякакви терени. С мисъл за рекорд стартира и Марк Кавендиш, който има 30 етапни победи в тура и се надява да задмине Еди Меркс (34) още тази година. Вече на 33 Торпедото от остров Ман не показва признаци на загуба на скорост, но в последните сезони паданията му зачестиха. Останалите претенденти за етапни победи са звездите в спринта дотук през сезона – Фернандо Гавирия (7 победи) и Дилан Хрьоневехен (9 победи). Младите спринтьори ще спорят с 35-годишния ветеран Андре Грайпел, който има шест победи през годината, както и Александър Кристоф и Марсел Кител. Последните двама обаче все още трудно свикват с новите си тимове ОАЕ и \"Катюша\" и не са на познатото си ниво. Големи надежди има и най-добрият френски спринтьор Арно Демар, но той е далеч от формата си преди година. Намаляването на състезателите във всеки отбор от девет на осем обаче ще се отрази най-вече на спринтьорите. Точно заради това Кристоф обясни, че финалите ще са много хаотични и интересни. Етапите, които са за спринтьори, са 1,2, 4, 7, 8, 13, 18 и 21, като в тях победителят ще взима по 50 точки. В хълмистите точките са 30 за първия, а в планинските се дават 20. Къде ще се реши състезанието Колоездачите трябва да изминат 3351 км по пътищата на Франция. За шести път стартът е от Венде, който се намира в северозападната част на Франция. Първите етапи са изцяло в региона Бретан и според колоездачите ще приличат много на еднодневни класики. В \"Тур дьо Франс 2018\" ще бъдат изкачени общо 26 височини - 12 в Алпите, четири в Централния масив и 10 в Пиренеите.", "date": "2018.07.06", "title": "\"Тур дьо Франс 2018\": Има ли кой да спре хегемонията на Крис Фрум"}
{"url": "https://www.dnevnik.bg/sport/2018/07/06/3231278_svetovnoto_v_rusiia_otchete_rekordna_gledaemost_v/", "text": "Световното първенство по футбол в Русия отчете рекордни резултати по гледаемост в интернет. Мачовете от първата седмица на шампионата са били пуснати 393 милиона пъти от стриймове по света.  Сумарно гледаемостта се равнява на 6.9 милиона минути, достигнати от 59 милиона уникални приложения, показва анализ на международната компания за онлайн измерване и оценки Conviva, цитиран от \"Форбс\". Общата онлайн гледаемост на световното в Русия вече задмина тази отпреди четири години в Бразилия. Платформата за облачни услуги Akamai е отчела ръст от 65% в излъчването си в интернет по време на настоящия форум в сравнение с 2014 г. Рекордният брой стриймове от 9.7 милиона е бил на 27 юни, когато се изиграха последните мачове от група F между Мексико - Швеция и Южна Корея - Германия. За сравнение, върхът в аудиторията на платформата за турнира в Бразилия е бил 5 милиона зрители по време на двубоите САЩ - Германия и Португалия - Гана. От Akamai съобщават още, че пиковият трафик на данни в първия кръг от груповата фаза е бил 23.8 терабайта при 6.99 на шампионата в Бразилия. Общо 75% от мачовете в първата фаза в Русия са надхвърлили максималния трафик за цялото световно през 2014 г.", "date": "2018.07.06", "title": "Световното в Русия отчете рекордна гледаемост в интернет"}
{"url": "https://www.dnevnik.bg/evropa/2018/07/06/3231405_brjuksel_planira_do_kraia_na_juli_da_vuvede_merki_za/", "text": "Европейската комисия е съгласувала със страните членки мерки за защита на европейския пазар от митата на САЩ върху стоманата и до края на юли планира да ги въведе в сила. Това съобщи днес пресслужбата на еврокомисията. \"Планът на еврокомисията за въвеждане на мерки за защита на европейския пазар от последиците на митата на САЩ за стоманата ще бъде задействан до края на юли. Той получи широко одобрение от страните от общността\", посочва пресслужбата, цитирана от световните агенции. Очаква се ЕС да въведе защитни мита за стоманата, които да влязат в сила, ако вносът на европейския пазар се увеличи, в опит европейските производители да бъдат защитени от вторичните последици на американските мита, уточнява ДПА, цитирана от БТА. Според нови статистически данни се отчита увеличаване на стоманените продукти, достигащи пазара на ЕС, откакто президентът на САЩ Доналд Тръмп  наложи мита от 25 процента  върху вноса на стомана, отбелязва еврокомисията. Мярката, която вероятно ще влезе в сила в средата на юли, ще определи квоти за вноса в ЕС на редица стоманени продукти. След като квотите бъдат достигнати, ще бъдат налагани по-високи мита независимо от произхода на стоките. Еврокомисията следи внимателно и вноса на алуминий, за който Тръмп наложи вносни мита от 10 процента. Еврокомисарят за търговията Сесилия Малмстрьом заяви в туит, че е разтревожена от взаимното  въвеждане на повишени мита  между Китай и САЩ, информира \"Ройтерс\". \"Тревожно развитие с ескалацията на митата между САЩ и Китай. Явно вреди на световната икономика. Търговските войни са нещо лошо и не са лесни за печелене\", написа Малмстрьом. На 22 юни ЕС  наложи мита за стоки от САЩ  на стойност 2.8 млрд. евро в отговор на американските мерки.", "date": "2018.07.06", "title": "Брюксел планира до края на юли да въведе мерки за защита от митата на САЩ за стоманата"}
{"url": "https://www.dnevnik.bg/razvlechenie/2018/07/06/3215891_mjuzikulut_mamma_mia_shte_se_igrae_na_scenata_na/", "text": "На 18 юли от 19 часа на сцената на Софийската опера и балет излиза световноизвестният мюзикъл \"Мамма миа\", съобщиха от операта. Мюзикълът разказва историята на младо момиче, което търси своя баща, за да я заведе до олтара в сватбения й ден. Той изигран за първи път през 1999 г. в Лондон. Бързо се сдобива с популярност и до днес има над 60 млн. зрители по цял свят. Спектакълът с песни от репертоара на поп групата ABBA е по либретото на драматурга Катрин Джонсън. Режисьор на българската премиера е директорът на Софийската опера и балет Пламен Карталов. Музиката и текстът са на Бен Андершон и Бьорн Улвеус, които са част от шведския квартет, а текстовете на песните са адаптирани на български език. В актьорския състав влизат драматични и куклени актьори, артисти от Софийската опера и Музикалния театър \"Стефан Македонски\". Сред участниците са Люси Козарева, Весела Делчева, Орлин Горанов, Ники Сотиров и Еделина Кънева. Мюзикълът ще се играе и на 19, 20, 21 и 22 юли на голяма сцена на Софийската опера и балет. Билетите за всички дати са в продажба на касите на операта, както и онлайн в мрежата на  Ивентим . След представянето си в София \"Мамма миа\" ще участва във фестивала \"Опера на върховете\", който ще се проведе на Белоградчишките скали от 26 до 29 юли, уточняват от операта.", "date": "2018.07.06", "title": "Мюзикълът \"Мамма миа\" ще се играе на сцената на Софийската опера"}
{"url": "https://www.dnevnik.bg/sviat/2018/07/06/3231417_sled_pregovori_s_rusiia_buntovnicite_v_jugozapadna/", "text": "Сирийските бунтовници постигнаха споразумение с руски офицери да предадат поетапно оръжията си и да бъде разположена руска военна полиция край йорданската граница, каза бунтовнически говорител, цитиран от \"Ройтерс\". Ибрахим Джабауи каза, че споразумението е постигнато в протичащите в момента преговори в град в южната част на Сирия. Договорено е и спиране на военните действия от двете страни. В него има клауза и за изтегляне на проправителствените милиции от няколко града в Южна Сирия. Джабауи каза, че областта ще бъде под контрола на местни сили, надзиравани от Русия. По информация на очевидци бронирани автомобили и танк с руски флаг са се насочили към контролно-пропускателния пункт \"Насиб\" на границата с Йордания, който е под контрола на бунтовниците от 2015 година. Според Сирийския център за наблюдение на човешките права сирийските правителствени сили са на около три километра от контролния пункт. Превземането на \"Насиб\", откъдето минава жизненоважна за търговията пътна артерия, е една от основните цели на сирийското правителство. Над 320 хил. души избягаха от провинция Дараа, от които 60 000 се събраха при пропускателния пункт на границата с Йордания, а още хиляди - на границата с окупираните от Израел Голански възвишения. Йорданската армия изпрати подкрепления на границата си със Сирия в момент, когато се очаква сирийските правителствени сили, подкрепени от руската авиация, да превземат \"Насиб\" от бунтовниците.", "date": "2018.07.06", "title": "След преговори с Русия бунтовниците в Югозападна Сирия ще предадат оръжията си"}
{"url": "https://www.dnevnik.bg/razvlechenie/2018/07/06/3231425_purviia_ot_trite_koncerta_cgulkovite_sonati_na_betoven/", "text": "С концерт на цигуларките Мила Георгиева, Албена Данаилова и Гергана Гергова, които ще свирят заедно с пианистката Пламена Мангова тази вечер във Варна, започва цикълът от три концерта, озаглавен \"Интеграл: цигулковите сонати на Бетовен\". Началото на концерта е в 19 ч. в залата на варненската Градска художествена галерия. Следващите два концерта са на 9 и 12 юли. Поради големия интерес към музикалните спектакли на 12 юли организаторите на фестивала \"Варненско лято\" са предвидили монтирането на екран в двора на галерията, за да дадат възможност на още 120 души да чуят на живо изпълненията на проф. Минчо Минчев, Светлин Русев, Николай Минчев и пианиста Евгени Божанов. Тази вечер Мила Георгиева, Албена Данаилова, Гергана Гергова и Пламена Мангова ще изпълнят Сонати за пиано и цигулка 2, 5 и 9. Албена Данаилова е потомствен музикант, получил музикалното си образование в академиите на София и Рощок. Печели конкурси и работи като концертмайстор на Лондонската филхармония и първа цигулка на Баварската държавна опера. През 2008 г. влиза в историята като първата жена концертмайстор на оркестъра на Виенската държавна опера. Пътят на Мила Георгиева в музиката започва от 4-годишна възраст. На 9 г. вече свири в дует с Минчо Минчев. Учи цигулково майсторство при него, както и при изпълнители като Ифра Нийман и Дороти Дилей и прави световна кариера, която продължава и в момента. И друга известна ученичка проф. Минчо Минчев от Есен - Гергана Гергова, ще участва в първата вечер на проекта \"Интеграл\". Концертмайстор на симфоничните оркестри на Люцерн и Мадрид, тя е гостувала с концерти в Европа, Северна и Южна Америка, Азия и Австралия. Именитата пианистка Пламена Мингова ще бъде на рояла в този първи концерт. Самата тя започва пътя си с поредица награди на международни конкурси и дебют в Парижкия театър \"Шатле\", откъдето тръгва и нейния изключително успешен път по световните сцени. Интегралът \"Цигулковите сонати на Бетовен\" продължава на 9 юли, когато отново в залата на Градската галерия във Варна ще свирят едни от най-младите звездни надежди в българската музика Кристиан Георгиева, Лия Петрова, Велислава Танева и Йоанна Каменарска в партньорство с пианистките Виктория Василенко и Христина Танева. Финалната трета сонатна вечер е на 12 юли със Светлин Русев, Николай Минчев и пианиста Евгени Божанов, когато фестивалната публика ще чуе и проф. Минчо Минчев. Началото на трите сонатни вечери е от 19 часа.", "date": "2018.07.06", "title": "Първия от трите концерта \"Цигулковите сонати на Бетовен\" е тази вечер във Варна"}
{"url": "https://www.dnevnik.bg/photos/2018/07/06/3231333_fotogaleriia_nai-kurvaviiat_sprint/", "text": "В испанския град Памплона започва традиционният фестивал \"Сан Фермин\". Събитието носи името на светеца - покровител на града, и привлича стотици хиляди туристи от цял свят всяка година. Фестивалът е известен в цял свят с тичането пред бикове по тесните улички. В допълнение участниците във фестивала се пръскат един друг с вино.  По това време на годината от 250 хил. жители градът набъбва до милион и половина души с туристите.", "date": "2018.07.06", "title": "Фотогалерия: Най-кървавият спринт"}
{"url": "https://www.dnevnik.bg/video/novinite_na_bnt/2018/07/06/3231455_video_drugite_novini/", "text": "Българското знаме, развято прeди 30 години на Антарктида, влиза в НИМ ЕК се заема сериозно с казуса за смяна на лятното и зимното часово време Нови мерки срещу футболното хулиганство Класираха градовете - домакини на мондиала, по красота на фенките Mamma Mia! 2 идва от 20 юли Джъстин Тимбърлейк изненада с нова песен", "date": "2018.07.06", "title": "Видео: Другите новини"}
{"url": "https://www.dnevnik.bg/bulgaria/2018/07/06/3231457_dostuput_do_ndk_v_subota_shte_bude_ogranichen/", "text": "Достъпът до НДК в събота, 7 юли, отново ще бъде ограничен, съобщават от пресслужбата на двореца. Причината за това е, че сградата ще бъде домакин на срещата на правителствените ръководители на Китай и държавите от Централна и Източна Европа. Срещата ще е съпътствана и от бизнес форум. До сваляне на външния охранителен периметър затворен за посетители ще бъде и Билетен център – НДК. Желаещите да купят билети за събития ще могат да го направят на билетната каса в кино \"Люмиер Лидл\" (в сградата на т.нар. малко НДК) или онлайн на адрес:  tickets.ndk.bg . Ограничението важи и за Литературен клуб \"Перото\", който ще отвори врати същия ден след приключване на събитието.", "date": "2018.07.06", "title": "Достъпът до НДК в събота ще бъде ограничен"}
{"url": "https://www.dnevnik.bg/sport/2018/07/06/3231462_angliia_triabva_da_izpolzva_dobriia_si_shans_na/", "text": "Англия започна световното първенство без никакви очаквания и стигна до четвъртфиналите след убедителна игра в мачовете си. На тази фаза \"Трите лъва\" ще се изправят срещу Швеция, а до момента тимът е преодолявал само два пъти това стъпало на световни първенства. Според селекционера Гарет Саутгейт Англия трябва да се възползва от сегашната ситуация въпреки липсата на опит. \"Мисля, че нашият отбор ще бъде по-силен след две години, тогава ще имаме повече опит. Въпреки това може и да нямаме толкова добър шанс, затова трябва да го използваме\", каза Саутгейт пред ITV. Англия стигна до четвъртфиналите след драматичен успех с дузпи над Колумбия. Според Саутгейт това носи голям импулс на всички в страната, което го радва. \"Футболът винаги е по-специален за всички в Англия, той кара много хора да се чувстват добре, а момчетата го усещат. Положителната атмосфера и нагласа е много важна на такива турнири\", каза още треньорът.", "date": "2018.07.06", "title": "Англия трябва да използва добрия си шанс на световното, смята Саутгейт"}
{"url": "https://www.dnevnik.bg/evropa/2018/07/06/3231467_prezidentut_na_eurbus_obvini_london_che_niama_plan_za/", "text": "Изпълнителният президент на \"Еърбъс\" (Airbus) Томас Ендерс обвини днес отговорните британски органи, че \"нямат никаква идея\" какво да правят с Брекзит, съобщи \"Франс прес\", цитирана от БТА. Това се случва в момент, когато се провежда  ключовото заседание  на правителството на премиера Терeза Мей за уточняване на британската позиция. \"Изглеждат така, сякаш нямат идея какво правят или най-малкото нямат единна позиция какво да правят, за да организират по най-добрия начин Брекзит\", каза в Лондон ръководителят на европейския самолетопроизводител. Днес сутринта започна срещата на британското правителство, която трябва да определи бъдещите отношения с ЕС две години след референдума за излизане от ЕС от 2016 година и девет месеца преди Брекзит в края на март 2019 година. Според Ендерс \"Великобритания би трябвало да остане в митническия съюз, в регулаторните институции, в Европейската агенция за авиационна безопасност и Европейския съд\", за да минимизира щетите от Брекзит. \"Трябва да сме откровени с инвеститорите ни и да им кажем какви ще са последствията\", твърди Ендерс, уточнявайки, че те ще са съкрушителни при тежък или хаотичен Брекзит. За \"Еърбъс\" във Великобритания работят 15 хил. души в 25 различни завода. Те произвеждат крилата на самолетите, преди да бъдат изпратени в заводите за сглобяване в други европейски страни. \"Друго нещо, което ни безпокои, е възможността Великобритания да не е част от Европейската агенция за авиационна безопасност\", каза Ендерс. \"Ако това се случи, от април 2019 година сертификатите за хиляди наши части няма да са валидни и това би могло да доведе до спиране на продукцията\", добави той. Изказването на Ендерс идва десет дни преди началото на Авиационното изложение във Фарнбъроу, голямо събитие за сектора, което се провежда на всеки две години в района на британската столица. Миналия месец  \"Еърбъс\" заплаши да напусне Великобритания , ако няма сделка с ЕС.", "date": "2018.07.06", "title": "Президентът на \"Еърбъс\" обвини Лондон, че няма план за Брекзит"}
{"url": "https://www.dnevnik.bg/sport/2018/07/06/3231470_grac_ottegli_kandidaturata_si_za_domakin_na_zimnite/", "text": "Австрийският град Грац е поредният, който се отказва от кандидатурата си за домакин на зимните олимпийски игри през 2026 година. Причината е липсата на необходимата политическа подкрепа, обявиха от националния олимпийски комитет на страната. Международният олимпийски комитет ще определи домакина на Олимпиада 2026 през септември следващата година. Грац  беше един от седемте кандидата за игрите , които МОК обяви. По-рано обаче и Сион се оттегли. Така в надпреварата остават Калгари, Стокхолм, Ерзурум, Сапоро и общата италианска кандидатура на  Милано, Торино и Кортина д'Ампецо .", "date": "2018.07.06", "title": "Грац оттегли кандидатурата си за домакин на зимните олимпийски игри през 2026 г."}
{"url": "https://www.dnevnik.bg/biznes/finansi/2018/07/06/3231475_sami_shte_reshavame_za_kakvo_proekti_da_dadem_parite/", "text": "Ръководството на Българската банка за развитие (ББР) ще решава за какви проекти да даде отпуснатите от Китай 1.5 млрд. евро с подписания днес договор, каза по Би Ти Ви изпълнителният директор на финансовата институция Стоян Мавродиев. Той подчерта, че този финансов ресурс е отделен от инвестициите, договорени за  големите инфраструктурни проекти . Стоян Мавродиев допълни, че няма ограничение за сферите, за които да са заемите, нямало и предварително договорени проекти. Изпълнителният директор на ББР обясни, че финансовият ресурс е отпуснат за десет години при изгодни лихвени нива. Според него първите кредити с парите от Китай могат да бъдат отпуснати след около месец и половина. Пари от кредита можело да се дадат и за АЕЦ \"Белене\" Стоян Мавродиев обясни, че приоритетно ще се финансират проекти на микро, малки и средни предприятия. По-късно в разговора обаче обяви, че средства ще се дадат и за добри държавни проекти, като изграждане на пътища. В отговор на въпрос, той обяви, че може дори да се финансира проект за АЕЦ \"Белене\", ако той идва от добри компании. Според Мавродиев не отговарят на истината твърденията, че ББР финансира големи проекти и компании, като над 75% от отпуснатите кредити отивали за малки и средни предприятия, и стартиращи компании. Той подчерта, че отпуснатите 1.5 млрд. евро са по-голяма част от предвидените 2 млрд. евро, които Китай общо дава на всички страни от Източна Европа във формата 16+1.", "date": "2018.07.06", "title": "Сами ще решаваме за какви проекти да дадем пари от Китай, обяви Стоян Мавродиев"}
{"url": "https://www.dnevnik.bg/bulgaria/2018/07/06/3231473_devet_meseca_varna_chaka_1_mln_lv_obeshtani_ot_borisov/", "text": "Девет месеца, след като премиерът Бойко Борисов разпореди на спортния министър Красен Кралев да осигури 1 млн. лева за нов футболен терен, съблекални и трибуни на стадион \"Спартак\", общинската администрация във Варна все още чака финансирането. На среща с фенклуба на едноименния отбор, която се състоя на 30 октомври м.г.  Борисов нареди ремонтът да приключи до 28 август т.г.  – денят, в който се честват 100 години от основаването на Професионалния футболен клуб \"Спартак 1918\". За това, че става ясно от информация за днешното заседание на Общинския съвет във Варна. Според текста, разпространен от пресцентъра на съвета, \"Спартак 1918\" официално е получил днес правото да стопанисва стадиона и спортните си бази безвъзмездно за срок от 10 години. Според същото съобщение обаче футболният клуб ще може да ползва всички имоти, които вече са собственост на общинското дружество \"Стадион Спартак\", но без самия стадион. Причината е, че там предстои основен ремонт на стойност 1,45 млн. лева с ДДС. Малко над 50 хил. лева от тях щели да бъдат осигурени от мастния бюджет, а за останалите близо 1,4 млн. лева общината щяла да разчита на финансова подкрепа на държавата. В отговор на въпроси, изпратени до общинския пресцентър, от там отговориха, че отпускането на парите е заявено, но се чака решение на Министерския съвет. от края на м.г. се състоя под натиска на серия шумни протести във Варна. До неотдавна спортните имоти бяха собственост на дружеството с общинско участие \"Спортен комплекс Спартак\". То бе основано през 2006 г. с парична вноска от около 6.3 млн. лв. на компанията \"Барет ауто\" и апортна вноска на общината 42 дка терен, 705 кв.м спортна зала, още две постройки с площ 420 кв.м и стадион \"Спартак\", оценени на 3.2 млн. лв. Освен с терени община Варна участва в съдружието и с парична вноска от 800 лв. Така дяловете в компанията бяха поделени в съотношение По-късно акциите на частната компания бяха прехвърлени на компаниите \"Инжстрой холдинг\" и \"Стили роуд\". До идеята за разделянето се стигна, след като през лятото и есента на миналата година членове на фенклуба на варненския Футболен клуб \"Спартак 1918\" обвиниха \"Инжстрой холдинг\", че не поддържа едноименния стадион и той вече е неизползваем. Според плана за преобразуване на \"Спортен комплекс Спартак\" активите на дружеството бяха разделени в две нови дружества - \"Стадион Спартак\" и \"Спортен комплекс Спартак\". В тях на всеки от акционерите бяха прехвърлени дялове, съответстващи на тези, които са имали в ликвидиращото се дружество. Така през \"Стадион Спартак\" Варна придоби цялата спортна база на комплекса \"Спартак\" – стадион, игрища, тенис кортове и прилежащия паркинг. Другото дружество с акционери \"Инжстрой холдинг\" и \"Стили роуд\" получи през \"Спортен комплекс Спартак\" няколко терена, отредени за високоетажно строителство. В средата ана март т.г. само месец след като кметът на Варна Иван Портних и председателят на Общинския съвет Тодор Балабанов обещаха, че заради ремонта на градския бул. \"Васил Левски\" на стадион \"Спартак\",  това все пак се случи . След разрушаването в различни социални мрежи в Интернет бяха публикувани куриозни снимки на  булеварда преминаващ през трибуните на стадиона . В началото на май т.г. главният архитект на Варна Виктор Бузев изненадващо обяви, че  плановете, предвиждащи новото трасе на реконструирания бул. \"Васил Левски\" във Варна да премине през стадион \"Спартак\" , са били известни още преди 40 години. \"Това не е никаква изненада и новост, каза Бузев. Заложено е в документи 40 години назад. На всички планове, правени през годините, булевардът засяга стадиона\". От варненското кметство не последва отговор на въпросите, ако това е вярно, на какво основание кметът на града Иван Портних и председателят на Общинския съвет Тодор Балабанов са обещали \"нито една седалка да не бъде бутната от трибуните\" на стадиона. разпореденото от Борисов остават открити два въпроса. Първият - ще успее ли общинската администрация във Варна да изпълни условието му ремонтът на стадиона да приключи до 28 август? Вторият – дали обещанието за финансиране не е било дадено спешно и без ясни разчети само, за да успокои страстите във фенклуба на \"Спартак\" от есента на м.г.? В началото на лятото с друго свое решение Общинският съвет във Варна отпусна 100 хил. лв. на отбора, за празненствата по случай 100 годишния му юбилей. Това веднага предизвика недоволството на други футболни клубове в града.", "date": "2018.07.06", "title": "Девет месеца Варна чака 1 млн. лв, обещани от Борисов за стадион \"Спартак\""}
{"url": "https://www.dnevnik.bg/photos/2018/07/06/3231549_snimka_na_denia_predi_oficialnata_vecheria/", "text": "Президентът Румен Радев и неговата съпруга Десислава Радева бяха домакини на официална вечеря на министър-председателя на Китай Ли Къцян и съпругата му Чън Хон.", "date": "2018.07.06", "title": "Снимка на деня: Преди официалната вечеря"}
{"url": "https://www.dnevnik.bg/sport/2018/07/06/3231530_fetel_i_hamiltun_pokazaha_blizko_tempo_v_trenirovkite/", "text": "Люис Хамилтън и Себастиан Фетел бяха най-бързи в свободните тренировки преди Гран при на Великобритания. Двамата пилоти, които са разделени само от една точка след девет състезания (Фетел води със 146 срещу 145), показаха много близки времена в двете 90-минутни сесии. Сутринта на  пистата \"Силвърстоун\"  Хамилтън зададе темпото с 1:27.487, а съотборникът му Валтери Ботас изостана с 367 хилядни. Британецът направи 24 обиколки, а Фетел остана трети на малко над половин секунда зад съперника си за титлата. Във втората сесия Фетел повиши темпото си и записа обиколка за 1:27.552. Температурите останаха по-високи от очакваното, а Хамилтън изостана със само 187 хилядни от пилота на \"Ферари\". Ботас отново показа добро темпо и беше трети с 1:27.909. Зад него се наредиха Кими Райконен и Даниел Рикардо, които влязоха в една секунда изоставане от германеца. Фетел направи пет стинта като използва гуми софт и медиум и показа много добро темпо в дълги серии от обиколки. Германецът завъртя общо 36 тура на пистата. Хамилтън нарави 32, също избирайки да кара с по-меките типове гуми за уикенда. Много сериозни проблеми обаче имаше вторият пилот на \"Ред бул\" Макс Верстапен. В една от първите си обиколки,  победителят от Гран при на Австрия  изпусна контрола над болида си във фибата, след което се опита да контрира, но това доведе до удар в предпазната стена. От \"Ред бул\" обявиха, че холандецът няма да има сериозни поражения нито наказания за стартовата решетка в неделя, след като е използвал стара скоростна кутия. В събота е квалификацията, която започва в 16 часа. Състезанието в неделя е много важно за Люис Хамилтън, който дотук има пет победи в домашното си Гран при, колкото имат още Джим Кларк и Ален Прост. Нов успех ще го направи №1 в Гран при на Великобритания. В същото време на \"Силвърстоун\" Себастиан Фетел има само една победа – през 2009 г.", "date": "2018.07.06", "title": "Фетел и Хамилтън показаха близко темпо в тренировките преди Гран при на Великобритания"}
{"url": "https://www.dnevnik.bg/skorost/avtomobilna_industriia/2018/07/06/3231529_folksvagen_otchete_rekordno_za_istoriiata_si_polugodie/", "text": "Германският автомобилен концерн \"Фолксваген груп\" е продал 3.12 милиона превозни средства от основната си марка \"Фолксваген\" през първата половина на годината. Информацията дойде от директорът по продажбите във \"Фолксваген\" Юрген Стакман, цитиран от БТА. За първи път в историята си компанията отчита продажби от 3 милиона превозни средства за първо полугодие. Увеличението е с 6.3% спрямо същия период на миналата година, с най-силен растеж в Европа и Южна Америка. \"Втората половина на година ще бъде изпълнена със значително повече предизвикателства\", прогнозира Стакман, като пoсочва въвеждането на Световната хармонизирана процедура за тестване на леки автомобили (WLTP), която вероятно ще доведе до забавяне в някои производствени линии в Европа. Автомобилопроизводителите срещат трудности да подложат всичките си модели на теста за вредни емисии, който влиза в сила от 1 септември. Целта е той да покаже истинските условия за шофиране по-добре от предишните в лабораторни условия. Временен спад в Китай През третото тримесечие \"Фолксваген\" ще спре производствените си линии в завода във Волфсбург за няколко дни. Продажбите в Китай не се вписват в общата тенденция, отчитайки спад от 1.7% през юни. \"Фолксваген\" отдава това понижение на намаляването на вносните мита от 25 на 15 % от 1 юли, заради което купувачите са отложили покупките си. За първата половина на годината на китайския пазар марката отбелязва растеж от 6\", като в азиатската страна са почти половината от всичките доставки на германския концерн.", "date": "2018.07.06", "title": "\"Фолксваген\" отчете рекордно за историята си полугодие"}
{"url": "https://www.dnevnik.bg/na_put/2018/07/06/3231551_letishtata_v_parij_veche_sa_snabdeni_sus_sistemi_za/", "text": "Помещения, оборудвани със система за лицево разпознаване, вече са разположени на парижките летища, за да може граничният контрол да стане \"по-плавен\", обяви днес министърът на транспорта Елизабет Борн, цитирана от АФП. Те се очакваха с нетърпение след лятото на 2017-а, когато на френските летища имаше хаос в разгара на туристическия сезон на фона на затягането на мерките за контрол на границите. Оформяха се дълги опашки от чакащи и имаше силно раздразнение от това сред пътуващите, припомня Франс прес, цитирана от БТА. \"Правителството се мобилизира, за да може да имаме тази година много по-плавно преминаване\", допълни Борн, припомняйки, че на летищата \"Роаси\" и \"Орли\" са мобилизирани допълнително 300 полицаи. \"Поставихме си целта гражданите на ЕС да не чакат повече от 30 минути, за да преминат през контрола, а извън ЕС - 45 минути\", допълня тя. Новите системи сканират лицето на пътника, за да го сравнят със снимката в паспорта и позволяват проверката да мине за 10 до 15 секунди, в сравнение с 30 до 45 при контрола с отпечатъци от пръсти.", "date": "2018.07.06", "title": "Летищата в Париж вече са снабдени със системи за лицево разпознаване"}
{"url": "https://www.dnevnik.bg/skorost/2018/07/06/3231542_zapochnata_vtoroto_zasnemane_na_bulgarskite_putishta/", "text": "Четири автомобила, който да направят снимки за услугата Google Street View, вече са по пътищата на страната, съобщи Би Ти Ви. Всяка кола е снабдена с по 15 камери, като комбинацията от снимки от тях дава 360 градусови графични изображения на различни улици и елементи на културното и национално наследство Street View е налична в България от 2013 г. насам и се актуализира непрекъснато, за да поддържа и отразява вярна на реалността картина. Тогава обаче страната беше заснета през зимата и кадрите са сиви, и безлични. Сега България има шанс да се покаже в по-добра светлина. Новата обиколката на България е започнала на 25 юни от София и ще ще продължи около два месеца, като ще бъдат посетени 47 града. Street View е популярна функция на Google Maps, която в момента е достъпна в над 85 страни по света. Преди всяко публикуване на събраните изображения Google извършва обработката със специална технология. Тя замъглява лицата на хората и регистрационните номера на автомобилите, така че те да не могат да бъдат идентифицирани, като по този начин защитава неприкосновеността на личния живот.", "date": "2018.07.06", "title": "Започната новото заснемане на българските пътища от Google Street View"}
{"url": "https://www.dnevnik.bg/sport/2018/07/06/3231556_federer_podobri_nov_rekord_s_porednata_si_trisetova/", "text": "Роджър Федерер продължава неукротимия си път на \"Уимбълдън\". Шампионът се наложи с 6:3, 7:5, 6:2 срещу Ян-Ленард Щруф. Рекордьорът по титли от Големия шлем имаше нужда само от 97 минути, за да премине в четвъртия кръг на надпреварата. Там ще се изправи срещу Адриан Манарино. Швейцарецът вече е в серия от 29 последователно спечелени сета в надпреварата. Той постави рекорд, като със 175-ата си победа стана тенисистът, спечелил най-много мачове на трева в Оупън ерата. Досега Федерер делеше първото място с Джими Конърс. При още две трисетови победи той ще счупи и собствения си рекорд от 34 поредни спечелени сета на \"Уимбълдън\". Федерер беше почти безгрешен, като допусна само осем непредизвикани грешки в мача срещу 22 за германеца. Шампионът направи и повече печеливши удари (36 срещу 26). В допълнение Федерер спечели 93% от разиграванията при вкаран първи сервис. Нито веднъж в двубоя Щруф не стигна до възможност за пробив. Първият сет премина на скорост, като швейцарецът използва единствения си шанс да пробие, а това го отведе до успеха. Късен пробив за Федерер се оказа решаващ във втория сет. В третия той вече имаше по-голямо превъзходство и чести стигаше до възможности за пробив. В два от случаите швейцарецът постигна целта си и стигна до 6:2.", "date": "2018.07.06", "title": "Федерер подобри нов рекорд с поредната си трисетова победа на \"Уимбълдън\""}
{"url": "https://www.dnevnik.bg/skorost/2018/07/06/3231559_remontite_po_magistrala_trakiia_spirat_ot_tozi_uikend/", "text": "Ограничават се максимално ремонтите по автомагистралите през летния сезон, заяви министърът на регионалното развитие и благоустройството Николай Нанков на брифинг в МВР днес. По \"Тракия\" спира всякаква работа, за да може да се поеме очаквания интензивен трафик. На автомагистрала \"Хемус\" обаче ще продължи ремонтът на тунелите \"Витиня\" и \"Ечемишка\", и едното платно на виадукта \"Коренишки дол\". От тази седмица се очаква повишаване на трафика с около 30% във връзка със започналото придвижване на гастарбайтери от Западна Европа към Турция, поради което се очаква интензивен трафик по автомагистрала \"Тракия\" не само в почивните дни, коментира министър Нанков. Къде са тапите по морето Той отбеляза, че сериозно е облекчен трафикът по Южното Черноморие с предсрочното пускане за движение на участъка Поморие – Ахелой и обхода на Ахелой. По пътя между Варна и Бургас в ремонт е само мостовото съоръжение \"Звездица\", работата по което трябва да приключи до 20 дни. Приключват ремонтите на отсечките Варна – Добрич и Добрич – Албена, които ще бъдат възобновени през есента. През летния сезон няма да се работи заради тежкия трафик, а в дните, когато той е най-интензивен, движението на тежкотоварни превозни средства се ограничава, каза министър Нанков. Той подчерта, че извършващите се ремонти са добре обозначени. Министърът на вътрешните работи Валентин Радев използва случая да призове водачите да шофират внимателно, за да не се повтори станалото пред първия уикенд на юли през миналата година. Тогава в петък, събота и неделя са загинали девет души, а през всички почивни дни на месеца - 21. Всички полицейски патрули са мобилизирани Радев посочи, че са предприети мерки и е създадена организация за увеличаване на полицейското присъствие по пътищата и на техниката, с която униформените извършват пътен контрол. Главен инспектор в дирекция на полицията Димитър Мичев обяви, че по главните пътища и магистралите са извадени всички автопатрули. \"Всичките ни камери за скорост работят\", увери Мичев. Той посочи, че за първата половина на годината броят на загиналите е с 44 по-малко, спрямо същия период на миналата година.", "date": "2018.07.06", "title": "Ремонтите по магистрала \"Тракия\" спират от този уикенд, по \"Хемус\" продължават"}
{"url": "https://www.dnevnik.bg/sport/2018/07/06/3231555_makron_pristiga_predsrochno_v_rusiia_za_podkrepa_na/", "text": "Президентът на Франция пристига във вторник на световното първенство в Русия, за да подкрепи на място националния отбор на страната. Той бе обещал да посети страната, ако сините достигнат до финал, но след като те стигнаха до полуфинал е променил мнението си. Тогава Франция трябва да се изправи срещу победителя от срещата Белгия-Бразилия. По време на визита в Русия в края на май президентът каза, че би искал да подкрепи националния отбор на място: \"Може би няма да бъда от самото начало, но ако попаднем на финала, ще дойда\". В понеделник президентският говорител Дмитрий Песков каза, че няма конкретна информация за предстоящо посещение на Макрон.", "date": "2018.07.06", "title": "Макрон пристига предсрочно в Русия за подкрепа на футболистите"}
{"url": "https://www.dnevnik.bg/video/2018/07/06/3231560_poroi_potopi_chast_ot_sochi_kudeto_utre_igraiat_rusiia/", "text": "Пороен дъжд в района на Сочи притесни организаторите на приковалият вниманието на милиони футболни фенове мач в събота между Русия и Хърватия. Заради стихията в Адлер и Геленджик под вода се оказаха много улици и ключов път, на който водата достигна до кръста на закъсалите водачи, излезли от колите. Количеството вода, което се изля много бързо, \"десетки пъти надхвърля капацитета на отводнителната система\", съобщават руските медии. Любителски кадри в социалните мрежи показват най-вече 300 метров участък, където водата буквално се свлича по стръмен склон върху едното платно на шосето. В друга част от града водата се събра на равно място около бензиностанция и търговски център. Властите твърдят, че няма наводнени домове, а кметът Анатолий Пахомов заяви, че дъждът на места е бил 60 л. на кв. метър в час, но е спрял и няма да има проблем с провеждането на мача на стадион \"Фишт\". \"За 7 юли прогнозата е за благоприятно време в Сочи. Водата в морето е 24 градуса. Условията са максимално комфортни за за футбол, почивка и за нашите гости\", добави той.", "date": "2018.07.06", "title": "Порой потопи част от Сочи, където утре играят Русия и Хърватия"}
{"url": "https://www.dnevnik.bg/sport/2018/07/06/3231563_belgiia_ulovi_miga_i_preodolia_braziliia_na_svetovnoto/", "text": "Белгия се класира за полуфиналите на световното първенство по футбол след победа с 2:1 срещу Бразилия. Воденият от Роберто Мартинес отбор изигра силен мач, като поведе с два гола до 31-ата минута. Фернандиньо си вкара автогол в 13-ата, а след това Кевин де Бройне вкара след отлична бърза атака. След почивката бразилците се хвърлиха в опит да изравнят, но успяха единствено да намалят чрез резервата Ренато Аугусто. Преди двубоя Мартинес заяви, че това е мечтан мач за белгийците. Отборът, вървящ уверено напред с талантливото си поколение, улови мига и ще играе полуфинал срещу Франция. \"Петлите\"  спечелиха с 2:0 срещу Уругвай в първия четвъртфинал . Белгия си гарантира поне изравняване на най-доброто си класиране на световни финали - четвъртото място от 1986 г. За четвърти пореден път бразилският отбор приключва участието си след поражение срещу европейски отбор. \"Селесао\" ще продължи да чака спечелването на първата си световна титла от 2002 г. Отпадането на петкратния първенец означава, че световният шампион ще е отбор от Европа. От 2006 г. насам неизменно световната купа се взима от европейци след изцяло европейски финали. Единственото изключение е финалът между Германия и Аржентина през 2014 г., когато бундестимът спечели след продължения.  Това е петият случай в историята, в който в полуфиналите ще играят само европейски отбори. В три от предишните четири шампион стана Италия (1934, 1982 и 2006 г.), а през 1966 г. триумфира Англия. Бразилците започнаха по-добре мача. В осмата минута след разбъркване пред вратата на съперника Тиаго Силва имаше възможност, но топката срещна вратата. Малко по-късно \"селесао\" изпусна нов шанс. Белгия поведе в 13-ата минута, когато след ъглов удар Фернандиньо скочи, топката срещна тялото му и влезе във вратата. Бразилците се опитаха да отговорят бързо и се насочиха в атака, но Куртоа се справи с далечни удар на Марсело. В 31-ата минута белгийският отбор напомни за контраатаката, с която стигна до победния гол от обрата срещу Япония. Лукаку пое в собствената половина и напредна, след което пусна вдясно към Де Бройне, а той с много хубав диагонален удар вкара. Малко по-късно Филипе Коутиньо опита да вкара с нов далечен удар, но и този път Куртоа спаси. Преди почивката Де Бройне стреля силно от фаул, а Алисон се справи. След почивката в игра се появи Роберто Фирмино, който замени Вилиан. Бразилците поеха инициативата и се насочиха в атака. До средата на полувремето те отправиха няколко удара, като те биваха спасявани от Куртоа или блокирани. Бразилците поискаха дузпа в 57-ата минута, когато Габриел Жезус пусна топката през краката на съперник, а след единоборство с Венсан Компани падна. Съдията Милорад Мажич прецени, че нарушение няма и запази мнението си и след консултация с видео асистентите. В 62-ата минута Еден Азар напредна отляво и стреля опасно по диагонала, но топката мина покрай гредата. Секунди по-късно Дъглас Коста стреля към другата врата, а Куртоа направи поредното си спасяване. Настойчивостта на бразилците даде резултат в 76-ата минута, когато след центриране на Коутиньо от ляво влезлият като резерва три минути по-рано Ренато Аугусто стреля с глава в левия ъгъл и преодоля вратаря на Белгия. Пет по-късно отново той беше близо до гол. Излезлият непокрит Аугусто получи централно пред наказателното поле и стреля, но топката мина покрай дясната греда. Бразилия имаше нова възможност да изравни в 84-ата минута. Тогава Неймар пусна към Коутиньо, който не улучи добре топката и я прати много встрани. Последната възможност пред Бразилия за спасителен гол дойде в 94-ата минута, когато Неймат стреля много технично към горния ляв ъгъл, но Куртоа изби в ъглов удар.", "date": "2018.07.06", "title": "Белгия улови мига и оставя световната купа в Европа"}
