{"url": "https://www.dnevnik.bg/bulgaria/2019/12/05/4001378_za_upravliavashtite_izgonvaneto_na_bulgarski_diplomat/", "text": "Информацията, че Русия е обявила български дипломат от посолството в Москва за персона нон грата, беше приета като нещо очаквано от управляващите. Тома Биков (ГЕРБ) и Валери Симеонов (\"Обединени патриоти\") заявиха пред журналисти в Народното събрание, че това е \"реципрочно действие за предишни наши действия\". По-рано днес Министерството на външните работи съобщи, че  посланикът в Русия Атанас Кръстин е бил извикан днес в руското външно министерство,  където му е връчена нота. С нея, позовавайки се на принципа на реципрочността, Министерството на външните работи на Руската федерация обявява за персона нон грата български дипломат от посолството ни в Москва. Българският дипломат е с ранг, равностоен на ранга на руския дипломат в София, който бе обявен за персона нон грата в края на октомври 2019 г. \"Това е реципрочно действие на наши действия във връзка с отзоваване на руски дипломати от България. Доколкото разбрах след разговор с външния министър Екатерина Захариева, разговорът в посолството е бил съвсем добронамерен към нашия първи дипломат там. Така че смятам, че отношенията между България и Русия нямат промяна\", заяви Биков и добави, че Русия е била длъжна да предприеме подобни действия. Според Симеонов може да се направи връзка с изказването на руския президент Владимир Путин, че \"Турски поток\" може да заобиколи България, тъй като страната ни се бави с изграждането на инфраструктурата. \"Отношенията на България с Русия, на първо място, трябва да са икономически. С други думи – България трябва да си гледа интересите. Не мисля, че ще се разрази някакъв сериозен скандал между двете страни\", добави съпредседателят на \"Обединени патриоти\". И зам.-председателят на парламента и депутат от БСП Кристиан Вигенин смята, че това е реципрочно действие. Този факт, както изявленията на двете страни за Турски поток, показват, че има проблем, смята социалистът. БСП призовава правителството да се опита да нормализира отношенията с Русия.", "date": "2019.12.05", "title": "За управляващите изгонването на български дипломат от Русия е нещо очаквано"}
{"url": "https://www.dnevnik.bg/biznes/2019/12/05/4001381_proizvoditelnostta_na_truda_e_nai-visoka_v/", "text": "По предварителни данни брутният вътрешен продукт на един зает се увеличава през третото тримесечие на 2019 г. с 3% в сравнение със същото тримесечие на 2018 г., съобщи Националният статистически институт (НСИ). Заетите в икономиката са 3.685 млн. души, а общият брой отработени часове е 1.480 милиарда. Структурата на заетостта по икономически сектори показва увеличение на годишна база на относителния дял на индустриалния сектор и сектора на услугите. На един зает се падат 8619.2 лв. от текущия обем на брутния вътрешен продукт (БВП), като всеки зает създава средно 21.5 лв. БВП за един отработен час. Брутната добавена стойност средно на един зает през третото тримесечие на 2019 г. се увеличава реално с 3.1%, а брутната добавена стойност за един отработен час на човек се увеличава реално с 3% за същия период. По предварителни данни равнището на производителността на труда в индустриалния сектор е 7971 лв. брутна добавена стойност средно на един зает и 19.1 лв. за един отработен час на човек. В сектора на услугите всеки зает произвежда средно 7761.3 лв., като за един отработен час на човек се създават средно 19.5 лв. Най-ниска е производителността на труда в аграрния сектор - 2513.2 лв. брутна добавена стойност на един зает и 6.4 лв. за един отработен час на човек.", "date": "2019.12.05", "title": "Производителността на труда е най-висока в индустрията, най-ниска - в аграрния сектор"}
{"url": "https://www.dnevnik.bg/sviat/2019/12/05/4001377_s_oburkan_i_otstupvasht_vashington_nato_zagubi_fokusa/", "text": "Президентът на САЩ Доналд Тръмп напусна срещата на НАТО по същия начин, по който пристигна - шумно, отбелязва френският в. \"Либерасион\". Той се обиди, след като в социалните медии  беше разпространен видеозапис, показващ малка група лидери , разговарящи в салоните на Бъкингамския дворец. В него, изглежда, канадският премиер Трюдо се подиграва на навика на Доналд Тръмп да удължава своите пресконференции, забавяйки останалите лидери. Случката се вписа добре в срещата на НАТО, която далеч надмина обикновеното честване на 70-годишнината от основаването на съюза. Френската делегация не криеше задоволството си след публикуването на заключителната декларация, подписана от лидерите на 29-те страни членки. Президентът Еманюел Макрон отбеляза успех и приветства \"началото на размисъла\" за стратегията на НАТО след края на Студената война. Според декларацията генералният секретар Йенс Столтенберг трябва да ръководи \"процес на размисъл, целящ да засили още повече политическото измерение на НАТО, включително консултациите\". Френският президент не подскачаше от радост на своя подиум и остана скромен. В кулоарите на срещата и сред някои делегации обаче се признаваше с половин уста, че  неговата малко груба намеса доведе до започването  на дебата. Като цяло срещата беше успех за френския президент, подчертава в. \"Либерасион\". Въпреки че напусна Лондон без заключителна пресконференция, Тръмп обяви в туитър срещата за много успешна, отбелязва британският в. \"Гардиън\". \"Разбирах се прекрасно с лидерите на страните от НАТО и дори ги накарах да плащат по 130 милиарда долара на година повече\", подчерта президентът на САЩ. Като цяло случаят вероятно само ще засили усещането, че на предполагаемия лидер на свободния свят подчертава британското издание. Британското правителство вероятно изпитва тайно задоволство, че непредсказуемият Тръмп не се изправи отново пред международните медии. Лондон вероятно се опасяваше, че, подложен на въпроси, той може да се откаже от обещанието си да не включва британската Национална здравна каса в бъдещи търговски преговори или че може да повтори критиките си към постигнатото от Борис Джонсън споразумение за Брекзит. До внезапното си заминаване Тръмп показваше относително топли чувства към НАТО, като си приписваше заслугата за повишаването на европейските разходи за отбрана и защити организацията срещу критиките на Макрон - промяна на тона спрямо чувствата, които изрази в началото на мандата си, когато определи алианса като \"отживелица\", отбелязва в. \"Гардиън\". Ранното оттегляне на Тръмп от срещата на НАТО само засили опасенията, че с един  объркан и отстъпващ Вашингтон  западният военен съюз е загубил фокуса си, отбелязва в. \"Ню Йорк таймс\". Срещата по повод 70-ата годишнина дали основната му задача е да защитава срещу подривни действия на Русия, заплашителния Иран,  възхождащия Китай , или да промени стратегията си, за да се справи със серия от нови киберзаплахи и опасност от дезинформация. Вътрешните разделения в НАТО също се забелязваха ясно - от предизвикващата разделения роля на Турция до въпроса дали Европа има нужда от собствена система за отбрана, независима от САЩ. Тръмп отдели повече внимание на предупрежденията към страните членки, че трябва да направят повече за поделяне на финансовата тежест. Когато президентът на САЩ говореше за стратегия, обикновено целеше да отклони вниманието от сдържане или противопоставяне на Русия. Всички други обаче мислеха за коментара на Макрон за \"мозъчната смърт\" на НАТО - думи, от които той заяви изрично, че не се е отказал. Според мнозина Макрон е прав. Те смятат, че това, за което той всъщност говори, е липсата на стабилна американска подкрепа, започвайки от Белия дом, отбелязва в. \"Ню Йорк таймс\", цитирайки генерала в оставка Дъглас Лут, според когото \"най-голямото предизвикателство е липсата на американско президентско лидерство. Такава липса се случва за пръв път в историята на НАТО и пречи на постигането на напредък и по други предизвикателства, подчертава той. В края на срещата генералният секретар на НАТО Йенс Столтенберг все пак успя да демонстрира единство, отбелязва в. \"Ню Йорк таймс\".", "date": "2019.12.05", "title": "\"С объркан и отстъпващ Вашингтон НАТО загуби фокуса си\" и други коментари за срещата на НАТО"}
{"url": "https://www.dnevnik.bg/sviat/2019/12/05/4001427_stachka_blokira_transporta_na_mnogo_mesta_vuv_franciia/", "text": "Национална стачка блокира транспорта на много места във Франция. В Париж десетки влакове и автобуси и автобуси не се движат. На 5 декември са планирани повече от 245 протестни събития в цялата страна. Причината за стачката е пенсионната реформа на президента Еманюел Макрон. Какво предвижда тази реформа и кои личности и организации се обявиха против нея четете Видео: Ruptly", "date": "2019.12.05", "title": ""}
{"url": "https://www.dnevnik.bg/skorost/2019/12/05/4001379_noviiat_variant_za_bonus-malus_e_nai-adekvatniiat_do/", "text": "Новият вариант за формиране на оскъпяването и поевтиняването на застраховката \"Гражданска отговорност\" е най-адекватният, предложен до момента и най-щадящият потребителите, казаха днес на пресконференция от \"Асоциацията на Българските застрахователи\" (АБЗ). \"Ако обществото не приеме този вариант, то не би приело никой друг\", обобщи председателят на управителния съвет на организацията Константин Велев. Проектът за формиране на бонусите и малусите  беше пуснат за обществено обсъждане от Комисията за финансов надзор на 19 ноември. Общата идея е шофьорите с повече нарушения на пътя да плащат повече, а прецизните - по-малко. Предлагат се две алтернативни скали за \"бонус-малус\": едната с 15 (петнадесет класа) при базов неутрален клас 6, пет класа бонус и девет класа малус. При нея в най-облагодетелстващия бонус се стига до отстъпка от 23% от базовата премия, а в най-утежняващия малус клас поскъпването може да стигне 400%. Втората скала съдържа 20 (двадесет класа) при базов неутрален клас 8, седем класа бонус и дванадесет класа малус. При нея в най-облагодетелстващия бонус клас се реализира отстъпка 25% от базовата премия, а в най-утежняващия малус клас се стига до 400% скок. Идеята е в рамките на общественото обсъждане заинтересованите да кажат коя от двете скали предпочитат. Застрахователите харесват повече втория вариант, защото той гарантирал по-плавен преход. Директно отражение върху цената не се очаква \"Въвеждането на новата система за формиране на \"Гражданска отговорност\" няма да има директно отражение върху общото ниво на премийния приход на застрахователите. Намаленията на премиите при бонус само частично ще се компенсират от увеличението при малус\", подчерта председателят на управителния съвет на АБЗ Константин Велев. Той посочи, че са спекулация твърденията \"за реки от пари\", който ще потекат към застрахователите, след въвеждането на факторите за оскъпяване и поевтиняване. Изчисленията на асоциацията на застрахователите сочат, че максимален бонус от 25% ще ползват 44.2 на сто от шофьорите (около 1.55 млн.) при 3.5 млн. регистрирани моторни превозни средства. В същото време пълното възможно оскъпяване от 400% би засегнало 0.6% от водачите, или около 21 хил. души. \"Ние тези клиенти с 400% \"малус\" (оскъпяване на полицата - бел. авт.) дори не ги искаме. Това е агресивен водач, рисков. Битката при застрахователите ще е за 80-те процента добри шофьори\", посочи изпълнителният директор на \"Евроинс иншурънс груп\" Кирил Бошов. Изпълнителният директор на \"Дженерали застраховане\" Юри Копач прогнозира, че размерът на ефективната средна премия ще продължи да пада. \"Към юни по данни на Гаранционния фонд тя е била 281.27 лева за леките коли. През ноември тя е 278.52 лв. и продължава да се понижава, още преди внедряване на системата\", поясни той. От асоциацията обясниха как ще се формира цената на \"Гражданска отговорност\" при въвеждането на \"бонус-малус\". Промяната ще стане факт от 2021 година, ако новите текстове се приемат до няколко месеца. Основата за \"Гражданска отговорност\" ще се формира на база използваните и сега фактори - история на щетите при застрахователя, кубатура на двигателя на превозното средство, място на регистрация и ползване и възраст на водача. Следва коефициент, който се получава от нарушенията. При влизането в сила на \"бонус-малус\" всички водачи ще са с чисто досие и след първата година прилагане ще се трупат малус точки. Формиране на застраховката при \"бонус-малус\" Застрахователите приветстват решението водещ при определяне на скалата да е водачът, като отговорността е негова. От АБЗ смятат, че предложеният вариант е добра основа, върху която да има развитие и надграждане. Плановете са всяка година Комисията за финансов надзор да анализира работата на системата, като през 2024 година тя се преразгледа изцяло. Застрахователите одобряват превръщането на \"бонус-малус\" в част от инструментариума за подобряване на пътната безопасност. В защита на формиращите наказателни точки нарушения - превишена скорост, неправилно изпреварване, опасни маневри, отнемане на предимство, шофиране пил, без книжка и т.н., от асоциацията посочват, че това са най-често водещите до катастрофи нарушения. Ако се отчитат щетите, ще е много по-зле за водачите На въпрос на \"Дневник\" не се ли притесняват, че в България случаите на превишена скорост често са в резултат на проблеми с поставените знаци и стремежът на пътните полицаи да хванат нарушители, а не да допринесат за безопасността, Константин Велев обясни, че така или иначе малус точките се трупат чак след превишение от над 21 км/ч. \"При предложената методика при едно нарушение от този порядък извън града се получава 1 точка утежнение на цената, което е поскъпване от 10%. Ако това стане в града, увеличението е с 30% (заради трите точки малус - бел. авт.). Ако водачът няма щети и попада в по-малко рискова възрастова група, той ще получи отстъпки и малусът може дори да се неутрализира\", допълни той. Именно вкарването на превишената скорост като оскъпяващ \"Гражданска отговорност\" фактор стана причина проектът преди седмица  да бъде остро атакуван  от представители на организации на автомобилни инструктори, шофьорски обединения и превозвачи. \"Всички приемаме за нормално, че не може за едно провинение да се налагат няколко санкции, а в случая да превишена скорост те стават три - глоба, отнемане на контролни точки и поскъпване на застраховката, аргументира се председателят на Съюза на преподавателите по автомотоподготовка Йонко Иванов. Председателят на Конфедерацията на автобусните превозвачи Магдалена Милтенова посочи и няколко странични ефекта от приемането на такива текстове. \"Корупцията на пътя ще се увеличи. Ако знаете, че актът ще ви оскъпи застраховката със стотици левове, ще сте склонни да платите сериозни суми, за да не ви напише пътният полицай такъв\", обяви тя. Участниците в пресконференцията казаха, че ще внесат предложение в КФН бонусите и малусите да са като в повечето европейски страни, където оскъпяването е обвързано само с произшествията и щетите. От АБЗ обявиха, че ако цената на \"Гражданска отговорност\" зависи и от регистрираните щети на името на всеки водач, ситуацията ще е по-неприятна и за превозвачите, и за обикновените водачи. \"В някои държави в ЕС този принцип на \"бонус-малус\" води дотам, че не се обявяват щети\", посочи Велев. Очакваните положителни ефекти Членът на УС на АБЗ Кирил Бошов от \"Евроинс\", които работят и на румънския пазар, посочи, че там на седмата година средната застрахователна премия е намаляла с 20%. В същото време данните от въвеждането на \"бонус-малус\" в други страни сочат намаляване на тежките пътни инциденти с между 10 и 30%. \"Дори пак да сме на опашката, при 2 млрд. лева годишни загуби за икономиката заради катастрофите това са спестени 250-300 млн. лева годишно\", посочи Бошов. Въпреки като цяло високата оценка на проекта застрахователите имат няколко предложения. Първото е максималният период за връщане в нулева категория да е 5 години без нарушение, с изключение на случаите, когато става дума за престъпление, свързано с транспорта (каране пил, виновно причинена катастрофа с убити и ранени и т.н.), което щяло да бъде стимул за водачите. При варианта на КФН изчистването на малус точките може да отнеме дори 10 години. Предлага се също да се облекчи процедурата, по която един водач може да види от какво е формиран неговият оскъпяващ застраховката коефициент и съответно да го оспори. Друго предложение е един и същ водач да може да бъде вписан и отписан само веднъж в една полица, което би ограничило възможностите за манипулиране. За първи път системата \"бонус-малус\" е въведена във Великобритания през 1914 година. След повече от десетилетие дискусии за прилагането й в България тя се оказа на дневен ред едва през миналата година. След месеци обсъждания  не се стигна до финален вариант  заради твърде многото спорни моменти. Тогава за изработването на модела дори беше нает чуждестранен консултант - \"Ърнст&Янг\". За новия проект се казва, че е изготвен от български експерти, като е взет предвид анализът, поръчан за предишния вариант. След фиаското с предишния вариант през март новият председател на КФН Бойко Атанасов се обяви за широко предварително обсъждане на системата \"бонус-малус\". \"Не са ни канили на никакви обсъждания\", коментираха участниците в днешната пресконференция.", "date": "2019.12.05", "title": "Новият вариант за \"бонус-малус\" е най-адекватният до момента, смятат застрахователите"}
{"url": "https://www.dnevnik.bg/bulgaria/2019/12/05/4001360_bulgarskite_bandi_razchistvat_smetki_prez/", "text": "Историите и журналистическите разкрития и репортажи за телефонни измами може да вълнуват българите, но през миналата година общата оценка на тази част от дейността на организираната престъпност е \"едва\" 8.4 млн. лв. Оценката на обема на щетите от нелегалната търговия с горива е 600-700 млн. лв., или близо 90 пъти повече. Измамите с еврофондове вероятно достигат 300 млн. лв. годишно, от наркотици щетите са до 450 млн. лв. Но абсолютен и недостижим шампион остава секторът на секс услугите - общата оценка на вътрешния и външния пазар през 2018 г. е била впечатляващите 1 милиард и 250 млн. лева (над 600 млн. евро). Това посочва  докладът  на Центъра за изследване на демокрацията за оценка на заплахите от организирана престъпност в България през 2018 г. Той бе разпространен в сряда след конференция по тази тема в края на октомври и представлява третата оценка на центъра на организираната престъпност в България. Този път са обхванати състоянието и динамиката на десет престъпни пазара и за първи път са включени измамите със средства на ЕС и незаконния дърводобив.      Българските криминални мрежи се бяха насочили към еврофондовете още преди България да влезе в ЕС, като крадяха от предприсъединителни средства. Сега от ЦИД отчитат \"специфична еволюция и бърза адаптация (...) към новите възможности\". Част от тази еволюция е намирането на \"корупционни инструменти за отстраняване на конкуренцията, които използва в публичната администрация\". Насилието, познато особено през 90-те години и началото на ХХI век, вече не е доминиращото средство. \"През последните години все по-голяма част от финансовите щети от престъпна дейност са резултат от активността на т.нар. бели якички и все по-малко на класическите криминални структури.\"           - предполагаемият брой преминали през страната мигранти значително надвишава официално регистрираните и вероятно е почти 180 000 души за периода 2013-2018 г.; - от каналджийство през миналата година не са изкарани много пари (вероятно около 5 млн. лв.), особено в сравнение с 2015 г., когато вълната мигранти през Балканите е донесла на този сектор 385 млн. лв.; - 12% от всички атаки към облачните услуги на Microsoft в глобален мащаб идват от български IP адреси, а близо 2% от световния обем на спам са изпратени от сървъри в България (по данни за първата половина на 2019 г.); - въпреки предполагаемите огромни щети от нелегалния пазар на горива залавянията на нелегално гориво от правоохранителните органи за 2018 г. са 365 тона, което е едва 0.1% от най-ниската оценка (300 млн. лв) на нелегалния пазар; - само 40-50 стотинки за литър нелегален бензин плащат редовните клиенти на мобилни \"бензиностанции\", работещи обикновено в определени селища или квартали; - над една трета (35.5%) от бизнеса в България смята, че е необходимо неофициално плащане, за да се гарантира достъп до европейско финансиране.      Авторите на доклада казват, че са регистрирали продължаващ спад в приходите за криминалните структури в няколко пазара (незаконните тютюневи изделия, организираните ДДС измами, незаконният дърводобив, каналджийството и кражбите на коли). В други големи престъпни пазари се наблюдава запазване на приходите (организираният пазар на секс услуги както в страната, така и извън нея, пазарът на горива, пазарът на наркотици и телефонните измами). При това именно в секторите, където има запазване и ръст на приходите, трудно се разграничават криминалните от легалните дейности. \"Използването на законен бизнес, чрез който се прикриват престъпни дейности, се наблюдава например при пазара на нелегални горива, пазара на организираните ДДС измами, нелегалния дърводобив и дори при износа на секс услуги.\"      За престъпленията със средства на ЕС от Центъра за изследване на демокрацията уточняват, че в повечето случаи това не е дейност на \"класически тип престъпна група по смисъла на Наказателния кодекс, а по-скоро лица, работещи на границата на сивата икономика\". Тези измами са обвързани с корупция по ниските или високите етажи на публичната администрация и засягат средствата, управлявани от Държавен фонд \"Земеделие\", свързани със субсидиите за различни земеделски култури, както и с къщи за гости. Но нарушения има при провеждането на почти всички обществени поръчки по всички оперативни програми.  Тенденцията е и да намалява броят на кандидатстващите фирми - някои се отказват, защото са твърде малки, процедурите им се струват твърде сложни, а финансирането не е подходящо. Но също така сред причините, посочени в проучването, са и \"демотивацията на мениджърите поради практиката да се иска неофициално заплащане. Общо 7.2% от управителите на фирми считат, че шансът им за успех е малък, без да платят подкуп.\" При това предприемачите масово казват, че е виновен другият. \"Въпреки че 96.5% от фирмите твърдят, че не са правили неофициални плащания срещу гаранция за получаването на средства през 2018 г., те не твърдят същото за своите преки конкуренти. Едва 13.5% от фирмите вярват, че техните преки конкуренти никога не са правили неофициално плащане. Много по-значим дял (35.5%) отбелязват, че според тях конкурентите им са участвали в подобни корупционни практики понякога (14.2%), в повечето случаи (15.6%) или винаги (5.7%).", "date": "2019.12.05", "title": "Българските банди разчистват сметки през администрацията"}
{"url": "https://www.dnevnik.bg/biznes/2019/12/05/4001423_rabotodatelite_sa_protiv_uvelichenieto_na_minimalnata/", "text": "Асоциацията на организациите на българските работодатели (АОБР) се обяви против предложението за увеличаване на минималната работна заплата от 560 на 610 лв. от началото на 2020 г. В съобщение до медиите те посочват като основен мотив за искането си \"липсата на прозрачна методология за нейното определяне, в съответствие с многократно отправените препоръки на Европейската комисия\". Според бизнеса предвиденият ръст от 8.9 % на минималната заплата за 2020 г. не съответства на ключови параметри, регламентирани от влязлата в сила от началото на 2019 г. Конвенция №131 на Международната организация на труда.  \"Нарастването на минималната работна заплата не оказва влияние върху заетостта сред нискоквалифицираните работници и наети на такава заплата\", подчертават от асоциацията и допълват: \"В условията на административно определяне на минималната заплата тя трябва да се разглежда като брутна минимална заплата с включен размер на допълнителното възнаграждение за придобит трудов стаж и професионален опит (клас, който също се определя административно).\"", "date": "2019.12.05", "title": "Работодателите са против увеличението на минималната работна заплата"}
{"url": "https://www.dnevnik.bg/sviat/2019/12/05/4001386_iran_taino_prehvurlia_raketi_v_irak_pishe_nju_iork/", "text": "Иран тайно прехвърля ракети в Ирак, пише в. \"Ню Йорк таймс\". Нарастването на скрития арсенал от балистични ракети с малък обсег е последният от признаците, че усилията на САЩ за сдържане на Техеран са се провалили. Вашингтон увеличи отново военното си присъствие в Близкия изток, за да се противопостави на появата на нови заплахи за американските интереси, включително нападения срещу петролни танкери и обекти, за които американското разузнаване обвинява Иран. От месец май насам администрацията на Тръмп е изпратила още около 14 хил. войници в региона,  пише в. \"Ню Йорк таймс\" . Новите разузнавателни данни за натрупвания ракетен арсенал в Ирак обаче е поредният знак, че опитите за сдържане са се провалили. Ракетите са заплаха за съюзниците и партньорите на САЩ в региона, включително Израел и Саудитска Арабия, и могат да изложат на опасност американски войници, съобщават служители на американското разузнаване. Както Иран, така и Ирак се сблъскаха с протести през последните седмици. Някои иракчани протестират срещу иранското влияние, припомня американското издание. Техеран води война от сенките, нанасяйки удари по страни от Близкия изток и скривайки кой е отговорен за нападенията, за да намали шанса за ответен удар или ескалация, съобщават представители на разузнаването и въоръжените сили. Ракетен арсенал извън собствените му граници дава на иранското правителство и въоръжени сили предимства при всяка криза със САЩ или регионалните им съюзници. Ако САЩ или Израел бомбардират Иран, неговата армия може да използва скритите в Ирак ракети за ответен удар срещу Израел или страна от Персийския залив. Самото им съществуване може да помогне и за предотвратяване на нападения. Иран използва иракски шиитски милиции, много от които отдавна контролира, за преместване и укриване на ракетите. Паравоенните формирования на практика контролират много пътища, мостове и обекти на транспортната инфраструктура, което улеснява тайното внасяне на ракети, отбелязва в. \"Ню Йорк таймс\".", "date": "2019.12.05", "title": "Иран тайно прехвърля ракети в Ирак, пише \"Ню Йорк таймс\""}
{"url": "https://www.dnevnik.bg/evropa/2019/12/05/4001434_sindikati_opoziciia_i_julti_jiletki_v_shvatka_s_makron/", "text": "Блокирани влакове, автобуси и метро, затворени училища, близо 250 предстоящи демонстрации: синдикати, опозиционни партии и \"жълти жилетки\"  започват днес схватка  с правителството заради  пенсионната реформа  - едно от ключовите обещания на президента Еманюел Макрон. Протестът е предизвикан от бъдещата точкова \"универсална система\" за пенсиониране, която се предвижда да замени сегашните 42 режима. Кабинетът обещава \"по-разбираема\" и \"по-справедлива\" система, но опозицията предрича повече несигурност за пенсионерите. Железничари, преподаватели, студенти, полицаи, улични метачи, адвокати, партии от опозицията и \"жълти жилетки\" призовават хората да излязат на улицата. В цяла Франция са обявени общо 245 митинги и демонстрации. \"Трябва да заложим на един хубав мощен удар\", посочи през седмицата Ив Вейрие, генералният секретар на синдиката \"Форс увриер\", който събира участници за днешния \"първи ден\" от протеста наред с други синдикални и младежки организации. Транспортните работници отвърнаха на посланието му с отмяна на 90 процента от скоростните и 80 на сто от регионалните експресни влакове, а в столицата ще бъдат затворени 11 линии на метрото. Освен парижкия градски транспорт ограничени стачки се очакват в националната жп компания Ес Ен Се Еф.  \"Черен четвъртък\" се очертава и за транспорта в провинцията. Авиокомпаниите бяха помолени да свият разписанието на полетите си с 20 на сто. Изглежда, ще стачкува и голяма част от училищния персонал; много училища ще затворят врати. \"Голяма победа\" Лявата опозиция (социалистическата партия, комунистическата партия, \"Непокорна Франция\"), както и крайнодесният Национален сбор подкрепят движението. Сто и осемдесет интелектуалци, сред които икономистът Тома Пикети и актрисата Ариан Аскарид, също се обявиха против \"нападателните действия на неолибералното и авторитарно правителство\". Предусещайки продължителна конфронтация в напрегнат социален контекст при засилващо се недоволство в различни среди (болници, полиция, пожарникари, преподаватели, железници, \"жълти жилетки\"...), изпълнителната власт поддържа досегашния си курс. \"Няма да се откажа\", увери държавният глава и обеща в сряда да се изкаже \"пред французите в момент, който сметне за подходящ\". Точните параметри на проекта ще бъдат огласени в средата на декември с оглед да минат през парламента в началото на 2020 г.      \"Всички ще изгубят от това\", обобщава Франсоа Омерил, президент на синдиката на ръководните кадри Се Еф Е - Се Же Се, който ще протестира в Париж наред с други, по-специално Еф О и Се Же Те, две от трите най-големи синдикални конфедерации в страната. Единствено най-мощната - Се Еф Де Те, продължава да подкрепя идеята за \"универсална\" реформа. Нейният генерален секретар Лоран Берже обаче отхвърля възможността за мерки, засягащи пенсионната възраст, времето, през което се плащат вноски, или размера на пенсиите. \"Ако тази реформа предполага да се работи по-дълго време, ще кажем твърдо НЕ\", предупреди той. На дневен ред е вече въпросът как ще продължи протестът - вечерта ще има общи събрания в ред предприятия и учреждения, а утре сутринта общо събрание на участващите синдикални организации.      Някои вече надават глас за нова демонстрация в събота, а после - за една или две междубраншови стачки идната седмица.  Синдикатите поемат голям риск. Въпреки мащабния протест срещу пенсионната реформа от 2010 г - до 2 милиона демонстранти, тогавашният проект бе одобрен. \"Не сме имали голяма победа от 1995 г. насам, надяваме се на голяма победа сега\", казва Лоран Брюн, ръководител на железничарите от Се Же Те. В Париж вътрешният министър очаква да демонстрират \"няколкостотин\" души от анархисткия \"Черен блок\" и \"радикални \"жълти жилетки\", а в цялата страна - \"няколко хиляди\". Столичното полицейско управление мобилизира близо 6000 полицаи и жандармеристи, получи от властите и заповед за затваряне на магазините и заведенията по маршрута на шествието. Изборът на мястото, от което да тръгне колоната в Париж - \"много тясна зона с цял куп пресечки наоколо\", може да създаде впечатление, че полицейският префект \"не е направил всичко необходимо, за да мине демонстрацията в най-добри условия\", смята Брюн.", "date": "2019.12.05", "title": "Синдикати, опозиция и \"жълти жилетки\" в схватка с Макрон заради пенсионната реформа"}
{"url": "https://www.dnevnik.bg/sviat/2019/12/05/4001411_rusiia_arestuva_muj_zabludil_migranti_che_vlizat_vuv/", "text": "Мъж бе арестуван в Русия, защото издигнал фалшиви гранични постове и заблудил четирима работници мигранти, че са влезли във Финландия, съобщи  Би Би Си . След това той оставил мигрантите да се лутат, мислейки, че са в страна от Европейския съюз. Мигрантите от Южна Азия обаче всъщност били в мочурлива местност в околностите на руския град Виборг. След известно време те били открити от граничари. Мнимият трафикант прибрал по над 10 хил. евро от всеки от четиримата мъже. Петимата били задържани на 28 ноември. Вчера съд в Санкт Петербург глоби четиримата мигранти и постанови те да бъдат депортирани. На задържания мъж, жител на Санкт Петербург, ще бъдат повдигнати по-тежки обвинения в измама и той остава в ареста в очакване на процеса срещу него.", "date": "2019.12.05", "title": "Русия арестува мъж, заблудил мигранти, че влизат във Финландия"}
{"url": "https://www.dnevnik.bg/bulgaria/2019/12/05/4001460_glavniiat_arhitekt_na_sofiia_zashtiti_remonta_na_grafa/", "text": "Главният архитект на София Здравко Здравков защити в показанията си пред специализирания съд действията и решенията на бившия зам.-кмет по транспорта в Столичната община Евгени Крусев, с които са направени промени по договора за ремонта на столичната улица \"Граф Игнатиев\". Според обвинението от 27 юни 2018 г. до 5 декември 2018 г. Евгени Крусев е нарушил служебните си задължения по Закона за обществените поръчки, както и задълженията, възложени му със заповед на кмета. Прокуратурата твърди, че е предприел действия за съществено изменение на сключения  договор с \"Джи Пи груп\" АД за обществена поръчка  и така набавил облага за фирмата, а Столичната община била ощетена с 919 863.55 лв., пише в обвинението. \"Искахме да вземем правилното решение. Евгени искаше ремонтът да е качествен, в срок и да отговаря на всички изисквания за безопасност. Когато започнахме ремонта, се оказахме в различна ситуация – заложените по първия проект виброизолационни подложки нямаше да издържат на влагата и замърсяването, каквито има на \"Графа\", и трябваше да се изберат други. Освен това имаше високи подпочвени води\", разказа пред съда Здравков. Той обясни, че решението на Крусев за смяна на настилката не е било взето еднолично и освен това Крусев се е консултирал с експерти. \"Убеден съм, че това решение е най-доброто за София. На всеки от нас ни е минавало през главата в някакъв момент вариантът да спрем ремонта, но вече бяха извършени много дейности. Това е централна градска част и вече бе затворена. Да спрем проекта и всичко да започне отначало – щеше да отнеме повече от година за препроектиране, нова процедура, оценки от ВиК, Регионалната дирекция за национален строителен контрол, тръжна процедура и 6 месеца срок за обжалване. Всичко това означаваше да оставим града разкопан повече от година\", обясни главният архитект на София. По думите му при подобен сценарий потърпевши щяха да бъдат и гражданите, и бизнесът. \"В момента срещу Столичната община тече дело, заведено от собственици на магазини и търговски обекти, които не са имали добър достъп, а клиентите им са минавали по европалета и греди\", обясни Здравков. \"Евгени Крусев дойде в Столичната община на 27 години. Завиждам му на куража и амбицията да промени града. Благодарение на него 20 градски булеварда са променени. С него сме били на разположение 24 часа в денонощието, без почивен ден, 7 дни в седмицата. Не знаем какво е почивка. Респект към този човек, който не заслужава всички тези атаки\", заяви главният архитект на София и добави, че съжалява да го види на подсъдимата скамейка. \"Когато утре застана и аз на тази скамейка, дано бъде оценено, че правим нещо за града. Убеден съм, че това беше най-доброто решение за София\", заяви Здравков. Заседанието продължава с разпит на свидетели, а по делото като свидетел предстои да бъде призован и разпитан и изпълнителният директор на столичния \"Метрополитен\" Стоян Братоев.", "date": "2019.12.05", "title": "Главният архитект на София защити пред съда ремонта на \"Графа\" и Крусев"}
{"url": "https://www.dnevnik.bg/kultura/2019/12/05/4001385_kartina_na_pol_gogen_beshe_prodadena_na_turg_za_95_mln/", "text": "Картина на френския художник Пол Гоген от периода, в който той живее на остров Таити, беше продадена на търг във вторник за 9.5 млн. евро. Сумата е два пъти повече от предварителните оценки, съобщи \"Ройтерс\". Платното \"Te Bourao II\" (\"дървото\" на таитянски език - бел. ред.) е създадено през 1897 г., част е от поредица от 9 картини и е последното произведение от цикъла, което все още е частна собственост. От 2007 до 2017 г. то беше изложено в музея \"Метрополитън\" в Ню Йорк. Парижката аукционна къща \"Аркюриал\", осъществила търга, не дава подробности относно купувача, отбелязвайки само, че става дума за \"международен колекционер\", според когото произведението ще остане във Франция. Междувременно в Националната галерия в Лондон до 26 януари 2020 г. може да бъде видяна изложбата \"Портретите на Гоген\", посветена на неговия таитянски период. ", "date": "2019.12.05", "title": "Картина на Пол Гоген беше продадена на търг за 9.5 млн. евро"}
{"url": "https://www.dnevnik.bg/bulgaria/2019/12/05/4001317_pravosudie_za_vseki_sega_shte_prolichi_koi_iska/", "text": "Фигурата на независим прокурор, който да може да разследва главния прокурор, може да се въведе само на конституционно ниво, а не със законопроект \"в събота\", както каза вчера премиерът Бойко Борисов в интервю за Би Ти Ви. Това заявява в открито писмо до президента, премиера и Народното събрание Гражданска инициатива \"Правосъдие за всеки\" по повод изявлението на Борисов, в което той заяви, че законопроектът на правителството ще изпълни препоръките на Венецианската комисия в \"драфта на последния им доклад\". За кой доклад говори Борисов не се разбра снощи, тъй като докладът на Венецианската комисия все още не е оповестен, а в предишен документ на комисията от 2017 г. тя отхвърля като несъстоятелна идеята прокурори да избират независим прокурор, с който да се осъществи препоръката за създаване на механизъм за разследване на главния прокурор. \"Правосъдие за всеки\" припомня, че още през 2015 г. сдружението е излязло с предложения да се въведе фигурата на независимия прокурор, който да бъде избиран и да се отчита пряко пред Висшия съдебен съвет и Народното събрание, и да не подлежи на ръководство и контрол от страна на главния прокурор при осъществяване на неговите разследвания. Четири години по-късно г-н Борисов \"прегръща\" част от тези идеи, но това не е достатъчно, казват от сдружението и настояват пред премиера и президента с които да се премахне методическото ръководство на главния прокурор над всички прокурори, да се въведе фигурата на независимия прокурор, да се намали парламентарната квота във Висшия съдебен съвет от 11 на 7 или на 5 души и да се даде право на гражданските организации с експертиза за съдебната власт и на професионалните съюзи на магистратите да предлагат \"тримата големи\". и с цел да няма промяна. От това кой вариант ще изберат отговорните власти ще ще си проличи кой лъже и кой има наистина намерение за ефективна съдебна реформа, завършва откритото писмо на \"Правосъдие за всеки\". Пълния текст на писмото следва по-долу. На 4 декември 2019 г. г-н Бойко Борисов, в качеството си на министър-председател, де факто призна, че през цялото негово управление лично той и неговата партия са се месили в изборите за висши ръководители в съдебната власт, правени във Висшия съдебен съвет. Призна също, че Главният прокурор не може да бъде проверяван и разследван при сегашната законова уредба, като заяви, че напълно и безусловно приема препоръките на Европейската комисия за демокрация чрез право (Венецианската комисия), отправени \"в драфта на последния им доклад\", който ще бъде оповестен официално в следващите дни. Борисов заяви, че ще инициира законодателни промени, за да изпълни тези препоръки. Ние от Инициатива \"Правосъдие за всеки\" припомняме, че предложихме да се въведе фигурата на независимия прокурор, който да бъде избиран и да се отчита пряко пред Висшия съдебен съвет и Народното събрание, и да не подлежи на ръководство и контрол от страна на главния прокурор при осъществяване на неговите разследвания. Включихме и отчетността на Главния прокурор в Народното събрание в нашите \"Седем идеи за съдебна реформа\" от 2015 година. Събрахме за тях над 5000 подписа по реда на Закона за прякото участие на гражданите в държавната власт и местното самоуправление и внесохме тези наши предложения в Народното събрание. Г-жа Цецка Цачева, която беше председател, не ги постави на обсъждане и гласуване в пленарна зала, в нарушение на закона. Премиер тогава беше също г-н Бойко Борисов и по негова покана осъществихме среща по тези наши идеи в кабинета му през лятото на 2016 година. Той ни изслуша, но не ни разбра и не ни подкрепи, макар че част от нашите аргументи бяха взаимствани точно от становище на Венецианската комисия! Четири години по-късно г-н Борисов \"прегръща\" част от тези идеи, но това не е достатъчно. Ние настояваме пред него и пред президента Радев – хората, които имат инициатива за промени в Конституцията, за следните спешни действия: - Иницииране в срок до два месеца на Конституционен законопроект, с който да се премахне методическото ръководство и надзор за законност на Главния прокурор върху дейността на всички прокурори /чл.126 от КРБ/. - Да се въведе на конституционно ниво фигурата и да се уредят статутът и правомощията на независимия прокурор, който да може да разследва, повдига и поддържа обвинения спрямо Главния прокурор и неговите заместници за извършени престъпления, както и да иска отстраняването им от длъжност по време на разследване за корупционни деяния и търговия с влияние. Същият да се избира и освобождава с квалифицирано мнозинство от 2/3 от членовете на Пленума на ВСС. - Да се промени начинът на формиране на състава на ВСС, като се намали съществено парламентарната (политическата) квота в него (от 11 на 5 или 7 души), така че същата да има контролираща, а не управляваща роля. Да се въведат критерии и изисквания към кандидатите за членове на ВСС от парламентарната квота, като се даде право да предлагат кандидати и на съсловните и професионални организации на магистрати и адвокати, както и на неправителствените организации в обществена полза с експертиза в областта на правосъдието. - Да се промени начинът на избор на Главен прокурор и на председатели на върховните съдилища, като право на предложение да имат също професионалните и съсловни организации на магистрати и адвокати, на научни организации и правни факултети, на неправителствените организации с експертиза в областта на правосъдието (с промяна в ЗСВ). Настояваме тези предложения да бъдат поставени на обществено обсъждане в максимално широк формат в професионалните среди и гражданския сектор. До края на месец април да бъдат внесени в Народното събрание, така че да бъдат обсъдени и приети на три гласувания още в пролетната сесия на парламента. Ако част от тях бъдат обявени за противоконституционни, да бъде свикано Велико Народно събрание в разумен срок, но не по-късно от следващите парламентарни избори. Всичко друго би било поредният театър на абсурда и политическа мимикрия с опасни последици. Настояваме да бъдем изслушани по тези въпроси от отговорните власти, понеже първи направихме и неотклонно защитаваме горните предложения! Ще инициираме широк обществен дебат в гражданския сектор и юридическите среди, независимо от политическия такъв и от провежданите при президента консултации. За резулатите от тези действия ще уведомим ЕК и Европейския парламент. Сега ще си проличи кой лъже и кой има наистина намерение за ефективна съдебна реформа!", "date": "2019.12.05", "title": "\"Правосъдие за всеки\": Сега ще проличи кой иска съдебна реформа и кой лъже"}
{"url": "https://www.dnevnik.bg/sport/2019/12/05/4001437_bulgarskiiat_futbol_posreshta_videopovtoreniiata/", "text": "Технологията за видеоповторенията във футбола (VAR) ще пристигне за пръв път в България през март. УЕФА потвърди, че системата да бъде използвана за плейофите по пътя към Евро 2020. В края на март  България приема Унгария в София , а при победа ще е домакин и в решителния мач срещу Исландия или Румъния. Потвърждаването на решението на УЕФА съвпадна с остро изказване на президента на организацията Александър Чеферин. Словенецът смята, че футболът има нужда от несигурност, както и че VAR е променила характера на играта. Под наем за сметка на БФС УЕФА ще осигури системата в София, а Българският футболен съюз ще плати наем, каза изпълнителният директор на БФС Борислав Попов пред \"Дневник\". Той добави, че все още не знае каква ще е сумата. След Нова година УЕФА ще изпрати свои служители за оглед на стадион \"Васил Левски\". От него ще се разбере как точно ще бъде приложена системата - дали ще се използва някоя от стаите на стадиона, или техниката ще е в оборудван микробус, както е в Полша, посочи Попов. Възможно е VAR да пристигне в България и малко по-рано, но това зависи от \"Лудогорец\". Системата ще се прилага в Лига Европа от 1/16-финалите, за които  отборът от Разград има възможност да се класира . Темата за използването на VAR в българския клубен футбол се обсъжда от няколко месеца. Наскоро  футболните съдии призоваха БФС да въведе използването на видеоповторенията . Критиките на Чеферин \"Играта се променя, а ние се страхуваме, че се променя прекалено много\", каза Чеферин след заседание на изпълнителния комитет на УЕФА.    \"Футболът се нуждае от несигурност, защото футболистите правят грешки и съдиите на терена трябва да поемат отговорност, а не някакви хора, скрити в микробус или в сграда на 500 километра от стадиона\", продължи словенецът. \"Мога да живея с факта, че съдиите са хора, които грешат, но сега, когато технологиите допускат грешки, това е проблем\", заяви Чеферин. Президентът на УЕФА уточни, че не е против VAR, но иска системата да е по-ясна и бърза. \"Колко време да проверяваме - пет минути или 15 минути? В миналото съдиите никога не е трябвало да гледат нарушение, извършено преди седем минути. Все още не знаем коя игра с ръка е игра с ръка, кой чертае линиите (за засадата), колко тънки са те... Пред нас има много въпроси\", добави Чеферин.", "date": "2019.12.05", "title": "Българският футбол посреща видеоповторенията въпреки критиките на Чеферин"}
{"url": "https://www.dnevnik.bg/biznes/2019/12/05/4001456_deputatite_odobriha_do_18_uvelichenie_na_uchitelskite/", "text": "Депутатите одобриха 60 млн. лв. повече за учителски заплати. Това стана при продължаващо днес гласуване на второ четене на текстове от проектозакона за бюджета за следващата година.  По бюджета на ресорното министерството са предвидени 430 млн. лв. в перото \"Персонал\", от които 360 млн. лв. ще са за учителските заплати. Това означава, че учителите ще получат увеличение между 17 и 18% на заплатите си от 1 януари. Това увеличение бе записано в анекса към Колективния трудов договор, подписан в началото на ноември в просветното министерство от синдикатите и работодателските организации. Според документа най-ниската основна учителска заплата ще е 1085 лв. Минималните възнаграждения на старшите учители ще бъдат 1120 лв., на главните учители - 1176 лв. Директорите ще получават минимално 1334 лева. Изразяваме притеснение, че единният разходен стандарт за училищата се увеличава с 16%, а заплатите на учителите със 17%, коментира при дебатите народният представител от БСП Ирена Анастасова. Според нея би трябвало училища, които няма да могат да достигнат това увеличение на заплатите, да бъдат подпомогнати по друг начин, за да може да се достигне до това увеличение, без да страдат други пера. За политиката в областта на всеобхватното, достъпно и качествено предучилищно и училищно образование и за учене през целия живот са отделени 650 млн. лв. За политиката в областта на равен достъп до качествено висше образование и развитие на научния потенциал парите за следващата година възлизат на 93 млн. лв.  Предвидените средства за БАН са 105.6 млн. лв. Народните представители приеха и бюджета за държавните висши училища. Софийският университет получава 73.5 млн. лв. Бюджетът на УНСС за следващата година възлиза на 23.9 млн. лв. Стопанската академия в Свищов ще разполага с 4.3 млн. лв. бюджет през следващата година. През 2020 г. бюджетът на Медицинския университет в Плевен ще бъде 11.5 млн. лв.  По предложение на ГЕРБ бяха отделени 100 хил. лв. за Македонския научен институт.  Различни депутати коментираха, че е добре да се увеличават учителските заплати, но това не е достатъчно за подобряване на качеството на образователната система. Докато не всички работят целенасочено за промени в образователната система, няма как да се надяваме на по-добри резултати, коментира народният представител от ГЕРБ и председател на Комисията по образование Милена Дамянова. \"Няма как да искаме нови умения в отворения вече пазар на труда. Няма как да искаме по-добро представяне в практически и други ситуации, ако продължаваме да преподаваме по модел, който не е актуален\", посочи още Дамянова. ", "date": "2019.12.05", "title": "Депутатите одобриха до 18% увеличение на учителските заплати"}
{"url": "https://www.dnevnik.bg/sport/2019/12/05/4001254_livurpul_otkaza_evertun_v_zrelishtno_derbi/", "text": "Водачът във Висшата лига \"Ливърпул\" продължи уверения си ход в шампионата и записа 14-а победа в първите си 15 мача. Червените надиграха градския си съперник \"Евертън\" с 5:2 в зрелищното дерби на Мърсисайд. Успехът е шести пореден за тима на Юрген Клоп, който е единственият непобеден състав във Висшата лига. Тимът записа и нов клубен рекорд, като вече е непобеден в 32-а поредни шампионатни мача на \"Анфийлд\". Победата беше 95-а за \"Ливърпул\" в 234-ия сблъсък между червени и сини. \"Карамелите\" са без победа на терена на своя голям съперник вече 20 години, а това беше и 20-и пореден мач между двата тима, в който \"Евертън\" не успя да спечели. Това стана и едва третото дерби в историята с повече от шест гола. Зрителите на \"Анфийлд\" видяха седем гола, като шест от тях паднаха още преди почивката. Това се случи за пръв път в мач на \"Ливърпул\" в ерата на Висшата лига. До 17-ата минута домакините водеха с два гола след попадения на Дивок Ориги и Джердан Шакири. И за двете асистира Садио Мане. В 21-ата минута \"карамелите\" намалиха след точно изпълнение на централния защитник Майкъл Кийн. Само десет по-късно Ориги вкара втория си гол след невероятно изпълнение. Той пое 60-метров пас на Деян Ловрен и с второто си докосване прехвърли вратаря - 3:1.      До края на първата част паднаха нови два гола. Първо в 45-ата минута Мане завърши бърза контраатака, за да направи аванса на червените три гола, но в третата минута на добавеното време Ричарлисон намали отново. През втората част спиращите дъха моменти продължиха, като и двата тима направиха редица пропуски. Мане пропусна да се разпише три пъти, като веднъж беше и сам срещу вратаря. За \"Евертън\" най-доброто положение пропусна резервата Мойз Кийн. Все пак в 89-ата минута \"Ливърпул\" отбеляза пети гол. Негов автор стана Вайналдум след нова асистенция на Мане.      В друг мач от програмата \"Лестър\" победи \"Уотфорд\" с 2:0 с попадения на Джейми Варди и Джеймс Мадисън. \"Лисиците\" събраха 35 точки и остават втори в таблицата осем точки зад \"Ливърпул\". \"Лестър\" записа и седма поредна победа, което е клубен рекорд. В Манчестър  Жозе Моуриньо и \"Тотнъм\"  загубиха от \"Юнайтед\" с 1:2 в друг много чакан сблъсък. Маркъс Рашфорд отбеляза и двете попадения за \"червените дяволи\". Той откри в шестата минута, а в 49-ата се разписа от дузпа. Между попаденията на Рашфорд точен за \"Тотнъм\" беше Деле Али. Той вкара в 39-ата минута след прекрасно изпълнение в наказателното поле.     ", "date": "2019.12.05", "title": "\"Ливърпул\" отказа \"Евертън\" в третото най-резултатно дерби в историята"}
{"url": "https://www.dnevnik.bg/analizi/2019/12/05/4001238_kadri_po_zakonite_na_komunisticheskata_nomenklatura/", "text": "                         Номенклатурните рокади във върховете на властта през последните два месеца окончателно връщат България в комунизма, от който тя 30 години се мъчи да излезе. Заради спецификите на системата и пълното медийно затъмнение за процесите в нея, повечето българи не осъзнават това. Трябва да им бъде обяснено какво се случи, за да разберат в каква държава ги натикват да живеят. И поне българите с достойнство и чест да не допуснем това. На 3 декември действащият главен прокурор Сотир Цацаров, чийто мандат изтича през януари 2020 г., бе изслушан в парламента и следващата седмица ще стане председател на Комисията за противодействие на корупцията и отнемане на незаконно придобито имущество (КПКОНПИ). Самият той си избра този пост след края на мандата, за да не чака почти година да стане главен съдебен инспектор. Според номиниралия Цацаров за шеф на КПКОНПИ депутат Емил Димитров-Ревизоро, в това си качество Цацаров ще бъде \"втори главен прокурор\". Титуляр формално е досегашният заместник на Цацаров – Иван Гешев, когото на 24 октомври ВСС скандално избра. Замесен лично в него, председателят на КПКОНПИ Пламен Георгиев подаде оставка. Според упорити слухове дотогава именно Пламен Георгиев бе готвен за наследник на Цацаров и никак няма да се изненадам, ако един хубав ден се окаже, че Георгиев е бил \"сготвен\", за да заеме мястото му Гешев. Още повече, че самият Гешев категорично отказаше да се кандидатира за главен прокурор. \"В момента продължавам 99%, дори някой да ме предложи, да не участвам в това състезание, което се очертава изключително мръсно и кално. А като се търкаляш в калта, няма как да не се оцапаш. Аз не искам да се търкалям, ако някой иска, да се търкаля\", публично заяви Гешев на 5 юни. В същия ден Висшият съдебен съвет определи дата за изслушване на кандидатите за главен прокурор – 14 ноември. Междувременно \"нещо се случи\" и Висшият съдебен съвет пренасрочи изслушването на кандидатите за главен прокурор за 24 октомври. През юли Иван Гешев бе назначен за заместник-главен прокурор и единодушно номиниран за кандидат-главен прокурор от всичките 11 прокурори във Висшия съдебен съвет, а президентът насрочи местните избори за 27 октомври. През август Пламен Георгиев бе назначен от правителството за консул във Валенсия. Българите там направиха две подписки срещу това назначение. В средата на ноември, няколко дни преди да изтече срока за номинации на кандидати за председател на КПКОНПИ, управляващата коалиция ГЕРБ-\"Обединени патриоти\" предложи за поста действащия главен прокурор Сотир Цацаров. Цацаров и Гешев си размениха постовете не както Путин и Медведев, а както бившия регионален министър Николай Нанков и сегашната регионална министърка Петя Аврамова. След трагедията в Своге през 2018 г., Нанков стана заместник на Аврамова и е на практика министър в сянка. Цацаров ще бъде главен прокурор в сянка на Гешев поне до 2024 г., когато свършва мандатът на бившия председател Пламен Георгиев. Или пък Гешев ще бъде в сянката на Цацаров? Всичко това бе всекидневие при комунизма. При него обаче поне имаше член Първи и никой не оспорваше нито ръководната роля на Партията, нито контролните й функции. Е, конституцията от 1991 г., с помощта на политически квоти, трансформира еднопартийния контрол над съдебната система в многопартиен. Системата обаче остана обществено безконтролна. Ако не беше така, изборите на Гешев и Цацаров за шефове на прокуратурата и КПКОНПИ нямаше да бъдат възможни. Прокуратурата е създадена по съветски образец с т.нар. Димитровска конституция. Дотогава прокурорите са служители на съответните съдилища. От 1947 г. Народното събрание назначава главния прокурор за 5-годишен срок, а той се отчита пред него за дейността си. Главният прокурор назначава, уволнява и ръководи работата на всички прокурори и следователи. Има и право на законодателна инициатива. През 1971 с т.нар. Живковска конституция придоби и правото ДА УПРАЖНЯВА КОНТРОЛ ЗА ЗАКОННОСТ и методическо ръководство върху дейността на всички прокурори. По-късно стана и партийна номенклатура: получи право на съвещателен глас в Президиума на Народното събрание и в Министерския съвет. С конституцията от 1991 г. законодателната инициатива на главния прокурор бе отнета, но другите му правомощия останаха. Увеличи се и неговата независимост – главният прокурор вече се назначава от президента по предложение на Висшия съдебен съвет. Мандатът му стана 7 години. Не носи отговорност за действията си, освен ако не извърши тежко криминално престъпление. Съдейки по упоритите слухове за друг бивш главен прокурор, е безотговорен и тогава. Комисията за противодействие на корупцията и отнемане на незаконно придобито имущество (КПКОНПИ) е хибриден орган, създаден през януари 2018 г. чрез сливане на няколко други антикорупциионни звена. Има множество правомощия: проверява конфликта на интереси у отговорните представители на властите и ги санкционира при нарушения; получава, проучва, проверява сигнали за корупция, като има право да събира доказателства \"със средствата на оперативното издирване\" – тоест подслушване, следене, филмиране и пр.; установява и отнема \"незаконните богатства\",и пр. Но не е специализирана прокуратура (каквато има от 2012 г. и на която Иван Гешев бе ръководител, преди през юли 2019 г. да бъде назначен за заместник-главен прокурор), нито е специализиран съд (какъвто също има и с който Гешев често се споразумяваше, включително за \"недосегаемите\"). Извънпарламентарната опозиция в България с основание твърди, че истинското предназначение и на прокуратурата, и на КПКОНПИ, са да бъдат Нейни лидери виждат в избора на новите им шефове \"признаци на институционална криза\". Колко ли широко затоворени очи трябва да имаш, за да не видиш самата криза? Та тя се вихри от 30 години! Толкова засега трае и посткомунизмът, в който живеем. Той предопределя и комунистическия модел на прокуратурата и антикорупционната комисия. Моделът от своя страна осигурява безконтролността им. И изисква кадрите в тях да \"израстват\" по законите на комунистическата номенклатура. \"Номенклатура\" се наричаха най-важните длъжности на режима, изредени в строго секретен списък. Кандидатите да ги заемат предварително се разглеждаха, препоръчваха и утвърждаваха, от съответния партиен комитет. Номенклатурата бе създадена, за да упражнява властта. Тя бе новата потисническа класа в уж безкласовото комунистическо общество. Крепеше се на терор и налагаше тотален идеологически контрол. Превърна \"диктатурата на пролетариата\" в диктатура НАД пролетариата, както още през 30-те години на миналия век констатира Лев Троцки. Сега номенклатурен списък (може би) няма, но Биографиите на Сотир Цацаров и Иван Гешев категорично доказват това. На 3 декември Гешев бе представен на Комисията по граждански свободи, правосъдие и вътрешни работи в европарламента. Лявата евродепутатка от Ирландия Клеър Дейли му каза в очите, че авторитетът на заседанието се подрива от присъствието му. Гешев отговори, че изборът му не е работа на Европейския парламент. Сигурно няма да стъпи скоро там. Безспорно, и двамата са \"дялани камъни\". Партиите искат да ги вградят в темелите на нови къщи, нацията – да ремонтира старите. Но \"ние си ги избрахме\". Ако не тях, то поне тези, които избраха тях. САЩ и ЕС евентуално ще окажат натиск за преструктуриране на българската съдебна система заради себе си, не заради нас. Но ние трябва безусловно да ги подкрепим. Все още обичаният от много българи и от всички политици Тодор Живков бе казал на пленум на ЦК на БКП през юли 1963: \"Суверенитетът народът го разбира да има ядене, да живее. Ето това е суверенитетът – щастие и благоденствие на народа. Ние работим за народа, а не за формата\". \"Суверенитет или правова държава\" е дилема, подобна на \"Свободата или салама\". Крайно време е да изберем Свободата.", "date": "2019.12.05", "title": "Кадри по законите на комунистическата номенклатура"}
{"url": "https://www.dnevnik.bg/politika/2019/12/05/4000992_upravliavashtite_misliat_za_novi_izborni_pravila/", "text": "Съществени промени в изборните правила обмислят да направят управляващите преди парламентарните избори през 2021 г. В ГЕРБ имат намерение да се срещнат с експерти, за да се обсъдят слабостите на сегашното изборно законодателство и да се пристъпи към промени, като е възможно да се върви и към писането, обсъждането и приемането на изцяло нов Изборен кодекс, обясниха депутати пред \"Дневник\". Местният вот тази есен предизвика много критики и възражения, в т.ч. и от президента Румен Радев. Чака се подробен доклад от Централната избирателна комисия (ЦИК), а председателят на правната комисия в Народното събрание Анна Александрова от ГЕРБ е изпратила писма до ангажираните с изборите институции, в които иска становища и предложения за промени в Изборния кодекс. Заявката на ГЕРБ е на фона на  казаното в деня на втория тур от държавния глава , че ще покани на среща представители на партиите, избирателната комисия и органите на реда заради компрометираното според него доверие в изборния процес заради множеството недействителни бюлетини и  сигнали за купен и контролиран вот . След коментара на Румен Радев лидерът на БСП Корнелия Нинова организира среща между партиите в парламента, на която всички без отсъстващата ГЕРБ се обединиха около  създаването на временна комисия в Народното събрание , която да изработи и приеме промени в Изборния кодекс. Парламентарната практика показва, че Изборният кодекс е често променян. Действащият в момента е приет през 2014 г. след голям експертен дебат по идея на тогавашния зам.-председател на Народното събрание от БСП Мая Манолова, като процесът по изработването и приемането му отне няколко месеца. В момента Манолова, която загуби кметските избори в София, обжалва изборния резултат. Жалби и дела има и на други места. Как ще се гласува - най-важният въпрос  Най-важният въпрос, който според депутати от ГЕРБ предстои да се реши, е за въвеждането на машинното гласуване. Преди местните избори т.г.  спешно бе отменена възможността за гласуване с машини в 6 хиляди секции в цялата страна , тъй като на база на опита от европейските избори по-рано Централната избирателна комисия обяви, че ще има проблеми при отчитането на резултатите. Преди това по предложение на ДПС в законодателството бе записано, че на следващите парламентарни избори през 2021 г. в страната ще се гласува само с машини, с изключение на секциите с под 300 избиратели. Днес в ГЕРБ са на мнение, че е по-добре да има възможност за избор дали да се гласува с хартиена бюлетина или с машини, тъй като машинното гласуване можело да затрудни или откаже възрастните избиратели. Депутати от БСП и ДПС обаче смятат, че само машинното гласуване може да доведе до честност на изборния процес. От ДПС дори предложиха машинно преброяване на бюлетините, което в ГЕРБ също са склонни да обсъдят. Управляващите смятат да разрешат и въпроса с  дистанционното електронно гласуване , което трябваше да бъде въведено у нас и което беше подкрепено на референдум преди четири години, но постоянно се отлага. Според ГЕРБ това е, защото има съмнения, че електронният вот лесно може да бъде манипулиран. И някои други въпроси  Според депутати от ГЕРБ трябва да се помисли още за опростяване на протоколите, в които секционните избирателни комисии записват резултатите от изборите. Последните избори у нас показват, че те са пълни с грешки, което също компрометира изборния процес. В БСП настояват да се търсят начини за изчистване на т.нар. мъртви души от избирателните списъци, но досега нито една партия, включително и социалистическата, не е проявила воля да прокара създаването на регистър на избирателите, на база на който наистина да се правят списъците. Експерти отдавна препоръчват да се въведе активна регистрация за гласуване. Според депутати в ДПС вече са готови с някои предложения, сред които и вечните - да се обезсмисли преференциалното гласуване чрез повишаване на прага за валидност на предпочитанието, да отпадне уседналостта за гласуване на местните избори и да се разреши агитацията на език, различен от българския. В парламентарните групи на \"Обединените патриоти\" и \"Воля\" били на мнение, че може да се въведе образователен ценз при гласуване, което обаче е в разрез с конституцията.", "date": "2019.12.05", "title": "Управляващите мислят за нови изборни правила"}
{"url": "https://www.dnevnik.bg/sviat/2019/12/05/4001279_obshtina_rila_specheli_mejdunarodno_priznanie_s_proekt/", "text": "Безплатни екскурзоводи за хора с увреждания, които искат да обиколят туристически маршрути - с такъв проект българската община Рила спечели конкурса \"Иновации в политиката\" на Института за иновации в политиката. Отличието е в категория \"Цивилизация\" и е първата награда за България за трите години от основаването на наградата. Тази година общо 6 проекта от страната бяха сред 80-те финалисти в 8 категории. Идеята на община Рила е осъществена от кмета Георги Кабзималски и зам.-кмета Лазар Чавков, който прие наградата на церемония в Берлин снощи. 30 икономически неактивни лица са били обучени да действат като асистенти на туристи с увреждания. През  сайта на проекта  всеки желаещ може да резервира помощник за един от осем маршрута. Каква е тази награда Целта на наградата е да отличи най-добрите практики в политиката в различни европейски държави и да стимулира обмена на знания между партньорите. \"Вдъхновяваме се от иноваторите в политиката - независимо от това на какво ниво и от коя партия са част - които са демонстрирали смелостта да навлязат в нови територии и да постигнат резултати\", казват организаторите. Според тях загубата на доверие в политиката е непосредствена заплаха за европейското общество. Наградите имат осем категории: демокрация, работа, екология, човешки права, просперитет, общност, качество на живот и цивилизация. Оценките на проектите се дават от жури от 1000 европейски граждани, кандидатствали за позициите и избрани на случаен принцип. Институтът е съставен от \"надпартийна група от обикновени граждани\" - сред които предприемачи, бивши политически специалисти, хора на изкуството, експерти в рекламата и други активни граждани. За проекта Зам.-кметът на община Рила Лазар Чавков разказа пред \"Дневник\", че идеята е била да се оползотвори туристическия потенциал като едновременно се помогне на две уязвими групи - икономически неактивните и  хората с увреждания . Около Рила има \"28 високопланински езера, множество чисти реки и потоци, една изключително добре запазена природна среда. Другото богатство на общината е културно-историческото ѝ наследство - Рилският манастир като световен паметник на културното наследство е, разбира се, най-популярният обект. Цялата зона около манастира също е защитена. Като действащ манастир той е и под егидата на ЮНЕСКО. Освен манастира, изключително ценен паметник е църквата \"Свети Архангел Михаил\", един сравнително наскоро разкрит културен паметник от национално значение, която пази стенописи от 12-ти век. Нещо, което много рядко може да се види в България в такъв обем и толкова добре запазено. Сградата е с история от 9 века над земята и може би още толкова под земята, която за жалост не е проучена\", каза Чавков. \"Третото най-голямо богатство, разбира се, са хората на общината - едни изключително сърдечни, отворени хора, обичащи изключително много родния си край.\" \"Идеята беше да използваме тоя туристически потенциал, за да може да носи приход на оная част от хората, които са най-уязвими на пазара на труда\", обясни Чавков. Той признава обаче, че проектът се изправя и пред трудности. \"Разбира се, първата пречка беше бързата им демотивация да продължат да работят в тая посока, тъй като не носи директни преки приходи за тях\". По думите му огромна част от хората вече не проявяват интерес. Проблем и е да се стигне до потенциалните туристи. \"Една немалка част от хората с увреждания са хора, които са с нисък социален статус, с ниски доходи и не могат да си позволят за собствена сметка да пътуват въобще където и да било, камо ли да стигнат, да речем, до Кирилова поляна, където има изградено съоръжение за хора с двигателни увреждания, което може би е единственото в България на 1200 метра височина в невероятно красива местност. В съседната община също има един туристически обект, Стобските пирамиди, земни образувания, около които е изградена пътека за хора с увреждания\", казва той. По думите му туристическият бизнес също не е ориентиран към тази група хора. \"Почти всички хотелиери и ресторантьори на територията на общината нямат готовност да приемат подобен вид клиенти.\" Другите номинирани Пет други български проекта бяха сред 80-те финалисти на наградите. Това са \"Иновативни училища\" на образователния министър Красимир Вълчев, \"Умна библиотека - достъп на възрастни хора до информационни технологии\" на кмета на община Враца Калин Каменов, DigitalKidZ Steam Клуб на Ивелина Атанасова, \"Чудната градина: социално предприятие за повече възможности\" на кмета на Добрич Йордан Йорданов и \"Здравословна храна в яслите и детските градини\" на кмета на Троян Донка Михайлова. Повече за някои от тях ще прочетете скоро в \"Дневник\".", "date": "2019.12.05", "title": "Община Рила спечели международно признание с проект за туристи с увреждания"}
{"url": "https://www.dnevnik.bg/sport/2019/12/05/4001258_manchestur_junaited_privetstva_sreshtata_na_berbatov/", "text": "Манчестър юнайтед\" приветства срещата между Димитър Бербатов и бившия мениджър на отбора сър Алекс Фъргюсън. Двамата се засякоха на \"Олд Трафорд\" покрай двубоя на тима с \"Тотнъм\". \"Колко хубаво е да видим тези двамата отново в \"Манчестър юнайтед\", написаха от клуба в \"Туитър\" и публикуваха снимка. Бербатов беше на \"Олд Трафорд\" в качеството си на анализатор в  студиото на \"Амазон прайм\" .    \"Юнайтед\" спечели с 2:1 и е шести с 21 точки, като е на осем от четвъртия \"Челси\". \"Заслужена победа за \"Юнайтед\", а \"шпорите\" все още се боят, когато идват тук\", каза Бербатов, който е бивш футболист и на двата отбора. \"Въпреки че на хартия те (\"Тотнъм\") са по-силният отбор, в началото се виждаше как подхождат с уважение към \"Юнайтед\". Накрая страдаха заради това\", добави българинът.", "date": "2019.12.05", "title": "\"Манчестър юнайтед\" приветства срещата на Бербатов със сър Алекс на \"Олд Трафорд\""}
{"url": "https://www.dnevnik.bg/sviat/2019/12/05/4001007_protesti_apatiia_i_iaica_-_predizbornata_kampaniia_v/", "text": "Кампанията за президентските избори в Алжир е заплашена от провал. Кандидатите се борят да привлекат участници в своите предизборни прояви, мениджърите на предизборните кампании напускат, избиратели замерят щабовете им с домати и яйца, а навършилото девет месеца продемократично движение в страната нарича целия процес измама. Петимата кандидати, борещи се да заемат мястото на президента Абделазиз Бутефлика на президентските избори на 12 декември, до голяма степен се провалиха в опита да привлекат вниманието на разочарованото общество. Бутефлика бе свален от власт през април след 20 години начело на държавата в резултат на необичайно, мирно протестно движение, а сега демонстрантите искат пълна промяна в политическото ръководство. Вместо това предизборната кампания е организирана от дългогодишните властови структури в тази богата на петрол и газ страна, която има стратегическа роля в региона на Средиземноморието. Вместо нови лица, двама от претендентите са бивши премиери, а друг кандидат е лоялен към влиятелния началник на Генералния щаб на армията. Протестното движение \"Хирак\" организира своята 41-ва по ред седмична демонстрация в петък, протестирайки срещу президентските избори. Европейският парламент осъди арестите на протестиращи, предизвиквайки гнева на някои алжирци, които обвиниха европейците, че се намесват в алжирската политика, и вдъхновявайки хиляди проправителствени привърженици да организират в събота собствен митинг в подкрепа на избирателния процес. Кандидатите се опитват да убедят избирателите, че участието в изборите е единствената алтернатива на хаоса - загатване за гражданската война, опустошила Алжир през 90-те години. Но този довод не среща разбиране сред за да гарантират, че никой няма да провокира полицията. Това е в остър контраст с понякога окървавените протести и репресиите на силите за сигурност, разтърсващи Ирак, Ливан и други страни през последните седмици. Бившият премиер Али Бенфлис, смятан за фаворит, бе освиркан в Тлемсен, Гелма, Уед Суф и Анаба, и трябваше изцяло да отмени предизборния си митинг в Магния в Западен Алжир. Директорът на предизборната му кампания във важния район Кабилия подаде оставка, като се мотивира с натиск от страна на собственото си семейство. Мнозина в Кабилия се противопоставят изобщо на произвеждането на изборите. Кандидатът Абделмаджид Тебун, смятан за кандидат на началника на Генералния щаб генерал Ахмед Гаид Салах, трябваше да отмени първия си митинг в столицата Алжир, тъй като не успя да събере достатъчно публика. Мениджърът на неговата кампания подаде също оставка без обяснения. И тогава един от основните спонсори на кампанията му бе изпратен в затвора по обвинение в корупция. Друг кандидат, Абделкадер Бенгрина, започна кампанията си на площада пред централната поща в столицата Алжир - емблематично място за протестното движение. Той трябваше за да избяга от тълпата гневни демонстранти. Портретът му на балкона на предизборния му щаб беше бомбардиран с яйца и домати. Много билбордове в столицата Алжир, на които трябваше да виждат ликовете на кандидатите, остават празни. На други места алжирците покриха портретите им с торби за боклук и надписи: \"кандидати на позора\". В някои градове на района Кабилия протестиращи блокираха достъпа до предизборните щабове, струпвайки тухли пред входовете им. Напрежението нарасна миналата седмица, когато алжирците започнаха да организират вечерни шествия срещу изборите. Няколко демонстранти бяха арестувани, а други вече са осъдени на затвор за нарушаване на хода на предизборната кампания и унищожаване на държавна собственост, според организаторите на протестите. Предвид проблемите в столицата и в Кабилия кандидатите се фокусират върху малки предизборни прояви в райони, където протестното движение не е толкова активно. Председателят на централната избирателна комисия Мохамед Шарфи омаловажи проблемите около кампанията, като каза, че кандидатите са \"приети от населението\". Началникът на Генералния щаб на армията Гаид Салах а вместо това в неотдавнашна реч похвали алжирците за \"привързаността на хората към тяхната армия, за хоровото скандиране на патриотични лозунги, изразяващи колективната им воля да дойдат пред избирателните урни на 12 декември, за да осигурят успеха на президентските избори и така да допринесат за изграждането на обещаващо бъдеще\". Ако никой от кандидатите не спечели повече от 50 процента от гласовете на първия тур, ще се проведе втори тур в последващите седмици. /БТА", "date": "2019.12.05", "title": "Протести, апатия и яйца - предизборната кампания в Алжир е пред провал"}
{"url": "https://www.dnevnik.bg/evropa/2019/12/05/4000930_nacionalna_stachka_sreshtu_pensionnata_reforma_na/", "text": "Масова стачка срещу пенсионната реформа на президента Еманюел Макрон ще блокира Франция. Френските синдикати в редица сфери на транспорта и услугите обявиха национална неограничена във времето стачка в страната, считано от 5 декември 2019 г., съобщи Министерството на външните работи. Очаква се няколко милиона работници и служители в държавния и частния сектор да се включат в протестните действия, поради което е възможно да възникнат силни смущения в обществения живот, особено в градския транспорт. По информация на българското посолство в Париж стачката ще обхване железниците (SNCF), като ще бъдат осигурени само 10% от влаковете на територията на страната, регионалните влакове TER (Transport express régional), от които ще пътуват само 3%; влаковете Intercités ще бъдат почти изцяло анулирани, особено в регионите Бретан и Окситания. В протестните действия ще се включи и общественият транспорт в Париж и Ил дьо Франс (RATP) - метро, влакове, автобуси и таксита. Синдикатите на наземния персонал на авиокомпанията \"Ер Франс\" също са призовали към стачка, поради което може да се очакват затруднения при обработката на пътници и багажи. На 5 декември са планирани повече от 150 протестни събития в цялата страна. Префектурата на полицията в Париж е забранила придвижването и паркирането на автомобили и призовава към затваряне на всички магазини, ресторанти и други обществени обекти по маршрута на стачното шествие в Париж, което е предвидено да започне от \"Гар дьо нор\" (Gare du Nord) и да продължи до \"Плас дьо ла насион\" (Place de la Nation). Стачка са обявили и в сферата на образованието – очаква се 40% от училищата да бъдат затворени, а също и множество лицеи и университети. Синдикатите в сферата на енергетиката също ще се включат в протестните действия, като не се предвижда спиране на тока за домакинствата, но са отправени призиви за намаляване на производството на електричество, спиране на тока в държавните и обществени сгради (с изключение на болниците). Има призиви за стачка в седемте френски рафинерии, което не изключва спирането на производството, но според експертни оценки към момента е малко вероятно да се появи липса на гориво по бензиностанциите. Външното министерство препоръчва на българските граждани, пребиваващи във Франция или планиращи пътуване в страната, да се информират за актуалната обстановка, като имат предвид възможните затруднения и закъснения на градския транспорт при придвижване от и до летищата, както и закъснения в обслужването на самите летища. При подготовка на пътуване се съветват българите да предвидят и осигурят алтернативен транспорт за придвижване от и до летищата, особено в Париж. Какво предвижда спорната пенсионната реформа четете  тук .", "date": "2019.12.05", "title": "Национална стачка срещу пенсионната реформа на Макрон ще блокира Франция"}
{"url": "https://www.dnevnik.bg/evropa/2019/12/05/4000543_spisuk_s_jelaniia_-_usloviiata_za_spasiavane_na/", "text": "Коалицията на канцлера Ангела Меркел  може да се разпадне  заради исканията на новите лидери на Германската социалдемократическа партия (ГСДП),  избрани от партийните членове в събота . В следващите седмици двете партии трябва да решат колко далеч могат да стигнат в компромисите, за да запазят управляващия съюз до изборите през 2021 г. Новите ръководители на ГСДП заплашиха да напуснат правителството, ако консерваторите не се съгласят с техните искания, решение, което може да предизвика предсрочни избори или да доведе до управление на правителство на малцинството. \"Ройтерс\" обобщава основните политики, предизвикващи спорове. Какво искат новите лидери на ГСДП Големи инвестиции в училища, инфраструктура и дигитализация. Споменаха се няколко числа, включително 240 милиарда евро за училища, пътища, жп линии и 100 милиарда евро за дигитализация. За да се плати за инвестициите, те искат Германия да се откаже от строгите фискални правила за заеми и ангажимента за балансиран бюджет, казвайки, че това се е превърнало във фетиш. Въпреки че бюджетът за 2020 г. беше приет, те настояват за допълнителен бюджет. Това би нарушило табу за много консерватори. Дори и финансовият министър Олаф Шолц, който загуби надпреварата за ръководството на партията в събота, досега държеше на фискалната строгост.      По-радикални мерки за защита на климата, включително вдигане на цената на въглеродните емисии до 40 евро на тон от 10 евро на тон от 2021 г. Това предложение съответства на исканията на много екоактивисти. Възможно е да има известна свобода за климатичните мерки, както и за разширяването на възобновяемата енергия, не на последно място защото пакетът от мерки на стойност 50 милиарда евро, договорен през септември, попадна в задънена улица в парламента и ще трябва да се направят промени в него. Да се увеличи незабавно минималната заплата до около 12 евро на час от приблизително 9 евро в момента. Консерваторите може и да са готови да се доближат до ГСДП, но не толкова далеч или толкова бързо, колкото новите лидери искат. Какво искат консерваторите на Меркел Много консерватори искат намаляване на корпоративния данък, което е анатема за новото ръководство на ГСДП.  Да се премахне изцяло \"данък солидарност\", въведен след обединението на Германия през 1990 г., основно в подкрепа на по-бедните източни провинции. Правителството вече се споразумя да го премахне за 90% от данъкоплатците от 2021 г.  Искат постоянно увеличаване на разходите за отбрана в посока на целта на НАТО за 2% от брутния вътрешен продукт. Това е надолу в списъка с приоритетите на новите лидери на ГСДП.", "date": "2019.12.05", "title": "Списък с желания - условията за спасяване на коалицията на Меркел"}
{"url": "https://www.dnevnik.bg/detski_dnevnik/2019/12/05/4001141_unicef_zapochna_kampaniia_za_nabirane_na_pari_v/", "text": "УНИЦЕФ дава началото на инициатива за набиране на пари за три ключови области, в които подкрепя децата в България: ранно детско развитие, приобщаващо образование и осигуряване на безопасна учебна среда, съобщи пресцентърът на Детския фонд на ООН. Основното послание на кампанията е \"Всичко е възможно в мечтите на децата, но въображаема помощ не стига. Нужна е истинска\". \"Вярвам, че всеки един може да допринесе за промяна на живота на най-уязвимите деца. УНИЦЕФ работи, за да може всички те да се радват на своите права и да развият пълния си потенциал. Най-ефективният начин за устойчива подкрепа на работата на Детския фонд на ООН е чрез редовни месечни дарения. Няма такова нещо като \"малко\" дарение, защото, когато се съберат усилията на всеки един от нас, заедно можем да постигнем много!\", коментира представителят на УНИЦЕФ в България Джейн Муита. Инициативата е подкрепена от актьорите Юлиан Вергов и Радина Думанян. Как се става благодетел Всеки желаещ може да се присъедини към Благодетелите на УНИЦЕФ с автоматични месечни дарения от 5 лева през мобилния си телефон, като изпрати SMS с текст 5 към номер 1021. Дарителят запазва пълен контрол върху даренията си и има възможност да смени сумата или да прекрати да дарява по всяко време, като изпрати безплатен SMS с буква S или STOP на 1021. Дарения могат да се правят и онлайн – на  dari.unicef.bg .", "date": "2019.12.05", "title": "УНИЦЕФ започна кампания за набиране на пари в подкрепа на деца"}
{"url": "https://www.dnevnik.bg/evropa/2019/12/05/4001284_mond_frenskite_alpi_sa_bili_bazov_lager_za_operacii_na/", "text": "Руски шпиони са използвали Френските Алпи като базов лагер за операции в цяла Европа, пише днес в. \"Монд\", цитиран от \"Франс прес\". Според френския ежедневник 15 служители на руското военно разузнаване ГРУ, специализирани в убийствата, са се придвижвали на континента от 2014 г. Те са преминали за последно през Франция през септември 2018 г. Контраразузнаванията на Франция, Швейцария и Великобритания са предприели операция по издирване на руските шпиони. Един от 15-имата агенти е бил идентифициран от британските служби като един от тримата извършители на атаката в Солсбъри през март миналата година, при която бяха отровени с нервнопаралитичното вещество Новичок бившият руски разузнавач Сергей Скрипал и дъщеря му Юлия. Това нападение изостри рязко отношенията между Русия и Запада и накара западните служби да издирват усилено неговите извършители. \"Монд\" излезе с тези разкрития в момент, когато Германия обвини Русия, че  стои зад убийството  на грузински гражданин в Берлин през август, отбелязва \"Франс прес\". Според изданието 15-имата руски агенти не са провели никакви операции на френска земя, но няколко пъти са пребивавали в малки градове като Анмас, Шамони и Евиан в алпийския департамент Горна Савоя.  Шпионите служат в поделение 29 155 в  ГРУ . Те се занимават с убийства, саботаж и тайна размяна на съобщения, твърди \"Монд\". Никакви оръжия и материали не са били иззети, нито пък е идентифициран местен съучастник на руските шпиони. 15-имата агенти, изглежда, не са имали никакъв контакт със служителите на посолството на Русия във Франция. Руските шпиони са действали според \"Монд\" във Великобритания, България, Крим, Молдова и Черна гора, отбелязва \"Франс прес\". Наличните данни са насочили френските служби към хипотезата, че департамент Горна Савоя, който граничи със Швейцария и Италия, е бил използван като базов лагер за тайните операции в Европа на подразделение 29 155 на ГРУ, казал високопоставен представител на френското разузнаване, цитиран от вестника. /БТА", "date": "2019.12.05", "title": "\"Монд\": Френските Алпи са били базов лагер за операции на руски шпиони в България"}
{"url": "https://www.dnevnik.bg/hrana_i_napitki/2019/12/05/3997910_koi_e_viktor_angelov/", "text": "                         Роден е в София. Работи като готвач повече от 25 години. Същинската му кариера стартира в хотелската верига Sheraton, където 7 години работи в Германия, България и Албания. Той е първият българин, достигнал до позиция главен готвач в 5-звезден хотел от световна верига. Проектира и изгражда първия си ресторант Chef’s с революционната за времето си концепция open kitchen, където готвачите приготвят и лично сервират ястията на гостите си. Печели три пъти приза \"Ресторант на годината\" в България. За 10 години създава 3 ресторанта Chef’s - всеки с различна концепция. Силата му е в изграждането на работна структура и атмосфера, гарантиращи на всеки готвач в екипа му, че ще се превърне в успешен главен готвач. Оглавява журито в кулинарния формат \"MasterChef България\". Нарича хората, с които работи, \"съмишленици\", проблемите – \"предизвикателства\", а клиентите – \"гости\", защото от клиента получаваш, а на госта даваш! Черпи вдъхновение от по-старите книги, рецепти и техники. Търси връзка с традициите, когато създава нови ястия. Храната му е изненадваща, разпознаваема и винаги с респект към суровините. Ще се почувства успял, ако някой ден успее да сготви изкушаващо ястие, с което да накара вегетарианец да прояде месо. Любимата му подправка е радостта от живота, но не би могъл да си представи ястията си без уникалния вкус на продуктите от Балканите. Иска да споделя неповторимия вкус на българските подправки, сирене и зеленчуци.", "date": "2019.12.05", "title": "Кой е Виктор Ангелов"}
{"url": "https://www.dnevnik.bg/hrana_i_napitki/2019/12/05/3999772_variaciia_bulgarski_sirena/", "text": "                           Смесете всички съставки за пяната в подходящ съд, блендирайте, минете през фина цедка и изсипете в половинлитров сифон. Затворете бутилката и заредете с един патрон газ, разклатете добре и оставете в хладилник за поне час преди употреба. Обелете тиквичките за рулце на ленти, дебели 0.5 см. Използвайте тъмнозелената кора и вътрешната част на тиквичката. Смесете останалите съставки, разбъркайте до гладка смес и овкусете. Наредете тиквичките върху прозрачно фолио, добавете сместа със сирената и навийте на стегнато руло. За основата на чийзкейка ви трябват орехите, блендирани и смесени с брашното, яйцата, самардалата и маслото. Когато омесите тестото, поставяте в метален ринг или формичка за тарт и печете 10-12 минути на 180˚C. След това смесете настърганото краве сирене, заквасената сметана, избитата готварска сметана, магданоза и черния пипер. Когато стане гладка смес, поставете я върху платката от орехи и оставете във фризер, докато стегне. В доматената вода поставете предварително накиснатия в студена вода желатин. Загрейте, докато се разтвори, и внимавате температурата да не надвиши 35˚C. Излейте върху силиконово килимче и оставете да стегне за около 1 час в хладилник. След това изрежете от доматеното желе ринг с формата на чийзкейка и го поставете отгоре. Декорирайте с цветните домати и граховите кълнове. Яйцето с черупката гответе 30 минути на 73˚C. След това шокирайте в лед, за да прекъснете готвенето. Обелете внимателно и отстранете белтъка от жълтъка (той трябва да е съвсем леко сготвен). Овкусете със сол и червен пипер. Размекнете сиренето за крем и блендирайте с бланшираната левурда, овкусете със самардала и лимонов сок. След това минете през фина цедка. Сгответе ориза до пълна готовност, после блендирайте сирената и подправките. Когато получите гъста, гладка паста, я разстелете върху силиконово килимче. Гответе 60 минути във фурна на 120˚C, докато коричката се изсуши. 65 г заквасена сметана 250 г козе сирене 65 г готварска сметана (35% масленост) 125 г доматена вода 30 мл зехтин сол и прясно счукан черен пипер 1 тъмнозелена тиквичка (по възможност права) 80 г биволско сирене 50 г крема сирене 30 г кисело мляко кайенски пипер копър няколко капки зехтин 300 г орехи 150 г брашно 150 г краве масло 100 г краве сирене 200 мл доматена вода 3 яйца 30 г заквасена сметана 40 г избита готварска сметана черен пипер магданоз 1 лист желатин цветни чери домати грахови кълнове самардала на вкус 1 яйце сол червен пипер 200 г овче крема сирене 50 г левурда 10 мл лимонов сок самардала 50 г перлен ориз 100 г кашкавал пушено сирене за зеления цвят - левурда за червения цвят - пушен червен пипер и 20 мл олио", "date": "2019.12.05", "title": "Вариация български сирена"}
{"url": "https://www.dnevnik.bg/bulgaria/2019/12/05/4001286_chast_ot_sudebnata_sistema_e_pod_davlenie_na_edna/", "text": "Оръжейният производител Емилиян Гебрев изрази пред Би Ти Ви възмущението си, че продължава да е разследван от прокуратурата по дело за пране на пари. Спецпрокуратурата го обвинява, че е член на организирана престъпна група за пране на пари, свързана с източването на КТБ. Направената от прокуратурата връзка е, че навремето оръжейният завод \"Дунарит\" бил купен от кръга около Цветан Василев с изпрани пари, а Гебрев го знаел. Той припомни, че преди 10 години \"Дунарит\" е бил приватизиран и по същата логика обвиняеми трябва да бъдат служители в Агенцията за приватизация. По думите му, ако е имало проблем, няма как държавата да не знае и да допусне подобна сделка. Цялото интервю с Гебрев вижте  тук. \"Булгартабак\" как е закупен, ИПК \"Родина\" как е закупен, \"Техномаркет\" също. Защо единствено и само на мене се повдигат обвинения\", каза Гебрев, намеквайки за част от бизнеса на депутата от ДПС Делян Пеевски. Собственикът на \"Дунарит\" влезе във фокуса на общественото внимание за пръв път след есента на 2017 г., когато първо Министерството на икономиката чрез Държавната консолидационна компания направи опит да национализира предприятието, а два месеца по-късно опита, отново неуспешно, да отнеме международна поръчка от друг негов завод - \"Емко\", и да я прехвърли на Вазовските машиностроителни заводи. Двата скандала затихнаха, след като Гебрев се обърна към премиера Бойко Борисов и плати 6 млн. лв. на държавата, за да си върне поръчката. По това време в спора беше замесена и  офшорката \"Виафот\"  (приписвана на Делян Пеевски), която претендираше, че е изкупила вземане на КТБ към \"Дунарит\" и оръжейният завод й дължи пари. Гебрев тогава обясни, че е готов да плати, но не знае на кого - на банката или на офшорната компания. \"Една фирма почти ръководи държавата. Фирма, която няма нито един работник и нито цент данък не е платила. Част от съдебната система е под давление на тази фирма\", каза още Гебрев, без да назове името на фирмата. В началото на годината той направи подобно изказване, като уточни, че всички служби в държавата  защитават една офшорка. По информация на \"Капитал\"  офшорната компания Viafot Limited е заличена в регистъра на Британските Вирджински острови на 1 ноември 2017 г. Това се разбирало от документи, представени по партидата на българското й дъщерно дружество \"Виафот инвестмънт България\", с което и самото то иска да бъде ликвидирано. Така реално се оказва, че българското дружество, което води няколко съдебни дела и по чиито искове разрешеното от антимонополната комисия придобиване на \"Дунарит\" от \"Емко\" беше върнато и набързо забранено, реално от две години няма собственик.", "date": "2019.12.05", "title": "Част от съдебната система е под давление на една фирма, смята Емилиян Гебрев"}
{"url": "https://www.dnevnik.bg/bulgaria/2019/12/05/4001220_spektakulut_spri_kolite_v_morska_gradina_na_varna/", "text": "Съдебно-административният спектакъл, в който варненският кмет Иван Портних опитва да надхитри съдебната система, за да блокира достъпа на автомобили до приморския парк на града, навлезе в шестата си година. Във вторник Върховният административен съд отмени поредна забрана, постановена от Портних, този път заради липса на административен акт, издаден от него. Само няколко часа по-късно обаче кметът на Варна изненадващо обяви, че го е подписал още на 27 ноември т.г., но не обясни защо го е запазил в тайна до влизането в сила на съдебното решение. За разлика от  предишни опити, при които местната администрация се опитваше да спре колите със заповеди , които лесно падаха в съда, този път с промяна в Генералния план за организация на движението на територията на община Варна. Колко ефикасна е тя ще покаже бъдещето. Това, което стана ясно във вторник обаче е, че до 27 ноември т.г. всички действия по спирането на достъпа на автомобили в Морската градина са били незаконни, което означава, че администрацията на Портних може да бъде съдена за предприемането им. Последният опит достъпът на автомобили до парка да бъде спрян бе направен в началото на юли т.г. след трагичен инцидент, при който загина дете на 5 години. Както във всички подобни случаи досега забраната бе обжалвана от собственици на законно придобити имоти с паркинги и гаражи в парка и бе отменена от втората съдебна инстанция във вторник. Веднага след това общинският пресцентър разпространи съобщение, според което \"забраната за достъп на автомобили в \"Приморски парк\" остава в сила, а извършваната контролна дейност от служителите на \"Общинска полиция\" - Варна, във връзка с поставените знаци (за ограничаване на движението, бел. ред.) продължава\", тъй като междувременно кметът на Варна е подписал липсващите до момента документи. Проблемът с периодичното спиране и допускане на движението на коли в Морската градина във Варна  има дългогодишна история. Той обаче изглежда неразрешим, тъй като е което Иван Портних наследи от предшественика си Кирил Йорданов.  Освен че нарушава граждански права, то възпрепятства и свободната конкуренция , фаворизирайки една част от бизнеса за сметка на друга. От една страна, по настояване на граждански и природозащитни организации в новия Общ устройствен план на Варна местността Салтанат получи статут на парк. Съвсем естествено това напълно изключва движението на леки коли по алеите му. От друга страна обаче, в продължение на близо 30 години местната администрация във Варна е издавала строителни разрешения и актове за ползване на къщи, многоетажни жилищни постройки (изградени под прикритието на формулировката \"сграда с обществено предназначение\"), ресторанти, градински центрове и др. Всички те имат законно изградени подземни и открити паркинги, а заведенията трябва да бъдат зареждани и обслужвани. Всичко това дава основание на собствениците им да твърдят, че забраната за движение на автомобили в парка нарушава правата им. След като пое от Йорданов управлението на града, Иван Портних не направи нищо, за да ревизира Така например в средата на юни 2018 г.  администрацията му издаде Удостоверение за въвеждане в експлоатация на един от най-скандалните строежи в Морската градина  – двуетажна сграда, собственост на дружеството \"Зърнени храни – гр. Силистра\".      Заради протестите, съпътствали строителството, само две години по-рано Портних бе заявил: \"Омръзна ми да се оправдавам за стари грехове! Ако бъдат установени нарушения по документацията, издавана от три различни институции, нека бъдат предприети всички мерки, разпоредени от разследващите органи!\" Но въпреки че строежът бе станал факт след очевидни нарушения при издаването на разрешения за \"укрепване\" на стара общинска вила,  новата местна администрация във Варна просто довърши \"греховете\" на предходната  с издаването на разрешение за ползването му. В същото време администрацията на сегашния варненски кмет не е предприела никаква инициатива за решаването на След като беше продадена на дружеството \"Холдинг Варна\" (част от групата около \"Химимпорт\" и Централна кооперативна банка), крайбрежната част на парка беше извадена от територията му. Така за разлика от останалата му част движението на автомобили до заведенията, които се намират там, е абсолютно безпрепятствено. А в началото на октомври м.г. общинският експертен съвет по устройство на територията във Варна одобри нов строеж върху близо 3 дка в Морската градина. Става дума за  проект на дружеството \"Феста делфинариум\", част от \"Феста холдинг\" на Петя Славова . То възнамерява да изгради върху терен в непосредствена близост до делфинариума си \"басейн за делфини и тюлени, амфитеатър, лятно заведение, административни технически съоръжения за обслужващите системи и съоръжения\". Освен всичко това проектът предвижда и изграждането на аквапарк. Триковете, които сега Портних прилага, за да ограничи достъпа на автомобили до северната част на Морска градина, не са новост. Предшественикът му Кирил Йорданов ги използваше в продължение на почти четирите си мандата, за да печели популярност. Но и за да блокира всяка проява на критичност към действията на администрацията му от страна на граждански и природозащитни организации.", "date": "2019.12.05", "title": "Спектакълът \"Спри колите в Морската градина на Варна\" влезе в нов сезон"}
{"url": "https://www.dnevnik.bg/na_put/2019/12/05/4000511_da_se_razhodish_sam_po_putekata_koiato_produljava_3500/", "text": "Пътеката на хората\" е разказ за 3500-километров солов преход, който изправя пред множество предизвикателства един млад пътешественик. Когато тръгва по Пътеката на Апалачите през май 2018 година, Петър Ванев очаква тежък терен, резки климатични промени и опасни срещи с дивата природа. В рамките на по-малко от четири месеца той изминава средно по 35 километра на ден в кал, студ и жега, непрекъснато мокър, физически и емоционално изтощен. Изкачва 92 върха и отслабва с десет килограма. Среща различни хора и се изправя пред всекидневни трудности. Прекосява 14 щата в посока от юг на север по изкривения гръбнак на планинската верига Апалачи, за да стигне до планината Катадин и края на това невероятно приключение.       Това е втората му книга. Откъс от първата - \"Пътека през огън и лед\", в която разказва за самотния си 4240-километров преход по Пътеката на Апалачите, можете да прочетете  тук . Петър Ванев e пътешественик и любител на дивата природа. Той е първият българин, изминал успешно разстоянието на трите най-дълги пешеходни прехода в САЩ – Тихоокеанския хребетен път, Пътеката на Апалачите и Континенталният преход, с обща дължина 12 700 км. Носител е на отличието \"Тройната корона\", което се дава за успешно прекосяване на тези три маршрута. Историята му четете  тук . След като прекоси Тихоокеанския хребетен път през 2017 г., Петър решава, че 4240 километра не са достатъчни, и си поставя за цел да стане първият българин, носител на Тройната корона с нейните 12 700 километра планински преходи. На 30 май 2018 г. той отново заминава за САЩ, но този път посоката му го отвежда към Източното крайбрежие и планинския преход Пътеката на Апалачите с дължина 3500 километра. На 16 септември успешно завършва и този преход, а през 2019 година се завръща след успешно преминаване и на Континенталния преход.  Книгата му \"Пътеката на хората\" е вече на пазара, издадена от \"Вакон\". Издателството представи на \"Дневник\" откъс от нея.      Защо избра точно САЩ? Защо не някъде другаде – Южна Америка, Европа, Азия? Това най-често ме питаха на презентациите на прехода ми по Тихоокеанския хребетен път. Знам ли? И аз се чудя защо. Нека обаче споделя що за хора са американците. Те са като всички нас. Имат своите черни и бели ризи. С висок интелект, с ценности, с инстинкт за самосъхранение и с грижа за всичко, което ги заобикаля. Алчни, със силно развито чувство за грандомания. Сред тях има и много посредствени хора, на които не им пука от нищо – егоистите и наивниците. Да! Първоначалната ми представа за американците и Америка беше изградена от медиите в няколко основни посоки. Всичко, което изброих, плюс веригите за бързо хранене, прословутото им наднормено тегло и консуматорския им манталитет. Имах възможността да се уверя в това сам. Медиите не лъжат, показвайки това лице на САЩ. Важното и интересното, за което почти не се говори, е природата на САЩ. Има места и райони, на които биха завидели много други държави. Американците знаят как да стопанисват и опазват природата и това се е превърнало в част от ежедневието им. Бях сигурен, че примерите от ТХП ще се допълнят, докато ходя по Пътеката на Апалачите. Ето затова избрах точно природата на САЩ. Със Стив си направихме няколко снимки за спомен. Бе необичайно и силно приятно приятелство. А след това ми предстоеше да се окалям до уши, докато джвакам към каменната арка на заходния преход. Водопадите Амикалола не са стартът на прехода по Пътеката на Апалачите. От тях започват едни 13,6 километра до официалния старт в планината Спрингър. По традиция всеки, който иска да поеме по пътеката, трябва да си го заслужи, като прекоси тези първи километри. Сега бях в преддверието на прехода, а какво ме очакваше напред, никой не можеше да каже. Нямаше и как да го знам от информацията за маршрута. След като се сбогувах с моя приятел Стив, Джон каза, че преди 30 минути са регистрирали друг пътешественик, който би трябвало да е в заслона на около стотина метра по пътеката. Благодарих му за приятната новина и се отправих да си отдъхна в компанията на сродна душа. Стъпих смело на калната пътека и си помислих: \"Страхотен старт – дъжд! Сега през целия преход ще ме вали или пък ще ми върви по вода но каквото - такова!\".", "date": "2019.12.05", "title": "Да се разходиш сам по пътеката, която продължава 3500 км"}
{"url": "https://www.dnevnik.bg/evropa/2019/12/05/4001287_djonsun_kaza_che_ako_pobedi_velikobritaniia_moje_skoro/", "text": "Британският премиер Борис Джонсън заяви, че ако неговата Консервативна партия спечели парламентарните избори другата седмица, то обществото може скоро да спре да говори за Брекзит, предаде \"Ройтерс\". Джонсън обещава да прокара през парламента договорената от него сделка за развода с ЕС до 31 януари.  Проучванията на общественото мнение  отреждат победа на консерваторите на предсрочните избори във Великобритания на 12 декември. Големият брой нерешили как ще гласуват избиратели обаче означава, че изходът от вота не е ясен. ЕС отложи три пъти Брекзит, който първоначално бе предвиден за края на март. Джонсън каза снощи, че ако спечели изборите, парламентарната агония ще приключи и  излизането на Великобритания от Европейския съюз няма повече да бъде бавено .  Лидерът на проевропейската опозиционна партия Либерални демократи Джо Суинсън заяви, че може да работи с лейбъристите в един евентуален парламент без мнозинство, ако те отстранят своя лидер Джереми Корбин, предаде още \"Ройтерс\". Суинсън повтори обещанието си да не открива пътя към властта нито на Джонсън, нито на Корбин, ако някой от двамата се нуждае от коалиционен партньор, за да управлява. \"Либералните демократи ще работят, за да спрат Брекзит\", подчерта тя и даде да се разбере, че нейната партия подкрепя предложения от лейбъристите нов референдум по въпроса. Либералните демократи, които се представят като единствената партия, искаща да спре излизането на Великобритания от Европейския съюз, изостават от консерваторите и лейбъристите в проучванията на общественото мнение. Те обаче може да имат важна роля в новия парламент, ако никоя от двете големи партии не спечели мнозинство и се окаже, че е необходим по-малък партньор за формиране на правителство, отбелязва \"Ройтерс\". /БТА", "date": "2019.12.05", "title": "Джонсън каза, че ако победи, Великобритания може скоро да спре да говори за Брекзит"}
{"url": "https://www.dnevnik.bg/evropa/2019/12/05/4001296_es_da_zapochne_da_misli_mashtabno_nastoia_noviiat/", "text": "За да се справи със задаващите се предизвикателства - геополитически, технологични и индустриални, ЕС трябва да започне да мисли с мащаб. Това заяви вчера пред външната комисия на Европейския парламент новият върховен представител по външната политика и сигурността Жозеп Борел, предаде БТА. Външната политика днес не е това, което беше. ЕС трябва да продължи собственото си развитие и да мисли за себе си като геополитическа сила, иначе бъдещето ни ще бъде решавано от други, предупреди той. Трябва ни повече обща стратегическа култура, за да се съгласяваме по-добре. Трябва да реагираме по-бързо, заяви Борел. Завръща се политиката на силата, която включва и заплахи от \"недържавни играчи\", завръща се военната надпревара и по-силно, отколкото очаквахме. Заплахите се увеличават, затова ни трябват повече и по-гъвкави средства за реакция, необходими са повече усилия в отбраната, посочи той. По неговите думи днешните заплахи - в интернет, от тероризма, промените в околната среда и дезинформацията - не могат да намерят решение с прилагането на чл. 5 от Вашингтонския договор. НАТО остава основното средство за защита на земите на много европейски страни, но трябва да осъзнаем, че има нови заплахи, които изискват по-особен отговор, добави върховният представител. САЩ преследват по-националистически, едностранен подход, нарастват заплахите от Изток и особено от Китай; Африка поставя предизвикателства. Демографското неравновесие и неравенството в богатството по северните и по южните брегове на Средиземно море ще нараснат много, посочи Борел. Той нарече Либия \"провалена държава\" и пряка заплаха за ЕС. Трябва да помогнем за възстановяването на Либия. Не можем да откажем европейска перспектива на страните от Западните Балкани, трябва да запазим подкрепата за Украйна, Грузия и Молдова, заяви върховният представител. Новият председател на Европейската комисия Урсула фон дер Лайен,  която встъпи в длъжност в неделя , многократно настоя  ЕС да засили ролята си на световната сцена . Вчера тя заяви,  че   е необходимо  ЕС да разполага с повече самостоятелност в полето на отбраната.", "date": "2019.12.05", "title": "ЕС да започне да мисли мащабно, настоя новият представител за външната политика"}
{"url": "https://www.dnevnik.bg/evropa/2019/12/05/4001300_s_otslabvaneto_na_migrantskiia_natisk_salvini_nasochva/", "text": "Италия е увеличила броя на мигрантите, прехвърляни към други европейски страни, показват официални данни, цитирани от \"Ройтерс\". Агенцията отбелязва, че това намалява напрежението по въпроса и дава възможност на крайнодесния лидер Матео Салвини да насочи в по-голяма степен вниманието си към икономиката. По данни на италианското министерство на вътрешните работи през последните три месеца 172 мигранти, пристигнали в страната през Средиземно море, са били изпратени другаде при едва 90 за периода януари - август. Имиграцията е един от най-проблемните въпроси в Италия и подхранваше възхода на партията на Салвини \"Лига\", която от средата на миналата година до този август управляваше Италия заедно с Движение \"Пет звезди\" (ДПЗ). Новото коалиционно правителство , което бе съставено от ДПЗ и Демократическата партия, сключи споразумение за релокация в други държави - членки на ЕС, на спасени в Средиземно море мигранти, за да бъде намален натискът върху южните страни членки на съюза. Заместилата Салвини на поста вътрешен министър  Лучана Ламорджезе  е безпартиен технократ и си е създала по-добри отношения с европейските партньори. \"Европейските страни предпочитат сегашните правителство и вътрешен министър пред Салвини, който постоянно отправяше обвинения към тях\", каза Джанфранко Паскуино, анализатор от Болонския университет. Докато беше на поста, Салвини опита да затвори италианските пристанища за спасителни кораби на хуманитарни организации. Тогавашните шумни конфликти са минало, но новото правителство не е отменило прокараните от него закони. При положение че страни от ЕС предлагат да приемат 82 процента от мигрантите, подлежащи на релокация, натискът върху Италия отслабна и вниманието на Салвини се измести, отбелязва \"Ройтерс\". Сега той оглавява съпротивата срещу реформирането на Европейския стабилизационен механизъм (ЕСМ), което според него чрез преструктуриране на италианския дълг може да постави в опасност спестяванията на гражданите. Социологическите проучвания сочат, че \"Лига\" остава най-популярната партия в Италия. \"Салвини скача върху всяка тема, по която правителството има трудности, (реформата) на ЕСМ е идеална. Той ще чака и други поводи и ще се опита да се възползва от тях\", коментира Паскуино. Проблемите на Италия с имиграцията обаче далеч не са приключили. Пристигналите в страната от началото на годината мигранти (10 960) може и да са наполовина по-малко в сравнение с миналата година, но в италиански центрове все още има 95 000 мигранти и над 1000 души са загинали при опит да прекосят Средиземно море тази година по данни на Международната организация по миграция, отбелязва \"Ройтерс\". /БТА", "date": "2019.12.05", "title": "С отслабването на мигрантския натиск Салвини насочва критиките си към икономиката"}
{"url": "https://www.dnevnik.bg/sviat/2019/12/05/4001305_rusiia_izgoni_bulgarski_diplomat/", "text": "Русия е обявила български дипломат от посолството в Москва за персона нон грата. Това съобщи външното министерство в София. В съобщение до медиите се казва, че посланикът на Република България в Руската федерация Атанас Кръстин е бил извикан днес в Министерството на външните работи в Москва, където му е връчена нота. С нея, позовавайки се на принципа на реципрочността, Министерството на външните работи на Руската федерация обявява за персона нон грата български дипломат от посолството ни в Москва. Българският дипломат е с ранг, равностоен на ранга на руския дипломат в София, който бе обявен за персона нон грата в края на октомври 2019 г. Българският дипломат ще напусне Руската федерация в указания в нотата 24-часов срок. Първи секретар? От съобщението на министерството се разбира (заради споменатия принцип на реципрочността, на който се позовава Русия), че българският дипломат е първи секретар в посолството. През октомври прокуратурата на България  съобщи , че в посолството на Русия работи като първи секретар руски гражданин със статут на дипломат, който събира данни с цел да издаде на чужда държава информация, представляваща държавна тайна. Руските власти не съобщиха името му, макар медии да писаха, че става въпрос за Владимир Русяев, чието име наскоро  изчезна от списъка с деветимата секретари на руското посолство . Москва предупреди, че е готова да отговори реципрочно. Руски политици пък свързаха решението на българските власти със  закъсняла европейска солидарност  заради отравянето на бившия разузнавач Сергей Скрипал в Солсбъри, заради което редица държави обявиха руски дипломати за персона нон грата. Според  сайта на българското посолство в Москва  длъжността първи секретар заема Красимир Димитров. Потърсени от \"Дневник\" за потвърждение, както и за разяснение дали принципът на реципрочността е единственият аргумент, посочен от руската институция за изгонването на български дипломат, от МВнР обаче отказаха коментар по темата за момента.", "date": "2019.12.05", "title": "Русия изгони български дипломат"}
{"url": "https://www.dnevnik.bg/ot_vas/novini_ot_vas/2019/12/05/4001073_supa_fo_bo_pho_bo/", "text": "    ", "date": "2019.12.05", "title": "Супа фо бо (pho bo)"}
{"url": "https://www.dnevnik.bg/sport/2019/12/05/4001318_istoriia_za_cherniia_petuk_ili_kak_italianski_vestnik/", "text": "Италианският спортен всекидневник \"Кориере дело спорт\" предизвика вълна от реакции заради челната си страница в боря си от четвъртък. Изданието публикува материал със заглавие \"Black Friday\" (\"Черен петък\") и снимки на Ромелу Лукаку и Крис Смолинг. Той е насочен към предстоящия важен мач между \"Интер\" и \"Рома\" в петък. \"Нерадзурите\" са водачи в Серия А с 37 точки, като опитват да спрат хегемонията на \"Ювентус\", който има с точка по-малко. В момента \"Рома\" се бори за местата, даващи право на участие в Шампионската лига.    Изборът на заглавие предизвика недоволство сред много хора в социалните мрежи. То идва в момент, в който темата за расизма във футбола заема централно място заради зачестилите скандали, включително и в Италия. Президентът на УЕФА  Александър Чеферин заяви, че в Европа проблемът е много по-дълбок  и според него е подклаждан от политици.  \"Когато видите високопоставени политици, министър-председатели, когато видите президенти, които са расисти, които са сексисти, разбирате, че нещо не е наред. Когато политиците палят искрата, те не са наказвани. А това в Европа го има много, много, много\", заяви Чеферин. Според словенеца увеличаващият се национализъм в Европа води пряко до увеличаване на расисткия проблем във футбола. \"Тези хора не се интересуват от футбола. Интересуват се само за тяхната идиотска идеология. Затова футболът е отражение на обществото. То донася най-лошото по трибуните. Все още мисля, че 99% от футболните запалянковци не са расисти. Но тези идиоти провалят всичко. След това вниманието (което получават) е всичко, за което се интересуват.    ", "date": "2019.12.05", "title": "История за \"Черния петък\", или как италиански вестник сътвори расистки скандал"}
{"url": "https://www.dnevnik.bg/sviat/2019/12/05/4001326_ubiistvoto_v_berlin_napomnia_za_sluchaia_skripal/", "text": "                         Днес (сряда - бел.ред.) Германия обяви двама сътрудници на руското посолство в Берлин за персона нон грата. Руското външно министерство незабавно реагира с контрамерки. Говорителят на Кремъл Дмитрий Песков заяви, че Русия отхвърля всякакви обвинения по този случай. Ставало дума за \"абсолютно безпочвени спекулации\". Какъв беше случаят? На 23 август т.г. в Берлин бе застрелян един 40-годишен чеченец с грузински паспорт, който явно е воювал срещу Русия по времето на Втората война в Чечения. Предполагаемият убиец - 49-годишен руснак - беше задържан скоро след деянието. От август досега постоянно имаше различни слухове за това, че в убийството навярно са замесени и руските власти. Коментаторът на \"Франкфуртер алгемайне цайтунг\" Райнхард Везер, смята, че убийството има сходства с отравянето на бившия руски агент Сергей Скрипал във Великобритания. Ето неговият коментар, писан преди експулсирането на двамата руски дипломати от Германия: До момента германските власти проявяваха голяма сдържаност по въпроса за убийството на един чеченец с грузински паспорт, станало през август в Берлин. При това от самото начало имаше индикации, че предполагаемите извършители вероятно са действали с поддръжката или по поръчка на руската държава. Паралелите с отравянето на бившия руски агент Сергей Скрипал се натрапват от само себе си. Но за разлика от британското правителство, което през пролетта на 2018 година бързо обвини Кремъл, Берлин не превърна въпроса в политически. Подозренията са насочени към Москва Благосклонната интерпретация на това поведението е следната: федералното правителство не иска да изпреварва резултата от съдебните разследвания. По-малко благосклонната е, че в Берлин цари страх. Която и версия да е вярната, Германия вече няма как да игнорира този случай. Защото руското правителство няма да се примири с факта, че случаят се прехвърля към Главната прокуратура - равнозначно на официално потвърждение, че подозренията са насочени към Москва. Какво ще се случи оттук нататък зависи и от това какви надежди свързва Кремъл със Срещата на върха за Украйна, която ще се състои следващата седмица в Париж. Ако в Москва очакват някаква по-голяма полза от този форум, реакцията оттам навярно ще е по-сдържана. В противен случай Германия би трябвало да очаква целия арсенал от пропагандни атаки, на които бе изложена и Великобритания.", "date": "2019.12.05", "title": "Убийството в Берлин напомня за случая \"Скрипал\""}
{"url": "https://www.dnevnik.bg/video/btv/2019/12/05/4001329_gebrev_ot_2015_g_do_den_dneshen_ne_spirat_atakite/", "text": "От 2015 г. до ден днешен атаките и пресирането към мен и ръководените от мен фирми продължават\", заяви в предаването \"Тази сутрин\" по Би Ти Ви оръжейният производител Емилиян Гебрев. \"Няма седмица, в която да няма натиск срещу директорите, срещу семейството ми, срещу фирмите, които ръководя\", оплака се той. Гебрев е убеден, че част от правосъдната система \"е под давление на една фирма\". Подробности  тук. ", "date": "2019.12.05", "title": ""}
{"url": "https://www.dnevnik.bg/sviat/2019/12/05/4001192_gushi_drob_bez_gushene_frenski_ucheni_sa_namerili/", "text": "В птицеферма в Югозападна Франция Валери Фосиер впръсква серум в човката на гъсоче. Това според нея е първа стъпка от първото в света производство на гъши дроб с етично третиране на животните. Този деликатес, отдавна присъстващ в менюто на добрите ресторанти по света, се произвежда чрез насилствено хранене на птиците, за да затлъстее черният им дроб. Процесът отдавна е критикуван от защитниците на правата на животните като жестокост. В някои западни държави на него все повече се гледа с подозрение. През октомври Ню Йорк, често посочван като американската столица на деликатесната храна, забрани продажбата на гъши дроб. Преди това същото направиха Чикаго и щатът Калифорния. В отговор на това френската изследователска компания Aviwell край Тулуза разработи алтернативна версия за получаване на гъши дроб чрез използването на бактерии. Тя се поглъща от гъската под формата на серум и стимулира естественото, а не насилственото трупане на мазнина.      \"Това е комбинация от определени бактерии, способна за предизвика у малките гъски естествено предизвикано и напълно биологично нарастване на мазнината в черния дроб\", обяснява Реми Бурселен, един от основателите на компанията. Когато започва проекта през миналата година, Aviwell отглежда 600 гъски. Сега Фосери е първият производител на гъши дроб, прилагащ новия метод. С него между другото се удвоява животът на птиците от 3 на 6 месеца. \"Това е бъдещето, защото виждаме как непрекъснато нараства движението за хуманно отношение към животните\", казва тя, цитирана от \"Ройтерс\". Новото поколение гъши дроб ще се изнася основно за САЩ и Европа, където това производство е забранено във Великобритания, Финландия и Полша.      Промяната е забелязана и от френските кулинарни среди. Симон Карлие, майстор-готвач от Тулуза и създател от месец насам на ястия с гъшия дроб на Aviwell, казва, че продуктът е с изтънчен вкус и приятна плътност. Може да се сервира студен или със съвсем лека гарнитура. \"Текстурата му е по-малко отблъскваща - така да се каже - и не можем да го сравняваме с месо, но е по-лесен за ядене.\"      И ще е по-скъп. Докато традиционно произведеният гъши дроб с високо качество се продава за около 300-400 евро килограма, версията на Aviwell може да достигне 1000 евро. Естествено затлъстелият гъши черен дроб тежи 300-400 грама, а този на гушените гъски е около 1 кг.     ", "date": "2019.12.05", "title": "Гъши дроб без гушене? Френски учени са намерили алтернатива"}
{"url": "https://www.dnevnik.bg/bulgaria/2019/12/05/4001338_sinut_na_minju_staikov_e_arestuvan/", "text": "Синът на Миню Стайков – Стайко Стайков, е бил арестуван вчера вечерта. По информация на Би Ти Ви той е задържан за 24 часа заради осуетяване на полицейска проверка. Стайков е пътувал в брониран автомобил, когато е бил спрян от пътни полицаи. Той е отказал да съдейства и да бъде проверен и заради това е откаран в столично районно управление. Предстои прокуратурата да вземе решение дали да му повдигне обвинение. В началото на годината Специализираният съд наложи мярка  домашен арест  на Стайко Стайков. Той е обвинен за участие в престъпна група заедно с баща си, занимаваща се с пране на пари и с данъчни престъпления. Миню Стайков беше арестуван в края на миналата година, като все още делото е в досъдебна фаза. Първоначално той беше издирван с европейска заповед за арест, но неочаквано се появи в \"Пирогов\", като обяви, че е отвлечен и не е знаел, че е търсен.", "date": "2019.12.05", "title": "Синът на Миню Стайков отново е арестуван"}
{"url": "https://www.dnevnik.bg/bulgaria/2019/12/05/4001323_lozan_panov_ako_dvama_batki_izbirat_trimata_golemi_v/", "text": "Разраства се скандалът за намесата на политическата власт и конкретно на самия премиер в избора на главен прокурор и председатели на двете върховни съдилища след интервюто на Бойко Борисов пред Би Ти Ви в сряда. По повод интервюто на премиера председателят на Върховния касационен съд Лозан Панов тази сутрин призова, цитиран от  newslex.bg върху членове на Висшия съдебен съвет (ВСС).  Признанията на Бойко Борисов  бяха направени в сряда в предаването \"Лице в лице\" по Би Ти Ви, а  тези на Сотир Цацаров за \"двете сгради\"  - по време на изслушването на Иван Гешев в процедурата на избора му на 24 октомври. В интервюто си снощи за Би Ти Ви Борисов заяви: \"Аз подкрепих най-много Лозан Панов навремето. Питайте го него. Най-много го подкрепих. Той нямаше да стане съдия, ако аз не го бях подкрепил.\" ( . Борисов каза още: \"Подкрепих го с парламентарните си група. С начина, по който се избират във висшия съвет. С излъчените от нас представители.\" Попитан от водещата как точно го е подкрепил, дали е казал на парламентарната квота във Висшия съдебен съвет (ВСС) да гласува за Панов, премиерът отговори: \"Ами, естествено.\" и тя фигурира в Наказателния кодекс (НК). Лозан Панов припомни, че само в рамките на няколко седмици и главният прокурор, и министър-председателят оповестяват данни за търговия с влияние. Главният прокурор каза, че изборите за висши длъжности в съдебната система се извършват в други две сгради, а премиерът призна, че оказва влияние върху един такъв избор, заяви Панов. И призова за разследване на техните признания. когато главните герои бяха пак премиерът и главният прокурор, припомни председателят на ВКС записите на разговорите между бившия председател на Софийския градски съд Владимира Янева и редовия съдия Румяна Ченалова, които премиерът Борисов преди години обобщи като  разговор\"между две каки\" . Тогава ВСС отказа да разследва, а премиерът отиде лично във ВСС да потушава скандала. \"Премиерът дойде във ВСС, а преди това аз получих есемес, който оповестих публично. Не съм имал разговор на четири очи с министър-председателя, а това, което остана под линия, беше – две каки си говорят. За да не остане сега под линия, че две батки си говорят, бих призовал разследващите органи с оглед оповестените данни за търговия с влияние да започнат разследване\", заяви днес Панов. Панов коментира и тезата, излагана в процедурата за избор на обвинител №1, че прокурорите трябва сами да си избират главен прокурор. \"Сега пък се твърди, че има влияние върху политическата квота. Това е тема за сериозен дебат – трябва да има парламентарна квота във ВСС, въпросът е в баланса: коя от двете квоти – професионална или парламентарна, ще има превес. Пак ще повторя – парламентарна квота трябва да има, но балансът между двете трябва да бъде без съмнение друг\", посочи Панов. Председателят на ВКС коментира и идеята на Бойко Борисов, съобщена от него снощи, 2/3 от Прокурорската колегия да избира независим прокурор, който да разследва главния прокурор. Панов каза, че все още се чака становището на Венецианската комисия, а то е важно, защото вероятно ще бъде основа за дебат и законодателни промени. \"Доколко независим ще бъде независим прокурор, след като изборът ще бъде осъществен от бивши и бъдещи подчинени на главния прокурор\", запита риторично Панов. В интервюто си снощи Борисов съобщи и че правителството ще излезе \"в събота или неделя\" със законопроект за \"независим прокурор\", който да може да търси отговорност от главния, въпреки че според немалко конституционалисти проблемът е заложен в конституционния модел. Така според премиера ще бъдат изпълнени препоръките на Венецианската комисия. Борисов лично огласява идеята на фона на обявената вече  инициатива на президента Радев  да започне дебат за конституционни промени за съдебната власт и прокуратурата. И на фона на  откритото писмо на гражданска инициатива \"Правосъдие за всеки\"  с предложения за намаляване на парламентарната квота на ВСС на седем или пет души. От което прозира целта: да бъде изпреварена и неутрализирана идеята на президента за експертен и граждански дебат за конституцията. Запитан снощи за инициативата на президента за дебат, Борисов каза, че тя целяла \"да обслужи БСП\". Публичната позиция на БСП обаче поне досега е, че не искат да се пипа конституцията.", "date": "2019.12.05", "title": "Лозан Панов: Ако \"две батки\" избират тримата големи в съдебната власт, разследвайте ги"}
{"url": "https://www.dnevnik.bg/biznes/2019/12/05/4001356_ikonomikata_narastva_s_35_prez_tretoto_trimesechie_na/", "text": "По предварителни данни през третото тримесечие на 2019 г. брутният вътрешен продукт (БВП) възлиза на 31 764 млн. лв., като на човек от населението се падат 4544 лв. Това представлява ръст от 3.7% на годишна база и ръст от 0.8% в сравнение с предходното тримесечие на 2019 г., съобщи Националният статистически институт (НСИ). Създадената от отраслите на националната икономика брутна добавена стойност през третото тримесечие на годината възлиза на 27.395 млрд. лв. по текущи данни, което е ръст от 3.5% спрямо същото тримесечие на 2018 г. Това се дължи основно от регистрираното нарастване при финансовите и застрахователни дейности (6.4%), професионални дейности и научни изследвания; административни и спомагателни дейности (5%), строителството (4.7%) и операциите с недвижими имоти (4.2%). Данните показват увеличаване на относителния дял на индустрията в добавената стойност на икономиката с 0.9 процентни пункта до 27% в сравнение със същото тримесечие на 2018 г. Същевременно се наблюдава спад на дела на аграрния сектор с 0.6 процентни пункта. Делът на дейностите в сферата на услугите намалява до ниво от 66.9% при 67.2% през съответния период на предходната година. Принос за регистрирания положителен икономически растеж имат индивидуалното крайно потребление - с ръст от 5.1% на годишна база, колективното потребление - с ръст от 5%, и бруто образуването в основен капитал - с ръст от 1.8%, посочва националната статистика. Износът на стоки и услуги нараства с 1.3%, а вносът - с 1.2%. Сравнението с второто тримесечие на 2018 г. показва ръст на крайното потребление с 0.9%., на износа на стоки и услуги - с 4.3%, а на вноса на стоки и услуги - с 3.9%.", "date": "2019.12.05", "title": "Икономиката нараства с 3.5% през третото тримесечие на годината"}
{"url": "https://www.dnevnik.bg/bulgaria/2019/12/05/4001324_makedoncite_v_istoricheskata_komisiia_predlojili_pauza/", "text": "Представителите на Северна Македония в смесената комисия за исторически и образователни въпроси искат да няма срещи заради изборите, а работата да продължи по електронен път, без да прекъсва. Това каза за \"Дневник\" председателят на комисията от македонска страна  проф. Драги Георгиев . Той отговори писмено на въпроси на \"Дневник\" ден след като проф. Кирил Топалов каза за Би Ти Ви, че по искане на македонската страна комисията на практика спира работа заради изборите. \"Македонската страна излезе с предложение за пауза в срещите на комисията, но не и за прекъсване на работата на комисията\", обясни Георгиев. \"Предложихме да продължим работата по електронен път, с размяна на забележки и препоръки за учебниците, а и идеи за текста за евентуално съвместно честване на Гоце Делчев\", но \"от българските колеги това не бе прието\", каза той. Според него македонският екип е приел предложение за шест срещи тази година и това е изпълнено, въпреки че в началото на работата на комисията са били предвидени едва 4 срещи годишно. Аргументите Аргументът, който споменава проф. Кирил Топалов - за връзката с изборите - е потвърден и от македонския професор: \"Смятаме, че в предизборния период в (Северна) Македония със срещите на комисията може да се злоупотребява, а паузата е необходима за намаляване на напрежението, което съществува в работата на комисията.\" Георгиев има предвид резултатите на последните няколко срещи, при които  не се стигна до успех  нито за личността на Гоце Делчев, нито за смятани до неотдавна за по-лесни въпроси като Средновековието. Друга цел е за по-ефикасна работа \"по-ясно да се дефинират някои термини, чието различно схващане от двете страни създава дилеми и недоразбиране\". Председателите на комисията и от българска, и от македонска страна са потвърждавали, че спорове за понятия дори като \"територия\", \"етнос\" или \"нация\" спъват работата им. В писмените изявления, изпратени от Георгиев, не се отговаря на въпроса защо е необходимо срещите да спрат над четири месеца преди изборите. Премиерът Зоран Заев ще е на власт до началото на януари, когато ще се формира исканото от опозицията т.нар. техническо правителство, включващо и нейни представители. Предсрочният вот ще е над три месеца по-късно.", "date": "2019.12.05", "title": "Македонците в историческата комисия предложили \"пауза в срещите\" и работа онлайн"}
{"url": "https://www.dnevnik.bg/sviat/2019/12/05/4001359_jiteli_na_tursko_selo_razgovariat_s_podsvirkvaniia/", "text": "Жители на турското село Кушкьой, разположено на брега на Черно море, владеят може би най-редкия език на света. Те могат да разговарят помежду си не с думи, а с подсвиркване. Разбират се перфектно, но все по-малко хора владеят прастария \"птичи език\".  Повече по темата - във видеото на ", "date": "2019.12.05", "title": ""}
{"url": "https://www.dnevnik.bg/sport/2019/12/05/4001375_basketbolnata_zabivka_sled_skok_ot_4000_metra/", "text": "Забивките са един от най-привлекателните елементи в баскетбола. И най-вече когато са изпълнени със стил. Баскетболистът на \"Харлем глоубтротърс\" Хамър Харисън достигна нови висини, като скочи от 4000 метра заедно с инструктор, след което заби в коша.", "date": "2019.12.05", "title": ""}
{"url": "https://www.dnevnik.bg/politika/2019/12/05/4001495_mustafa_karadaiu_gerb_i_bsp_imat_dogovorka_za/", "text": "Председателят на ДПС Мустафа Карадайъ предупреди, че лидерите на ГЕРБ и БСП са се договорили да прокарат увеличаване на партийната субсидия на 8 лева на глас. В проекта за бюджет за 2020 г., който в момента се гласува окончателно от Народното събрание, е предвидено партийната субсидия догодина да бъде 1 лев на глас. Между двете четения обаче БСП поиска субсидията да бъде 8 лева на глас, но предложението беше отхвърлено от ресорната комисия. \"Информацията, която имаме е, че Бойко Борисов и Корнелия Нинова са се договорили ГЕРБ да не са в пълен състав в залата, за да мине предложението на БСП\", каза днес пред журналисти в парламента Мустафа Карадайъ. Той припомни позицията на ДПС, че с намаляването на субсидията на 1 лев ще бъдат ощетени най-малките партии, които няма да могат да финансират дейността си. Партийната субсидия  беше намалена от 11 лева на 1 лев за глас  през юли тази година с промяна в Закона за държавния бюджет за 2019 г., която получи подкрепата на ГЕРБ, ДПС, \"Воля\" и \"Атака\". С орязването на държавната субсидия обаче се позволи бизнесът да финансира без лимит политическите партии. До промяна в начина на финансиране на партиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Оказа се, че сумите се формират на база на всички действителни гласове на парламентарните избори, а не само на гласовете за съответната политическа сила с право на субсидия. Тогава финансовият министър Владислав Горанов  оправда разминаването със законови несъвършенства . Сега Мустафа Карадайъ разказа, че още тогава ДПС са имали среща с ГЕРБ, на която е присъствала и председателят на бюджетната комисия в НС Менда Стоянова. \"На срещата ние заявихме, че 1 лв. субсидия е популистки ход. \"Или 0 лв. за политическите партии, за да могат да финансират дейността си чрез дарения, прозрачно и открито. Г-жа Стоянова от ГЕРБ тогава заяви, че популисткото предложение на ГЕРБ е временна мярка и до внасянето на държавния бюджет ГЕРБ ще инициират широк обществен дебат по темата, за да се намери най-правилното решение за субсидиите на политическите партии. Днес сме свидетели, че такъв обществен дебат не е проведен\", заяви председателят на ДПС. Горанов не знае за уговока Междувременно финансовият министър Владислав Горанов каза, че не знае за договорка между лидерите на ГЕРБ и БСП. \"Не ми е известна договорка между Бойко Борисов и Корнелия Нинова за партийните субсидии, нашата позиция остава непроменена\", заяви Горанов и призова да се изчака гласуването в пленарна зала, \"да видим дали тези подозрения на г-н Карадайъ ще се материализират\". По думите му от лятото, когато субсидията бе намалена, досега нищо не се е променило. Корнелия Нинова: Твърдението за договорка е лъжа По-късно лидерът на БСП Корнелия Нинова обяви, че думите на Карадайъ са лъжа. Тя обяви, че това е опит ДПС да прикрие известния и сред децата факт, че участва в управлението. Освен това - на движението било удобно партиите да се финансират от лобита, които да диктуват политиката. \"Един лев субсидия на партиите е убийство за опозицията\", каза Нинова, след което обяви, че е канила партиите на консултации за друг размер на субсидията, но не са се разбрали. Същевременно вчера депутатът от БСП и зам.-председател на Народното събрание Кристиан Вигенин съобщи, че Организацията за сигурност и сътрудничество в Европа (ОССЕ) е препоръчала да бъде отменено решението на българския парламент за орязване на субсидиите. Той обясни, че е поискал становището, а ОССЕ е изразила опасения във връзка с принципа на политическия плурализъм. По думите му организацията е посочила, че е необходима гаранция, че системата на финансиране на политическите формации цели защита на политическия плурализъм, и е препоръчала да бъдат въведени лимити за даренията от бизнеса и частни лица. Днес Нинова цитира това становище.", "date": "2019.12.05", "title": "Мустафа Карадайъ: ГЕРБ и БСП имат договорка за увеличаване на партийната субсидия"}
{"url": "https://www.dnevnik.bg/sviat/2019/12/05/4001491_shestima_zaginaha_pri_moshtna_gazova_eksploziia_v/", "text": "Осем души са загинали при мощна газова експлозия в полския ски курорт Шчирк. Инцидентът е станал в сряда вечерта, а 3-етажна сграда се е срутила в следствие на взрива. Сред загиналите има и четири деца. На място са изпратени десетки пожарникари и полицейски служители. Видео: Reuters/RADIO BIELSKO / TVN", "date": "2019.12.05", "title": ""}
{"url": "https://www.dnevnik.bg/bulgaria/2019/12/05/4001328_sled_natisk_ot_protesti_upravliavashtite_otlagat_s/", "text": "Управляващите ще приемат  внесения от патриотите проектозакон и ще отложат с шест месеца  предизвикалите спорове и  обществено напрежение  нови правила, залегнали в Закона за социалните услуги и предвиждащи редица изменения около закрилата на деца от насилие. Макар отлагането формално да е внесено от \"Обединени патриоти\", то е съгласувано и дори искано от големия коалиционен партньор – ГЕРБ. Новият социален министър Деница Сачева също подкрепя отлагането с идеята да използва тази половин година, за да проведе множество дебати, дискусии и да успокои протестиращите още от лятото общности. Това научи \"Дневник\" от няколко източника в управляващото мнозинство в парламента и в социалното министерство. Министър Сачева в пост в профила си във \"Фейсбук\" също коментира: \"Решенията в социалната политика трябва да сближават хората, а не да ги разделят. Затова подкрепям предложението за отлагане на влизането в сила на Закона за социалните услуги, което ще даде време за влизане в режим на разговори относно същността на този закон.\" Очаква се отлагането да бъде гласувано още следващата седмица от парламента. Според поправката ще се отложат обаче не само текстовете, предизвикващи протести, но и целият закон, въвеждащ много нови механизми за подпомагане на хората с увреждания, които също трябваше да влязат в сила от 1 януари догодина. Депутати обаче коментират, че така или иначе не са готови подзаконовите актове за реалното влизане в сила на промените и е нямало готовност новите правила да започнат да се прилагат. Изработването на наредбите и подготовката на системата и без това е щяла да отнеме време поне до май и така е без значение дали ще се отложи до юни, както е според проекта на патриотите. Защо депутатите се сетиха чак сега Проверка на \"Дневник\" в стенограмите и гласуването на депутатите по текстовете от началото на тази година показват, че нито на при първото, нито при второто четене на закона никой в зала или с гласуването си не е възразил срещу текстовете, които сега предизвикват напрежение. Макар сега на фона на протести, декларации от различни организации  и дори от Светия синод на православната църква , управляващите да предвиждат отлагане на текстовете, нито от ГЕРБ, нито от патриотите с гласуването или изказванията си са дали да се разбере, че имат каквито и да било забележки или притеснения. Сега един от основните вносители на идеята за отлагане – Искрен Веселинов от \"Обединени патриоти\", коментира пред \"Дневник\", че действително никой тогава в пленарна зала не е сметнал или не е обърнал внимание на конкретните текстове. По думите му това е нещо нормално, тъй като наистина и разпоредбите сами по себе си не са спорни или скандални. Те просто предизвиквали двояки тълкувания. И нямало как депутатите да разберат кой и как ще прочете текстовете и как ще ги разбере. Малко повече определения Веселинов обаче коментира, че текстовете на места създават двузначни тълкувания или не са достатъчно конкретни, можело да се възприемат и превратно. Затова в дискусиите по време на тази половин година освен успокоение на протестиращите щели да се търсят и по-прецизни формулировки. Най-вероятно щели да се запишат определения в преходните и заключителни разпоредби кое неясно понятие как да се тълкува и съответно прилага. Друга промяна, която можело да настъпи в закона, била как ще оперират чуждестранните неправителствени организации в България, които в бъдеще ще могат да предоставят социални услуги. Сега се предвижда организации, които са регистрирани в чужбина, да могат да работят и в България. Според Веселинов на много места извън България режимите за разкриване и учредяване на фондация са доста либерални, всеки можел да го направи, без да е нужна някакво лицензиране. А след това да дойде и без допълнителни проверки да започне да работи в България, да кандидатства за държавни пари за предоставяне на социални услуги, да прокарва своите цели и идеи. За да се затвори вратата за някакви спекулации, можело да се обмисли записване на режим, според който и чуждестранните неправителствени организации да минават през някакви проверки, регистрация или лицензиране от българските социални служби, преди да им се разреши да влязат в системата на предоставяне на услуги. Трябвало да се гарантира също, че няма да извършват някакъв вид търговска дейност, няма да търсят печалба на база на социалните услуги, които ще предоставят. От думите на управляващите това са най-основно нещата, които могат да се променят в 6-месечния период. А времето по-скоро ще бъде използвано за да се успокоява напрежението сред различните протестиращи общности. Сачева: Няма да приемаме антиевропейска пропаганда и насаждане на разделение чрез страх \"От следващата седмица започваме със срещи с парламентарно представените партии, както и с представителите на заинтересовани организации на граждани\", написа във \"Фейсбук\" Сачева. Тя обещава текстовете от закона, свързани с правата на хората с увреждания, да бъдат запазени и \"надграждани\". \"Същевременно ще обърнем сериозно внимание на притесненията на хората, които протестират от страх за децата си, ще ги разгледаме и ще ги обсъдим и няма да пренебрегваме разумните предложения\", пише още новият министър. Сачева обаче заявява, че управляващите няма да приемат \"антиевропейска пропаганда и насаждане на разделение чрез страх, омраза и манипулация\". \"Социалната система на закрила, финансова подкрепа и услуги е в полза на гражданите и цели да ги сближи, а не да ги разделя. Затова ще положим всички усилия да сме отворени не само за разговори, но и за по-достъпна информация, с която хората сами пряко да се запознават\", казва Деница Сачева. Тя призовава да се спрат от всички страни личните нападки срещу хора, социални работници и организации и да започнат разговори за конкретните политики.", "date": "2019.12.05", "title": "Страховете надделяха: Управляващите отлагат закона за социалните услуги"}
{"url": "https://www.dnevnik.bg/bulgaria/2019/12/05/4001382_nai-mnogo_uchat_ikonomika_v_bulgariia_nai-visoki_sa/", "text": "Общо 37 909 души учат икономика в българските висши училища, което прави специалността най-търсената в страната. Това показват данните от новото издание на рейтинговата система на висшите училища в България, която сравнява 51 държавни и частни висши училища, които обучават над 200 хил. студенти по стотици специалности, разпределени в 52 професионални направления. Откакто съществува рейтинговата система, икономика учат най-много студенти, но се наблюдава тенденция за постоянен спад в броя им. За сравнение през 2013 година те са били 60 535. Тази година разликата с втората по брой студенти специалност - администрация и управление, е драстична - 16 584 са записалите се студенти. Следват педагогика (14 864), медицина (11 737) и право (9389).  В дъното на сравнението на професионалните направления по данни за 2019 година за индикатор \"Брой студенти в професионалното направление\" са професионалните направления металургия, теория и управление на образованието и теория на изкуствата. Данните в класацията са обобщени на национално ниво за съответното професионално направление. В същото време безработицата сред завършилите икономика е 2.55%, а едва 40.62% от тях работят по специалността си. По този показател почти 100% от завършилите военно дело, медицина, стоматология и фармация работят по специалността си. В дъното са завършилите хранителни технологии, изобразително изкуство и туризъм. Най-високи са заплатите в ИТ сектора Средният месечен облагаем доход на завършилите \"Информатика и компютърни науки\" в Софийския университет (СУ) \"Св. Климент Охридски\" е 4193 лв. Следват професионалните направления \"Администрация и управление\" в Американския университет (3531 лв.), \"Информатика\" в Нов български университет (3438 лв.) и \"Математика\" в СУ (3092 лв.). В графиката можете да видите класацията на първите 30 специалности и университети, а тук - на 368-те комбинации от професионални направления и висши училища през предходните 5 години по данни от НОИ и \"АдминУни\".  В рейтинговата система са събрани и обобщени данни за близо 100 показатели, които измерват различни аспекти от дейността на висшите училища: учебен процес, учебна среда, социално-битови и административни услуги, научна работа, престиж, както и реализацията на завършилите на пазара на труда. Тези индикатори са формирани на базата на статистически данни, събрани от различни източници, включително и чрез социологически проучвания, съобщиха от МОН. В кои професионални направления има безработица Под един процент е безработицата сред завършилите медицина, стоматология, фармация и военно дело, най-голяма е безработицата сред завършилите история, психология и социални дейности. Процентът на официално регистрираните безработни сред завършилите професионалното направление в български висши училища през предходните 5 години е изчислен на базата на данни по данни от НОИ и \"АдминУни\". СУ \"Св. Климент Охридски\" е първи в 21 професионални направления, но това е университетът, предлагащ висше образование в най-много професионални направления\", коментира ръководителят на консорциума, разработил рейтинговата система, Георги Стойчев. СУ е лидер в преподаването на професионалните направления Биологически науки, Биотехнологии, Икономика, Информатика и компютърни науки, История и археология, Математика, Науки за земята, Педагогика, Педагогика на обучението по..., Право, Психология, Религия и теология, Социални дейности, Социология, антропология и науки за културата, Теория и управление на образованието, Туризъм, Физически науки, Софийски университет, Филология, Философия и Химически науки. Следват Техническият университет в София с шест професионални направления (Електротехника, електроника и автоматика, Комуникационна и компютърна техника, Машинно инженерство и Транспорт, корабоплаване и авиация), Медицинският университет в София - първи в четири направления, Американският университет в България, Лесотехническият университет и Химикотехнологичният и металургичен университет в София - първи в три направления, Тракийският университет и Аграрният университет в Пловдив водят в две професионални направления, добави Стойчев. Още 11 висши училища са първи в поне едно професионално направление.", "date": "2019.12.05", "title": "Най-много са студентите по икономика, едва 40% от тях работят по специалността"}
{"url": "https://www.dnevnik.bg/video/deniat_s_veselin_dremdjiev/2019/12/05/4001540_stefan_dimitrov_ima_zakoni_no_ne_se_sledi_za/", "text": "По отношение на автомобилния трафик имаме достатъчно добра законова рамка, която за съжаление не се въвежда. Контрол липсва. Липсва желание и действие от страна на централната власт\", заяви в предаването \"Денят с Веселин Дремджиев\" по ТV+ и TV1 Стефан Димитров, съосновател на сайта Той коментира причините за замърсяването на въздуха в София и припомни, че по закон трябва да се спират от движение всички автомобили, които са със свалени катализатори, а 50 лева е глобата за работещ двигател на автомобил без причина. \"Йорданка Фандъкова каза, че е внесла законопроект, с който ще бъде инкриминирано горенето на боклуци. От това нещо имат изгода всички семейства в София с изключение на едни 500 души и ние седим и чакаме кога ще бъде внесен този законопроект и кога ще има контрол\", каза още той.", "date": "2019.12.05", "title": ""}
{"url": "https://www.dnevnik.bg/ot_vas/novini_ot_vas/2019/12/05/4000908_retro_-_klavishi/", "text": "Елка-6521\" е първият български електронен калкулатор. Пуснат е в производство и употреба през 1965 година. Тежи 8.5 килограма, има 3 регистъра и работи с 12 десетични числа. Скоростта при събиране е 0.3 секунди за действие, а при деление – 0.5 секунди. Консумира електроенергия 35 W. Разработена е и 4-битова микропроцесорна конфигурация \"СМ-500\". Това са първите в България и в социалистическите страни 4-битови микропроцесорни серии. На базата на тях е произведена \"Елка 51\", в която броят на МОС ИС е допълнително редуциран от 10 на 4 броя. Джобните калкулатори \"Елка 130\" и \"Елка 135\" са произвеждани по поръчка и изнасяни за Швейцария и Италия. В периода 1971 – 1985 г. България изнася калкулатори за над половин милиард лева.", "date": "2019.12.05", "title": "Ретро клавиши"}
{"url": "https://www.dnevnik.bg/bulgaria/2019/12/05/4001549_pri_mejdunarodna_operaciia_v_bulgariia_sa_arestuvani/", "text": "При международната операция срещу финансови измами и киберпрестъпленията,  за която се разбра вчера,  са арестувани 61 души, които са били използвани като \"финансови мулета\", съобщиха от пресцентъра на МВР. Акцията е била проведена през ноември. Българските органи са установили 44 жертви на криминалната дейност. Установени са и 39 неправомерни транзакции на обща стойност малко над 1 млн. евро и 326 хил. долара. Международната операция се е провела в 31 европейски държави. Установени са над 3833 \"финансови мулета\" и 386 души, които са ги набирали. Арестувани са общо 228 души. Жертвите на престъпленията са поне 4700. Междувременно ГДБОП и Асоциацията на банките в България обединиха сили в информационната кампания #НеБъдиМуле. Целта е да се повиши общественото внимание към този вид измама. \"Финансово муле\" е човек, който прехвърля незаконно придобити финансови средства между различни банкови сметки, често в различни държави, като за това получава комисиона. Според Европол в 95% от случаите \"финансовите мулета\" се използват за усвояване на незаконно трансферирани финансови средства, придобити от киберпрестъпления. Често крайната цел е да се финансират други престъпни дейности.", "date": "2019.12.05", "title": "При международна акция в България са арестувани 61 \"финансови мулета\""}
{"url": "https://www.dnevnik.bg/biznes/companii/2019/11/29/3998920_stanete_chast_ot_edna_istinska_prikazkata/", "text": "Да сбъднеш мечта –  Кое е най-магичното място, което може да си представите? Може би Нарния, Невърленд или светът на Хари Потър? Храбри принцове и красиви принцеси, магически пръчки, феи, пирати, джуджета и какво ли още не. А знаете ли къде приказните герои оживяват?  ® Място за малки и пораснали. Да, за пораснали също, защото сме сигурни, че всички (поне един път) сме си представяли, че сме самите Дисни герои. , че ако все още не сте сбъднали тази своя мечта, се открива страхотен шанс пред вас.  ® и   ви дават възможност да изживеете заедно със семейството си едно вълшебно приключение в  ®  . Плащайте покупките си с вашата кредитна карта  ® от  , регистрирайте ПОС бележките и ще участвате в надпреварата за една наистина       Освен, че ще се заредите с незабравими емоции, ще бъдете настанени в Disneyland® Hotel. Ще бъдат поети разходите ви за самолетни билети, двупосочен трансфер летище – хотел – летище, медицински застраховки и Fastpass® пасове, с които ще се докоснете до всички атракции в Disneyland® Paris. ® ", "date": "2019.12.05", "title": "Станете част от една истинска приказка"}
{"url": "https://www.dnevnik.bg/biznes/2019/12/05/4001535_deputatite_odobriha_bjudjet_za_bnt_raven_na_dulgovete/", "text": "При второто четене на проектозакона за бюджета за 2020 г. депутатите утвърдиха малко повече пари за държавните медии, като за БНТ парите за цялата следваща година съответстват на дълговете й, натрупани към момента от началото на 2019 г. За 2020 г. националната телевизия ще разполага с общо 70 млн. лв., решиха депутатите. Още при гласуването на сумите в комисиите на парламента генералният директор Емил Кошлуков обяви, че тази сума е крайно недостатъчна за медия, която на практика е във фалит. \"Субсидията ни е 70 млн. лв., дефицитът - 71 млн. лв., как да оцелееш? Ние сме в практически банкрут. Ако парламентът не предприеме мерки със Закона за бюджета и правителството не отдели целеви субсидии да покрием спешните си задължения - разпространение, спортни права с УЕФА и ФИФА, ключови международни договори, може да ни бъдат запорирани сметките още утре и да ни обявят в банкрут\", каза Кошлуков тогава пред депутатите, цитиран от БТА. За тази година бюджетът на БНТ е 67.7 млн. лв. Голям дял от него - около 9 млн. лв. годишно, отива за разпространението на сигнала на телевизията. Затова Кошлуков обяви наскоро, че обмисля два от четирите канала да не се разпространяват ефирно, с което ще се спестят поне 6 млн. лв. (които плаща на НУРТС за разпространение - бел. авт.), а освен това те са в полза на много малко хора, които все още нямат кабелна телевизия. Повече за това четете  тук . Наскоро пък Кошлуков обяви, че от няколко месеца не забелязал, че заплатата му е вдигната с 40%, и обяви, че ще върне надвзетото, защото не е морално. Повече по темата -  тук . По време на дебатите депутатът от БСП Антон Кутев се възмути, че на държавната телевизия се определя бюджет, който е колко дълговете й, което е нарушение на закона, където е записано, че задълженията на БНТ не могат да надхвърлят 10% от бюджета й, а тя вече дължи 100% от бюджета си. Това води пряко към зависимост от властта – финансова и редакционна, и това поставя България на 111 място по свобода на словото, обяви Кутев. Той напомни, че още през 1998 г. е решено да се създаде фонд за финансиране на държавните медии, в който да постъпват пари от данъкоплатците през така наречената такса електромер. Оттогава всяка година създаването на този фонд се отлага с година, както сега. Затова той предложи да се отмени член от проектозакона за бюджета за парите за Съвета за електронни медии, който също би трябвало да се финансира от този фонд. Предложи, ако се налага, да се намери друга формула за набиране на пари във фонда, но той да бъде създаден, за да се финансират така държавните медии. Не бе прието предложението на Кутев да отпадне изобщо от проектозакона за бюджета за 2020 г. текстът за бюджета на СЕМ, който би трябвало да отива в този фонд и тогава да се отчислява и за СЕМ. Бюджетът на СЕМ за 2020 г., който депутатите гласуваха, е 1.2 млн. лв. Народните представители гласуваха 47 млн. лв. бюджет за БНР при 44.3 млн. лв. за тази година, а за БТА – 5.8 млн. лв. при 5.2 млн. лв. за 2019 г.", "date": "2019.12.05", "title": "Депутатите одобриха бюджет за БНТ, равен на дълговете й към момента"}
{"url": "https://www.dnevnik.bg/sport/2019/12/05/4001488_ideiata_za_bulgarsko_domakinstvo_na_mladejka_zimna/", "text": "Идеята за българско домакинство на младежки зимни олимпийски игри през 2024 г. е в застой около месец преди обявяването на града, който ще приеме събитието. В момента Българският олимпийски комитет (БОК) няма информация по темата. През септември 2018 г. премиерът Бойко Борисов възложи на министъра на спорта Красен Кралев да започне подготовка за  кандидатурата на София за 2024 г . Идеята дойде след покана за това от президента на Международния олимпийски комитет (МОК) Томас Бах. Впоследствие Кралев обяви, че разходите за  провеждането на събитието ще са между 30 и 40 млн. лева , като е и необходимо спортните съоръжения в планината да бъдат ремонтирани. Наскоро  министърът посочи, че България продължава да има амбиции за домакинството . \"Преди няколко месеца получихме писмо от МОК, на което отговорихме, че сме готови да приемем наблюдатели. След това обаче няма развитие\", заяви генералният секретар на БОК Белчо Горанов пред \"Дневник\". Според него е възможно в МОК да са получили информация от международни федерации в различни зимни спортове, от която да са заключили, че България не разполага с подходящата инфраструктура. За разлика от олимпийските игри домакинът на младежката олимпиада се определя директно от ръководството на МОК. Смята се, че желание за зимните игри през 2024 г. имат Брашов (Румъния), Гранада (Испания), Сочи (Русия), Ушуая (Аржентина) и Гангвон (Южна Корея). Кралев беше заявил, че България може да приеме събитието чрез София, Витоша и Боровец. В обсъждането на темата той посочи, че ключов е казусът със състоянието на съоръженията на Витоша. По думите му ангажиментът за модернизацията е на техния собственик - дружеството \"Витоша ски\", като  държавата няма да даде \"нито един лев\"  за ремонтите.", "date": "2019.12.05", "title": "Идеята за българско домакинство на младежка зимна олимпиада е в застой"}
{"url": "https://www.dnevnik.bg/analizi/2019/12/05/4001507_venecianskata_komisiia_prez_2017_g_glavniiat_prokuror/", "text": "                         Премиерът съобщи в интервюто си още, че окончателният доклад на комисията се очаква да бъде публикуван официално днес. Истината е, че в края на седмицата предстои докладът да бъде разгледан от комисията – тя може да го промени или да не го приеме. Ако бъде приет, документът ще бъде публикуван официално. Очевидно бързайки да изпревари критиките за законопроекта на Кирилов, Борисов смята да свика извънредно заседание на Министерския съвет през почивните дни – уж за да изпълнел препоръка на Венецианската комисия, а именно независимият прокурор, който ще разследва евентуални нарушения или престъпления на главния прокурор, да се избира с мнозинство от две трети от прокурорската колегия на Висшия съдебен съвет. Такава препоръка на Венецианската комисия не е известна. Напротив, през всичките години, в които изказва становища за прокуратурата в България, комисията твърди точно обратното – колко порочно и опасно е прокурори да избират прокурори – заради липсата на гаранция за вътрешната им независимост и пълната им подчиненост на главния прокурор. Затова \"Дневник\" припомня последното становище на Венецианската комисия от 2017 г. Откъсът, който публикуваме, е от анализа  \"Преглед на препоръките към България относно съответствието на устройството на съдебната власт със стандартите за независимост\" , публикуван през февруари 2018 г. Негов автор е юристът от Института за пазарна икономика Иван Брегов.  Венецианската комисия (ВК) определя правомощията на прокуратурата като широки и типични за съветския модел. Венецианската комисия разглежда въпроса за ролята на прокурорите в съдебната власт като тясно свързан с по-общия въпрос за позицията на главния прокурор в рамките на съдебната система. ВК откроява няколко важни въпроса по темата, сред които: ВК констатира как съгласно конституцията и Закона за съдебната власт (ЗСВ) главният прокурор се радва по същество на същия статут като на председателите на Върховния касационен и Върховния административен съд. Този модел има своите положителни и отрицателни страни. От една страна, прокуратурата не се контролира от други клонове на властта. От друга, не е ясно кой може да държи главния прокурор отговорен. Този парадокс е отбелязан в доклад на ПАСЕ (Committee on Legal Affairs and Human Rights, \"New threats to the rule of law in Council of Europe member States: selected examples\", report by Mr. B. Fabritius). Предвид факта, че конституцията не предвижда нито своеобразен \"вот на недоверие\" на главния прокурор от Народното събрание, нито възможност за отстраняване от изпълнителната власт, то единствената форма на отчетност на главния прокурор остава представянето на ежегодни доклади пред Висшия съдебен съвет (ВСС) и парламента. Венецианската комисия не препоръчва да се въведе \"вот на недоверие\" на главния прокурор или подчиняването му на изпълнителната власт, тъй като това е много деликатен въпрос поради рискове от политизация. В тази ситуация, обаче, следва да бъдат въведени други ефективни механизми за отчетност поради факта, че Това се дължи на следните пречки: – ВСС няма правомощието за самостоятелно разследване и изясняване на фактите и следва да се обърне или към Инспектората на ВСС, или към самата прокуратура, – основанието за освобождаване по чл. 129, ал. 3, т. 3 от Конституцията на РБ предполага влязла в сила присъда, а поради квазимонополното положение на главния прокурор спрямо разследването (реферира се към делото \"Колеви срещу България\"). – освобождаването на основание чл. 129, ал. 3, т. 5 от Конституцията също е трудно за прилагане и остава теоретична възможност. Това се дължи главно на силната позиция на главния прокурор в системата на прокуратурата и в рамките на ВСС. Дори ако приемем, че няма нужда да се извърши специално разследване на действията на главния прокурор и че Инспекторатът има волята и ресурсите за събиране на доказателства, то има малко шансове за това такава инициатива да бъде успешна във ВСС, тъй като главният прокурор има достатъчно правомощия да предотврати такъв случай. ВК констатира на практика Комисията отбелязва, че членовете на ВСС с кариера на прокурори след приключване на мандата на ВСС се връщат в системата на прокуратурата и това отново ги превръща в йерархично подчинени на главния прокурор. Освен това нищо в закона не възпрепятства главният прокурор да задейства проверки по отношение на предишната работа като прокурори на членове на ВСС, докато изпълняват мандата си. (За разлика от избраните членове на съвета, упражнявали съдийска професия, които не са в същата позиция по отношение на двамата председатели на ВКС и ВАС – вътрешната независимост на съдиите е по-добре защитена и в резултат на това съществува по-малък риск те да действат в защита на интересите на своя ръководител.) Комисията обобщава накратко – има слаба структура за отчетност на главния прокурор, който по същество е имунизиран срещу наказателното преследване и е практически несменяем. – Въвеждане на процедура за импийчмънт и ревизиране на процедурата за освобождаване на главния прокурор – разследванията срещу главния прокурор да се провеждат от независим орган или лица, неподчинени на прокуратурата. Влиянието на членовете на ВСС с професионален произход от прокуратурата и блокиращ глас при разследванията и подаване на предложение до президента за освобождаване трябва да бъде намалено. – Венецианската комисия потвърждава, че реформирането на механизмите за отчетност и отстраняване на главния прокурор Докато съдиите трябва да бъдат независими, то тази концепцията не е напълно приложима към прокурорите. При тях по-точно е да се говори за \"автономия\", а не пълноценна \"независимост\" на прокуратурата. Становището на ВК от 2017 г. потвърждава препоръките от становището от 2009 г. По мнението на Венецианската комисия, правомощията на прокуратурата извън сферата на наказателното право трябва да бъдат сериозно ограничени, ако не напълно премахнати.", "date": "2019.12.05", "title": "Венецианската комисия през 2017 г.: Главният прокурор държи в подчинение ВСС"}
{"url": "https://www.dnevnik.bg/zdrave/2019/12/05/4001585_nai-malko_100_tona_pileshko_meso_sus_salmonela_na/", "text": "Най-малко 100 тона пилешко месо със салмонела от Полша са стигнали до българския пазар, съобщи БНР, като цитира Агенцията по храните. Част от месото е иззето, засега няма данни за заболели от салмонелоза потребители. \"По отношение полското месо със салмонела нотификациите не са една или две. В България като засегната страна вече сме получили 16 такива нотификации\", коментира доктор Кремена Стоева от Агенцията по храните пред БНР. Тя отказва да каже кога е дошло първото предупреждение от Европейската система за бързо реагиране. \"Но към всяка влязла нотификация агенцията е предприела съответните мерки\", уточни. Въпреки мерките огромно количество полско пилешко месо със салмонела е стигнало до България. Д-р Стоева не е готова да говори за конкретни количества. \"Най-малко сто тона през една фирма, която е излязла в медиите, аз не мога да кажа, е изтъргувала на българския пазар\", каза Стоева.", "date": "2019.12.05", "title": "Най-малко 100 тона пилешко месо със салмонела е открито на българския пазар (допълнена)"}
{"url": "https://www.dnevnik.bg/video/deniat_s_veselin_dremdjiev/2019/12/05/4001589_ivanka_ivanova_bez_konstitucionna_reforma_niama_kak_da/", "text": "Без конституционна реформа няма как да се вдигне Механизмът за проверка и сътрудничество. Това коментира в предаването \"Денят с Веселин Дремджиев\" по ТV+ и TV1 Иванка Иванова, директор на правната програма на Институт \"Отворено общество\" – София. \"Ние сме в ситуация, в която вече бившата Европейска комисия предприе едни стъпки за вдигане на Механизма за проверка и сътрудничество, но каза, че преди това ще иска становището на Европейския парламент и на Съвета по тези въпроси, а в Съвета България ще се натъкне на остра съпротива от отделни държави членки. Според мен, без да бъдат предприети радикални стъпки, а това означава и конституционна реформа за функциите и мястото на прокуратурата, нито ще може да се отговори на решението \"Колеви срещу България\", нито България ще може да очаква вдигане на механизма\", заяви тя.", "date": "2019.12.05", "title": ""}
{"url": "https://www.dnevnik.bg/evropa/2019/12/05/4001577_es_zae_tvurda_poziciia_kum_kriptovaluti_kato_libra_na/", "text": "Частните дигитални валути като либра на \"Фейсбук\" не трябва да бъдат допускани в Европейския съюз, докато не бъдат премахнати рисковете, които те може да крият, заявиха финансовите министри на блока, цитирани от \"Ройтерс\". Решението потвърждава  твърдата линия на ЕС към либра , която предизвика критики от световни регулатори заради потенциалния ѝ ефект върху финансовата система,  откакто бе обявена през юни . В общо изявление на министрите се казва, че те може да обмислят правила на ЕС за регулиране на криптоактиви и дигитални монети, например либра, като част от световен план. Те похвалиха работата на Европейската централна банка по обществена криптовалута, които може да представляват алтернатива на частните инициативи. \"Фейсбук\" обяви през юни, че планира да пусне от догодина криптовалутата си либра. Франция и Германия обаче предупредиха през септември, че това излага на рискове финансовия сектор, и подкрепиха разработването на държавна алтернатива. През октомври Европейската комисия изпрати въпросник на \"Фейсбук\" и \"Асоциация Либра\" (Libra Assosiation),  за да получи разяснения  за предложената от тях дигитална валута. Някои европейските държави като Франция се заканиха да блокират развитието на либра с мотива, че представлява риск за суверенитета на националните валути. Регулаторните органи в ЕС за защитата на личните данни също изразиха опасения по повод личната и финансовата информация, която би се събирала като част от проекта \"Либра\". \"Асоциация Либра\" заявява, че целта ѝ е да създаде евтина и бърза мрежа за разплащания, която да помогне на милиарди хора с ограничен достъп до финансови услуги. Под натиска на регулаторите една четвърт от първоначалните поддръжници на либра, включително гигантите \"Мастъркард\" и \"Виза\", се отказаха от проекта през октомври.", "date": "2019.12.05", "title": "ЕС зае твърда позиция към криптовалути като либра на \"Фейсбук\""}
{"url": "https://www.dnevnik.bg/skorost/2019/12/05/4001571_durjavata_vijda_vuzmojnosti_za_namaliavane_na_tol/", "text": "Държавата вижда възможности за намаляване на тол-таксите, като това ще стане след разговори с превозвачите, се разбра днес на конференция по темата, провела се в София. \"Формирането на тол-таксата е процес, винаги пазарът като пазар се тества на определена цена, но накрая търсенето и предлагането намират баланса. Виждаме резерв за намаляване\", коментира пред журналисти членът на управителния съвет на Агенция \"Пътна инфраструктура\" (АПИ) проф. Олег Асенов. Преди почти месец за  обществено обсъждане беше пуснат  проект на Тарифа за таксите, които се събират за ползване на републиканската пътна мрежа. Към момента разчетите са превозните средства с тегло между 3.5 тона и 12 тона да плащат между 4 и 7 стотинки на километър, в зависимост от емисионния клас на превозното средство и теглото. Срокът за общественото обсъждане е 16 декември. Плановете се тол-таксите да заменят електронните винетки за големите камиони и автобусите от 1 март. Новите тарифи, както и предложените преди няколко месеца, не се харесват на превозвачите, като  вече се говори и за протести.  В същото време  разчетите на Световната банка , която е консултант при формирането на цените, са, че основните хранителни стоки като брашното, хляба, прясното и киселото мляко и безалкохолните ще се оскъпят с до 2 стотинки на килограм или литър от промяната на начина за плащане на ползването на пътната мрежа. Съответно за най-дългите маршрути на автобусите билетите ще поскъпнат с почти левче, а за по-късите с 2 до 5 стотинки. Превозвачите не са съгласни със сметките, съобщавани от АПИ, и твърдят, че те не отчитат реалния път на стоките. Проф. Асенов не се съгласи с това и посочи, че при тях се взима предвид пътят на суровината от мястото за нейното добиване, през местата за преработка, до дистрибуторските центрове и магазините. В търсене на механизъм за компромис \"Ние сме изчислили най-малко три курса транспортни на същото това тегло при оценката, за да можем да стигнем до този анализ, който сме направили. Така че той в никакъв случай нито е спекулативен, нито има за цел да подведе някого или да противопостави една група на друга. Той е прагматичен\", смята професорът. Представителят на АПИ се съгласи, че и посочваните от превозвачите проблеми са реални и не са измислени, и затова са и дискусиите. \"Единият акцент, който търсим, е да намерим механизъм, с който да удовлетворим исканията на превозвачите за намаляване на тарифите. Виждаме възможности за допълнителни сценарии както по отношение на разместване на екологичните класове и тяхната тежест, така и намаляване на определени категории, които в анализите и общественото обсъждане, което в момента върви, сме получили аргументация, предложения\", обясни той. Започват реалните тестове на системата За допълнителната настройка на цялостния бизнес модел на тол-системата ще помогнат и вторият етап тестове, които започват до дни, посочи проф. Олег Асенов. При тях превозвачите ще получат бордови устройства, чрез които в реални условия да се провери събирането на данни за изминатите разстояния и натрупани тол-такси на дневна база. Предвижда се данните да са достъпни в реално време на сайта на АПИ, за да може и тези транспортни фирми, които не участват директно в тестовете, да се ориентират за реалната ситуация. Според Асенов системата е в готовност за техническо опериране и е в готовност и за търговско опериране, като второто трябва да стане с решение на Министерския съвет. Той подчерта, че няма причина от страна на АПИ тол-таксите да не започнат да се събират от 1 март. Почти висш пилотаж при формиране на тарифите На обсъждането днес мнения по темата дадоха и ресорните министри. За министъра на транспорта Росен Желязков плюсът на тол-системата е, че се въвежда принципът \"разрушителят и замърсителят плащат\". За регионалният министър Петя Аврамова въвеждането на електронните винетки, които се използват от началото на годината, и тол-таксите за тежкотоварните автомобили на база изминато разстояние е проект, който по своята същност представлява една радикална реформа в събирането на пътни такси за движение по републиканската пътна мрежа. Според нея изключително прецизно и с оглед намирането на баланса между интересите на държавата и превозвачите е определен и обхватът на мрежата, за ползването на която да се плаща. В последния вариант  става въпрос за 6050 километр а, основно магистрали и първокласни пътища, при общо над 20 хил. км републикански пътища, за които сега е нужна винетка. \"Извърши се и почти висш пилотаж в изготвянето на примерните тарифи\", е мнението на Петя Аврамова. Вече се отчита повишаване на приходите, което се обяснява с повишения контрол. От началото на годината до 2 декември от електронни винетки са събрани 374 млн. лева, което е със 17 млн. лева повече от същия период на миналата година и с 22 млн. лв. повече от 2017-а. В момента контролът се извършва от 105 мобилни екипа, работещи на 24-часов режим. От началото на следващата година шофирането без платена винетка ще се следи и от 259 стационарни контролни пункта. Оборудването им позволява и контрол за нерегламентирано преминаване на извънгабаритни превозни средства, претоварени камиони и товарни автомобили с лошо балансиран товар, които имат пряко отношение към пътната безопасност.", "date": "2019.12.05", "title": "Държавата вижда възможности за намаляване на тол-таксите"}
{"url": "https://www.dnevnik.bg/sport/2019/12/05/4001578_cska_se_promukna_v_chetvurtfinalite_za_kupata_sled/", "text": "ЦСКА се промъкна в четвъртфиналите за Купата на България след драматична победа срещу \"Арда\". Червените се наложиха с 1:0 с гола на Али Соу още във втората минута и в шести пореден мач не допуснаха гол. Двубоят беше много оспорван, като \"Арда\" се представи силно и в голяма част от срещата притискаше съперника си. Мачът приключи с два червени картона, а два гола на домакините не бяха зачетени заради засади. \"Арда\" имаше и претенция за дузпа. Мачът беше съпътстван и от действия по протокола на УЕФА при расистки прояви. Малко преди края на първата част по уредбата на стадиона беше отправено предупреждение към публиката на домакините за преустановяване на расистките викове. Червените поведоха секунди след началото на мача, като се възползваха от грешка на съперника. Зоран Гаич сбърка в опита да върне топката към Иван Караджов, Али Соу я овладя и вкара. След това домакините заиграха много добре и до почивката създадоха много положения. Футболистите на \"Арда\" притискаха съперника си непрекъснато и не му оставяха възможности да разиграва спокойно. В десетата минута Иван Коконов стреля силно, но Густаво Бусато спаси. Секунди по-късно Александър Георгиев прати топката във вратата, но гол не беше зачетен заради засада.      До края на първата част \"Арда\" продължи да действа уверено. След почивката домакините продължиха с натиска и в 47-ата минута Гаич пропусна отлична възможност, като отблизо удари греда. В средата на полувремето Соу и Илиас Хасани бяха изгонени след спречкване. Нападателят на ЦСКА получи директен червен картон, а футболистът на \"Арда\" напусна игра след втори жълт картон. Малко по-късно домакините поискаха дузпа, като претендираха, че Раул Албентоса е играл с ръка след центриране на Спас Делев. Напрежението се покачи в края на срещата. ЦСКА изпусна две добри положения при контраатаки. В последните секунди на добавеното време при бърза атака след подаване от дясно Георгиев отбеляза, но беше вдигната засада.", "date": "2019.12.05", "title": "ЦСКА се промъкна в четвъртфиналите за купата след драма в Кърджали"}
{"url": "https://www.dnevnik.bg/politika/2019/12/05/4001593_bsp_predlaga_nov_model_za_finansirane_na_bnr_i_bnt/", "text": "Нов модел за финансиране на обществените медии, който ще доведе до дълго отлаганото създаване на фонд \"Радио и телевизия\", предлага БСП. Основната идея е държавата да отпуска финансиране за Българското национално радио (БНР) и Българската национална телевизия (БНТ), което е обвързано с брутния вътрешен продукт. \"В момента субсидията на обществените медии зависи от финансовия министър, тъй като  се определя със закона за бюджета . Нашето предложение е субсидията за фонд \"Радио и телевизия\" на година да бъде 1.5 промила от брутния вътрешен продукт (бел. авт. - БВП е над 100 млрд. лв), което да позволи планиране на разходите на обществените медии\", коментира пред \"Дневник\" депутатът от \"БСП за България\" Антон Кутев, който е един от вносителите на промените. В мотивите към законопроекта пише, че финансовото състояние на БНТ е критично, като дефицитът й ще надвиши 70 млн. лв. (какъв бюджет определиха депутатите за обществените медии за 2020 г. четете  тук ). Според предложенията за промени в Закона за радио и телевизия, които депутати от БСП са внесли днес в Народното събрание, фонд \"Радио и телевизия\" трябва да заработи от 1 януари 2021 г., като дотогава Съветът за електронни медии (СЕМ) избере неговото ръководство и определи правила за работата му. Фонд \"Радио и телевизия\" трябваше да започне да функционира от 2007 г., но създаването му постоянно се отлага. Предполага се, че една от причините за това е, че той трябва да започне да събира такси от потребителите на обществените медии. Депутатите от БСП предлагат таксите да отпаднат. Освен обществените медии БСП предлага фондът да финансира и частните радиа. Предложението е частните радиа, които излъчват български музикални произведения най-малко 30 на сто от месечното програмно време, да могат да получават не по-малко от 2.5 на сто от всички средства във фонда. Същото ще важи и за общественото радио. Изискванията за финансиране са произведенията да се излъчват в часовия пояс от 7 до 21 часа, а най-малко 10 на сто от тях да не са създадени преди повече от 5 години. Контролът ще се осъществява от Съвета за електронни медии.", "date": "2019.12.05", "title": "БСП предлага нов модел за финансиране на БНР и БНТ"}
{"url": "https://www.dnevnik.bg/razvlechenie/2019/12/05/4001595_sam_mendes_otvejda_zritelite_v_purvata_svetovna_voina/", "text": "Четири години след като завърши втория си филм от поредицата за Джеймс Бонд, английският режисьор и носител на награда \"Оскар\" завежда зрителите в разгара на Първата световна война с новата си лента \"1917\", вдъхновена от преживявания на неговия дядо, пише \"Ройтерс\". Действието във филма се развива в един-единствен ден през април 1917 г. В един дълъг кадър са проследени преживяванията на двама британски войници, изпратени във вражеската територия като съгледвачи, за да спрат атака към оттеглящи се германски войници. Оттеглянето се оказва капан и изгубили връзка със своята част, двамата се оказват единствената надежда за спасяването на живота на стотици британски войници. \"Дядо ми се е бил във войната между 1916 и 1918 г. и ни е разказвал много истории, които си спомням до ден днешен\", каза Мендес на премиерата на филма в Лондон вчера, на която присъстваха принц Чарлз и съпругата му Камила. \"Филмът не е за дядо ми, но е вдъхновен от него. Веднъж той ни разказа как е трябвало да пренесе съобщение през \"ничията земя\". Този образ продължаваше да ме съпътства и не искаше да ме пусне\", допълни той. Мендес е режисьор на заглавия като \"Американски прелести\" и \"Път към отмъщение\", а последните му два филма бяха от поредицата за Джеймс Бонд - \"007 Координати: Скайфол\" и \"Спектър\". По думите на британеца, въпреки че \"1917\" е мащабен проект и работата по него е била изтощителна, за него това е била истинска почивка след филмите за Бонд със снимки на 5 континента и операторски екип, служещ си с 20 камери. В актьорския състав влизат Колин Фърт, Бенедикт Къмбърбач и Андрю Скот. Двете главни роли обаче са поверени на по-слабо известните Джордж Маккей и Дийн-Чарлз Чапман. До момента отзивите на критиката са положителни, като в рецензиите се обръща особено внимание на техниката, чрез която се разгръща разказът, която наподобява един дълъг кадър. Нещо, което е било предизвикателство за целия екип. \"Когато снимаш сцена с дължина от 10 минути и направиш грешка на седмата минута, е наистина тежко. Трябва да започнеш отначало, дори в заснетия материал да има нещо, което харесваш. Това е като да ходиш по въже\", коментира Мендес.", "date": "2019.12.05", "title": "Сам Мендес отвежда зрителите в Първата световна война с един дълъг кадър"}
{"url": "https://www.dnevnik.bg/analizi/2019/12/05/4001651_gerb_niama_opoziciia_vsichko_e_beton/", "text": "                         Минаха изборите и опозицията изчезна – сякаш никога не е съществувала. Това важи особено за парламентарната опозиция, части от която са си направо управляващи. ДПС например, което от време на време се оплаква от ГЕРБ, но иначе е изключително доволно от тяхното управление и се чувства чудесно в него. И материално, и душевно, и като назначения на хора от ДПС по ключови места. БСП е по-особен случай. Корнелия Нинова се заяви в публичното пространство като голям опонент на Борисов и неговото управление. Проблемът е, че не е ясно срещу какво точно от това управление тя застава. За избора на Иван Гешев например БСП в крайна сметка изрази нещо като мълчаливо съгласие и в нито един момент не успя да се запише в лагера на критиците на това спорно назначение. С още по-голяма сила това важи за преместването на Сотир Цацаров от единия антикорупционен ръкав в другия. А що се отнася до строежа на турско-руския поток и АЕЦ \"Белене\", Нинова и БСП определено подкрепят Борисов. Заедно са и срещу Истанбулската конвенция, макар че по този въпрос Нинова смело прекрачи границата на приличието и стана неразличима от средния прокремълски трол. Особено показателен за сливането на позициите на ГЕРБ и БСП беше шумният и невъзпитан парламентарен \"дебат\" около назначаването на Деница Сачева за социален министър. Човек би предположил, че една \"социална\" социалистическа партия би трябвало да е загрижена най-вече за огромния скандал с липсата на адекватна грижа за децата с увреждания - проблем, който отново беше повдигнат отвън, от Би Би Си. Вместо това социалистите нападнаха Сачева като \"джендър\", подкрепящ Истанбулската конвенция (а тя пък се отрече от дяволския документ). Пошлостта и откровената простотия на тези прения бяха направо забележителни. Но като се поостържат различните пластове на безкултурие, съдържателните позиции на БСП и ГЕРБ по разглежданите въпроси - социалната политика и Истанбулската конвенция - са всъщност сходни, дори идентични. Те са против конвенцията, а липсата на грижа за децата просто не бяха забелязали. Но приликите и сходствата не спират дотук. След визитата на Борисов в САЩ и двете партии са вече сред самозаявилите се поклонници на Доналд Тръмп. Вярно, по различни причини. ГЕРБ се надяват, че Тръмп няма да се вглежда много-много в такива кирливи ризи като правовата държава, свободата на медиите и борбата срещу корупцията. Купуваме самолети и САЩ си затварят очите и носа - такава е логиката на управленските ни надежди, подкрепени от манталитетното сходство между лидерите на двете държави, на което нашият премиер много разчита. БСП пък харесва Тръмп, защото той от време на време говори срещу НАТО, почти винаги говори срещу ЕС и се среща често с Путин. На фона на това широко съгласие идеята, че БСП и ГЕРБ имат различни бюджетни \"философии\", идва като извинение за това, че все още не са се слели официално в единна \"партия на властта\". Ако обаче БСП се опитваше да каже нещо сериозно и смислено по бюджетните въпроси, едва ли главният ѝ специалист по тях щеше да е Румен Гечев - човекът, носещ пряка политическа отговорност за фалита на банковата система и хиперинфлацията от 1996-1997 година. Вярно, доста време е минало оттогава и човек би могъл да се поправи. Но ако социалистите се интересуваха сериозно от бюджетни въпроси, сигурно междувременно щяха да отгледат и други специалисти. След ДПС и БСП идва ред и на различните видове \"патриоти\" и \"родолюбци\" в Народното събрание. Патриото-родолюбците изпълняват спомагателни логистични функции за управляващите от ГЕРБ и ДПС. При посещение в чужбина например носят куфарите и ги свалят от самолета. А в Народното събрание е трудно да се каже кой от тях е опозиция и кой е част от управлението. Към момента изглежда, че Красимир Каракачанов е в правителството, Валери Симеонов бе отново приобщен със заместникпредседателски пост, Веселин Марешки е в резерва, а Волен Сидеров играе свободен халф с нападателни функции. Въпреки това сложно агрегатно състояние на патриотично-родолюбивия сектор той е изключително успешен в налагането на своя дневен ред. Нинова вече е вдясно от ВМРО, а Борисов им се радва като на собствени деца и от време на време подвиква: \"Яжте бре, маскари!\" В резултат от тази патриархална идилия вече стана невъзможно да се приеме какъвто и да било цивилизован законопроект - все отнякъде ще изскочи някой консерватор или патриот, който ще закрещи: \"Пазете се от джендъри и караконджули!\" Идейната симбиоза на парламентарно представените партии получи и благословията на президента Радев. Неговото усърдие по отношение на борбата срещу корупцията и реформата на съдебната система наскоро също се сломи: безпричинно бързо президентът подписа заветния указ за Гешев. Оттук нататък Радев ще се ограничи до водене на разговори за евентуални конституционни промени. Това е и позицията на Борисов всъщност: не трябва партиите и политиците да се променят, така че да започнат да излъчват независими и компетентни кандидати за магистратски постове, а трябва да се мислят все по-сложни и засукани законодателни промени. Например: две трети от прокурорския панел ще избират супер независим прокурор, който да разследва главния. Това е по принцип добра идея, но само при положение че преди това не си напълнил въпросния прокурорски панел с клонинги на главния. На този безрадостно сив фон някой би си помислил, че извънпарламентарната опозиция получава сериозен шанс да блесне. И тя наистина блесна чрез представителя си в ЕП Радан Кънев по време на промоциите около Черния петък и гласуването за Истанбулската конвенция. На избирателите си Кънев предложи неотразима оферта: те получиха втори Джамбазки, увит в целофан от процедурно-високопарни обяснения. В родната София пък \"Демократична България\", в която влизат и Зелените, незнайно защо застана срещу идеята на кмета за увеличаване на екологичните данъци - де го чукаш, де се пука. Ноемврийско-декемврийската мъгла, разстлала се върху политическия ни живот, всъщност бетонира Борисовото управление. От липса на алтернатива преминахме към флуидна и чисто реторическа граница между управляващи и опозиция. \"Демократична България\" и другите извънпарламентарни формации имат шанс да запълнят опозиционния вакуум. Но за тази цел специално ДБ трябва да излезе отвъд тясната ниша на съдебната реформа и всеобхватния въпрос за борбата срещу корупцията. Вече всички знаят, че проблеми с корупцията има и че борците ни срещу нея очевидно не стават. При визитата на нашата прокурорско-антикорупционна делегация в Брюксел на европейските депутати им трябваха два часа, за да стигнат до същото заключение. За да работи парламентарната демокрация, е необходима интелигентна и решителна опозиция. По този въпрос при нас нещата не стоят като в Русия или Централна Азия. Но опитите да ги настигнем продължават със страшна сила.", "date": "2019.12.05", "title": "ГЕРБ няма опозиция. Всичко е бетон"}
{"url": "https://www.dnevnik.bg/evropa/2019/12/05/4001667_frenskite_jelezoputni_rabotnici_shte_uduljat_stachkata/", "text": "Френските железопътни работници гласуваха да удължат стачката си, обяви говорител на железопътния синдикат UNSA, цитиран от \"Ройтерс\". Днес във Франция  е обявена общонационална стачка  срещу  пенсионната реформа , за която настоява президентът Еманюел Макрон. Той я превърна в едно от ключовите си обещания. Протестът е предизвикан от бъдещата точкова \"универсална система\" за пенсиониране, която се предвижда да замени сегашните 42 режима. Кабинетът обещава \"по-разбираема\" и \"по-справедлива\" система, но опозицията предрича повече несигурност за пенсионерите. Бяха блокирани влакове, автобуси и метро, затворени бяха училища, планирани бяха близо 250 демонстрации на синдикати, опозиционни партии и \"жълти жилетки\". \"Франс прес\", позовавайки се на синдикални източници, съобщи, че стачката на транспортните работници в Париж срещу пенсионната реформа е била удължена до понеделник с одобрението на почти всички участници в стачните комитети. Участието в протестните акции днес е много силно и ще бъде пак такова до понеделник, каза пред АФП Тиери Бабек от Националния съюз на автономните синдикати. Това е най-големият профсъюз в държавна компания, управляваща средствата за масов транспорт в Париж и Ил дьо Франс, включващ автобуси, трамваи, метро - Eр А Те Ер (RATR). ", "date": "2019.12.05", "title": "Френските железопътни работници ще удължат стачката си"}
{"url": "https://www.dnevnik.bg/biznes/2019/12/05/4001607_durjavata_si_pravi_oglushki_za_vuvejdaneto_na/", "text": "Представители на Националната асоциация на строителните предприемачи, в която членуват инвеститори в сгради предимно в София, отново поискаха да се направи електронен целият процес по подаването и придвижването на документи в строителния процес. Това, от една страна, ще облекчи както самата администрация, така и предприемачите, но ще даде възможност и на всеки гражданин само за няколко минути да провери от компютъра си какъв е статутът на дадена сграда - законна ли е, колко етажа ще бъде, с какво предназначение, а също и в коя институция се намира в даден момент документацията за нея. Това предложение е внесено в писмен вид, проведени са и няколко срещи с представители на ресорното Министерство на регионалното развитие и благоустройството, но в асоциацията досега не виждат реални стъпки по въвеждането на електронно управление на документацията. Председателят на организацията Георги Шопов допълни, че предложението е давано и на депутати, като им е предложено да се въведе тази система (действаща вече в страни като Македония и Сърбия) в някоя по-малка община, където няма толкова много строителни дейности, за да се види как работи и после да се въведе в големите градове. В момента документацията се придвижва между отделните институции между 1 и 3 години, което бави и оскъпява инвестиционния процес, придвижва се в дебели папки върху колички по коридорите, търсят се загубени листа, сменят се чиновници и новите имат свои забележки и изисквания, разказаха строителите. Съществен проблем те откриват и в обстоятелството, че в парламента няма хора от техния бранш - архитекти и инженери, с изключение на един строител. Това затруднява законодателния процес, тъй като например в основния за сектора Закон за устройство на територията е важна преди всичко експертната оценка на технически компетентни експерти. От асоциацията обявиха, че този поправян 80 пъти вече закон, създаден през 60-те години, има нужда от пренаписване, за да се въведат прости и ясни правила в сектора. Срещу това обаче стояло голямо лоби на адвокати, които се занимават с такива дела, които с действията си осуетявали подобни опити заради личния си интерес да има сложни казуси. София е зелена и не е презастроена Представителите на асоциацията обявиха, че София е един от най-зелените градове и тезата за презастрояването се експлоатира политически. Обявиха освен това, че са дали няколко конкретни предложения как да се реши въпросът със застрояването на настоящи градинки, които са реституирани частни имоти. Те предлагат собствениците на имоти в междублокови пространства да имат възможност за компенсация или замяна с други терени в съседство или със земеделски земи, с възможност за застрояване. Това ще ограничи напрежението между гражданите и строителните предприемачи, като запази правото на притежателите да използват и устроят терените си. \"Страхът от превръщането на междублоковите пространства в строителна площадка е залегнал в съзнанието на жителите на почти всички квартали. Нашето предложение е този проблем да бъде решен чрез подходящи алтернативи за тези пространства, за да се запазят правата на собствениците им, като същевременно се гарантира спокойствието на живущите\", коментира Александър Ваклин. Според него е възможен и вариант, при който държавата изплаща на собствениците стойността на проблемните имоти, защото именно тя е органът, който е върнал правото им на собственост, но не позволява то да бъде реализирано. Георги Шопов обясни, че в практичен план са предлагали имотите, които в момента са градинки, да се заменят за такива в пустеещи в момента площи в кварталите и там да се групират, с което да се създадат нови квартали. Или където позволява ситуацията, даден терен да бъде заменен за право на строителство на един вход с жилища, залепени на калкан до съществуваща вече сграда. До момента няма информация да се върви към разрешаване на този проблем принципно. Строителите обявиха и че ако се погледне отгоре София, ще се види, че има много зелени площи, но по-голямата част от тях са занемарени и оставени на самотек от общината. Причината е, че поддръжката им струва скъпо. В същото време те често се превръщат в незаконен паркинг. Представители на асоциацията цитираха данни, според които в София живеят 2700 души на километър, докато в Париж са 21 хил., в Барселона - 15 хил., в Букурещ - 8 хил. И в същото време в тези градове е приятно, не изглежда да са презастроени. Да се подобри отстоянието между сградите Членовете на асоциацията настояват за промени при регламентирането на жилищни и нежилищни сгради. В момента регулацията позволява жилищни имоти в смесени сгради на практика да се изграждат с по-малки отстояния, каквито са позволени при другите типове строителство. \"За да се постигне хармонична среда с добра инфраструктурна обезпеченост, е важно в този процес да се вземат предвид размерите на имотите и улиците, а приходите от строителството да се влагат в облагородяване на заобикалящата среда. И, разбира се, тези промени трябва да се приложат в изискванията за плътност на застрояването\", казва Йордан Тарашманов, член на управителния съвет на организацията.", "date": "2019.12.05", "title": "Държавата си прави оглушки за въвеждането на електронно разрешително за строеж"}
{"url": "https://www.dnevnik.bg/sport/2019/12/05/4001650_grigor_dimitrov_iskam_da_davam_podhodiasht_primer_na/", "text": "Най-добрият български тенисист Григор Димитров заяви, че се стреми да дава положителен пример на децата. \"Бях много запален по тениса още от дете. На 10 или 11 години разбрах, че това е нещото, което ми е писано и което искам да правя\", заяви Димитров пред един от каналите на АТП в \"Туитър\". посветен на \"АТП къп\". Българинът посочва, че като малък за него е било важно само да бъде на корта.  \"Аз съм тенисист, но преди всичко искам да направя така, че да дам подходящ пример на семействата и най-вече на техните деца. Със здрава работа могат да постигнат всичко, без значение откъде са, стига да имат воля\", заяви Димитров. България  е в група C на \"АТП къп\" заедно с Великобритания, Белгия и Молдова . Димитров ще играе в отбора заедно с Димитър Кузманов, Александър Лазаров, Александър Донски и Адриан Андреев.", "date": "2019.12.05", "title": "Григор Димитров: Искам да давам подходящ пример на децата"}
{"url": "https://www.dnevnik.bg/razvlechenie/2019/12/05/4001646_izleze_purviiat_treilur_na_noviia_film_za_djeims_bond/", "text": "В сряда излезе първият трейлър на новия филм за Джеймс Бонд - \"Смъртта може да почака\". Българската премиера на лентата ще бъде на 10 април следващата година. Във филма Даниел Крейг за пети пореден път влиза в образа на легендарния шпионин, а продукцията далеч не беше безоблачна. Началото на снимките беше отложено, след като  Дани Бойл се оттегли от режисьорското място  заради \"творчески различия\" с продуцентите на лентата Майкъл Г. Уилсън и Барбара Броколи. На негово място застана Кари Фукунага (\"Истински детектив\"), а по време на снимките Даниел Крейг нарани глезена си и трябваше да претърпи операция.  В ролята на Джеймс Бонд за пети пореден път влиза Даниел Крейг, а във филма участват и Рори Кинър, Ана де Армас, Рами Малек, Били Магнусен, Леа Сейду, Ралф Файнс, Бен Уишоу, Наоми Харис, Кристоф Валц, Дали Бенсала и Лашана Линч. Снимките приключиха преди няколко месеца, а последната снимачна локация беше Матера, Италия. Поредицата за Бонд е една от най-доходоносните в света на киното. През 2015 \"Спектър\" спечели 880 млн. долара в глобалния боксофис, докато през 2012 \"007 Координати: Скайфол\" достигна приходи от над 1 млрд. долара.", "date": "2019.12.05", "title": ""}
{"url": "https://www.dnevnik.bg/skorost/2019/12/05/4001685_v_sofiia_shte_budat_izgradeni_oshte_dva_buferni_i_edin/", "text": "В София ще бъдат изградени още два буферни паркинга до метростанции, на които при ползване на метрото ще може да се паркира безплатно или на преференциални цени. Те ще са на бул. \"Сливница\" и при Централна гара, съобщи в интервю за БГНЕС временно изпълняващият длъжността изпълнителен директор на Центъра за градска мобилност (ЦГМ) Румяна Милова. До началото на декември начело на общинското дружество беше Христиан Петров, но след повече от три години на поста беше избран за общински съветник  и напусна . Досега Милова беше директор на Дирекция \"Паркиране и гаражи\" в дружеството. Управлението на звеното поема заместника й Александър Георгиев. Паркингът на бул. \"Сливница\" е изграден заедно с построяването на метрото, но не е довършен и не се използва. Той е от открит тип и ще разполага с 262 паркоместа. Надеждите на общината са, че много от хората, влизащи с коли в столицата от запад, ще предпочетат да не влизат с тях в центъра, а да ги оставят на паркинга, за да се движат с метрото. Буферният паркинг на Централна гара е подземен и ще е с 87 места. Обявена е и обществена поръчка за изграждане на наземен паркинг в \"Надежда 1\" със 161 места. Той е близо до метрото, но не е удобен за буферен паркинг. Предвидено е да има 65 места за ползване срещу заплащане и 86 места за вдигнати от паяците неправилно паркирани автомобили. Броят на местата ще е плаващ в зависимост от нуждите, като ще се използва подвижна преграда. Милова смята, че появата на наказателен паркинг в тази зона на София ще доведе до дисциплиниране на водачите в районите \"Надежда\", \"Връбница\", и \"Люлин\". \"Не строим паркинги в София, не защото нямаме желание, а заради липсата на подходящи терени и интерес в гражданите да паркират далеч от дома\", казва временният ръководител на ЦГМ. Наблюдението на центъра показва, че свободните места за паркиране в центъра значително са намалели и ако допреди няколко години запълването на местата е било 80%, сега те вече се запълват на 90-95%, особено в определени часови диапазони. \"В централните райони на града трябва да се намерят подходящи терени за изграждането на многоетажни паркинги, които обаче трябва да са близо до домовете на гражданите. Благодарение на тях ще могат да се освободят тротоарите от паркираните коли\", е мнението на Милова. Новост е, че стикер за паркиране в зона за платено паркиране ще се дава за максимум до 3 автомобила на собственик, а не както досега – без ограничение. За първият автомобил таксата ще е най-малка, а за всеки следващ ще се повишава. Обсъжда се и вариантът хора, които имат паркомясто към жилището си, да нямат право на паркиране в зоната пред дома им. Нови паркоместа се очаква да бъдат разкрити в район \"Слатина\" – в карето, заключено между улиците \"Шипченски проход\", \"Цариградско шосе\" и \"Акад. Людмил Стоянов\" и в район \"Триадица\" – в участъка между бул. \"България\" и улиците \"Петко Каравелов\", \"Балша\" и \"Бяла черква\". Румяна Милова отчете, че приходите на ЦГМ са се увеличили с 22% през миналата година, дружеството няма задължения и си изплаща кредита. Тя посочи, че се инвестира в строеж на паркинги. Почти 2 млн. лева тази година са дадени са обновяване на 12 хил. кв.м тротоари в зоните за платено паркиране в седем столични района. Следващата година също ще се инвестира в ремонт на тротоари, като Столичният общински съвет ще реши каква сума.", "date": "2019.12.05", "title": "В София ще бъдат изградени още два буферни и един наказателен паркинг"}
{"url": "https://www.dnevnik.bg/bulgaria/2019/12/05/4001681_namaliava_broiat_na_zrelostniicte_koito_izbirat_da/", "text": "В последните години намалява броят на зрелостниците, които избират да учат в чужбина. Това каза министърът на образованието и науката Красимир Вълчев по време на  представянето на Рейтинговата система на висшите училища в България за 2019 г.  Той е паднал от 4200 през 2018 г. до 3500 през настоящата година, като в предишни години над 6 хил. деца са завършвали висшето си образование в чужбина. В момента Министерството на образованието и науката (МОН) изготвя стратегия за развитие на висшето образование за периода след 2020 година, обяви още Вълчев. \"Тази стратегия вече няма да говори за корекция на грешките от последните години, няма основната политика да бъде оптимизация. Основната политика трябва да бъде развити\", заяви министърът. По думите му българските университети ще се развиват по-добре, ако са по-свързани в европейски университетски мрежи. \"Това ще бъдат европейски консорциуми, които ще издават общи дипломи, ще споделят ресурси. Висшите училища трябва да са свързани едно с друго и на територията на България по отношение на споделянето на ресурси. Много малко вероятно е да бъдат конкурентни, като развиват единствено и само собствени школи от преподаватели. Почти няма висше училище, което да има достатъчно преподаватели за всички дисциплини, а учебните програми ще става все по-комплексни\", добави министърът. За Вълчев създаването на мрежовия подход трябва да бъде основна политика през следващите години. \"Общи дипломи, споделени преподаватели, споделени ресурси, споделена материална база, общи програми. Ние ще стимулираме със средства, които са предвидени за утвърждаване в проектозакона за държавния бюджет за 2020 г., определени политики за висшите училища, освен тази политика на свързаност, която стимулира в много голяма степен Европейската комисия чрез програма \"Еразъм\". Ще стимулираме и свързаност тук, вътре в страната. Ще стимулираме инвестициите в млади преподаватели, промяната в учебните програми. Със сигурност ще имаме национална програма в системата на висшето образование за педагогическото образование\", допълни министърът. Преструктуриране на гимназиалното образование В момента тече и процес на преструктуриране в системата на гимназиалното образование. Стимулират се профилите, свързани с математика, техника и природни науки. \"Трябва да продължим обвързването на механизма на търсене на образование с този на търсене на пазара на труда. Това са два отделни пазара със собствена логика\", каза министърът. Вълчев отбеляза, че приемът в професионално направление \"Администрация и управление\" е намалял с близо 70%, в професионално направление \"Икономика\" - с 60%, а в социалните, стопанските и правните науки - с близо 50%. \"Някои ще кажат, че имаме нужда и от икономисти. Проблемът е, че през следващите години ще имаме общ повсеместен недостиг и на кадри със средно образование, най-вече професионално техническо образование и на кадри с техническо образование във всички професионални направления, но този недостиг ще бъде особено драматичен и с най-голяма обществена загуба в определени сектори и системи\", прогнозира той.", "date": "2019.12.05", "title": "Намалява броят на зрелостниците, които избират да учат в чужбина"}
{"url": "https://www.dnevnik.bg/razvlechenie/2019/12/05/4001696_sofiia_popadna_v_turneto_na_k-pop_grupata_in2it/", "text": "К-поп групата IN2IT - една от любопитните и често посочвана като подценявана от големите продуценти южнокорейска бой банда - ще има концерт в София. В петък, 6 декември, шестте момчета ще пеят и танцуват в Joy Station в Студентски град, като клубът отваря врати в 20 часа. IN2IT е от победители от корейското риалити състезание на Mnet \"BOYS24\" и е един от примерите за това каква борба се изисква в безпощадната среда на К-поп културата. Форматът на състезанието е такъв, че се състезават до края му, а след това трябва да се сработят в екип от 7 души под името Unit Black. Като част от подготовката и обучението им за музикалната кариера те изнасят 260 концeрта само за година и половина. От първия им сингъл Amazing (2017) досега са имали над 400 концерта в Корея, Азия и САЩ. Окончателното име IN2IT е определено от продуцентите през септември 2017 г. и идва от \"Intuition\" (интуиция) и от израза Into It. Първоначално в състава ѝ влизат 8 души, но сега групата е от шестима. Айзък Ву (Айзък Ву Кай Мен) е едно от момчетата, които са често коментирани поради това, че не е кореец (всъщност майка му е корейка). Той идва от Малайзия, където е живял в провинция Сабах. Говори малайски, английски, корейски, кантонски и мандарин, а учи и испански. Феновете му в Корея коментират, че се справя забележително добре с корейския, особено когато му се налага да рапира. София е единият от само трите града в първото им европейско турне IN2IT X ION. Момчетата идват от Полша и продължават към Румъния. За растящата популярност на К-поп музиката и танците (това по-скоро е цяла субкултура) в България можете да прочетете и в статията Army of K-Lovers в  последния брой на \"Капитал\" .", "date": "2019.12.05", "title": "София попадна в турнето на К-поп групата IN2IT"}
{"url": "https://www.dnevnik.bg/sport/2019/12/05/4001665_snimka_na_denia_snejnata_trenirovka_na_tervel_pulev/", "text": "Професионалният боксьор Тервел Пулев тренира в снега, преди да замине за Пловдив. На 14 декември  .", "date": "2019.12.05", "title": "Снимка на деня: Снежната тренировка на Тервел Пулев"}
{"url": "https://www.dnevnik.bg/sviat/2019/12/05/4001493_frenski_korab_si_igrae_na_kotka_i_mishka_srusnacite_v/", "text": "Тревога отдясно\": на хоризонта руски разузнавателен самолет се приближава на малка височина до малкия военноморски френски кораб \"Капитан Биро\" край Керченския пролив, в Черно море - арена на надпревара между Русия и НАТО. \"Идва право към нас\", провиква се мичманът Юго, заслонил очи с ръка, за да се предпази от слънцето в края на този октомври. Големият самолет амфибия \"Бериев Бе-12\" прелита и се връща обратно, приближава се на няколкостотин метра от кораба. Моряците тичешком идват на мостика, оборудвани с телеобективи, за да го снимат. От пилотската кабина на самолета руският пилот вероятно прави същото. \"Капитан Биро\" патрулира в Черно море и вижте какво става\", казва Максим Льороа, капитанът на корветата, на борда на която екип на \"Франс прес\" имаше възможност да пътува миналата седмица между пристанищата Батуми в Грузия и Одеса в Украйна, няколко дни преди срещата на върха на НАТО в Лондон. Франция твърди, че иска да защитава свободата на корабоплаването в тези международни води, в които Русия е вездесъща. Черно море, чиито единствени изходи са Босфорът на запад, контролиран от турците, и Керченският проток на север, който де факто е под контрола на руснаците, е геополитически кръстопът, където се пресичат руското влияние и това на НАТО на фона на сближаването между Анкара и Москва и руско-украинското напрежение около Крим. За Русия \"Черно море е морски бастион\", казва Игор Деланое, заместник-директор на аналитичния център \"Френско-руска обсерватория\" в Москва. Това е допълва той. От шест крайбрежни страни три са членки на алианса (Турция, Румъния и България), а две искат да станат членки (Украйна и Грузия). Но Русия \"пое контрола в региона\", особено след анексията на Крим през 2014 г., подчертава експертът. Този полуостров \"се превърна в  самолетоносач , откъдето руснаците могат да обикалят в радиус цялата зона\", анализира регионален дипломатически източник, имайки предвид милитаризацията на околностите на Севастопол (притежаван от руснаците от 18-и век): крайбрежни батареи, противокорабни ракетни системи, самолети... \"Руснаците се чувстват много удобно в Черно море\", допълва Деланое и припомня, че Босфорът е изход към останалата част на света, по-специално към сирийския театър на бойни действия. Няколко часа след преминаването на самолета \"Бериев\" самолет \"Сухой Су-33\" - изтребител и машина за противокорабни сражения - започва да кръжи високо в небето над \"Капитан Биро\" и неговия 95-членен екипаж. \"Един от радарите му беше прехванат от оперативния център\", зала, пълна с техника за засичане, разположена във вътрешността на патрулния кораб, казва сержант Жереми. Това е една от мисиите на кораба: да служи за примамка на руснаците с цел събиране на максимална информация за тяхното оборудване, тяхното обозначение и данните за техните радари. \"Това е като игра на котка и мишка\", споделя капитанът на кораба. Преди спирката на кораба в Батуми руснаците вече се появиха около него на два пъти със самолети \"Су-24\" и \"Су-30M\". Всички събрани параметри са пратени в Париж в база данни с цел анализ на руските реакции. \"Констатираме все по-агресивно поведение. Желание за показване на мускули\", заявява пожелал да запази анонимност френски адмирал. \"Веднага щом се появи кораб на НАТО, те са тук, за да следят с всички възможни средства\", добавя дипломатически източник. Освен за събиране на разузнавателни данни \"Капитан Биро\" е и средство за морска дипломация, казва корабният лейтенант Готие. \"Редовното присъствие на кораб на френските военноморски сили на тази сцена позволява със съюзническите военноморски сили\", изтъква френското министерство на отбраната. Тоест връзки с военноморските сили на страните от НАТО и на тези, които имат желание да се присъединят към алианса. А това дразни Москва. В Батуми \"Капитан Биро\", който е един от доайените на френските военноморски сили, беше посетен от грузинската президентка Саломе Зурабишвили и участва в маневри с грузинската брегова охрана. \"Те имат действително желание да покрият стандартите на НАТО и засега успяват\", обяснява капитан Льороа. Сходни учения са предвидени и с украинските военноморски сили след спирането на кораба в Одеса и с румънските военноморски сили след спирането в Констанца. Освен съперничеството НАТО - Русия и конфликта Русия - Украйна регионът е белязан и от сближаването между Русия и Турция, въпреки че тя е членка на НАТО. \"Сближаването се възприема като ускорено\" от 2016 г., казва Деланое, припомняйки, че Анкара и Москва сътрудничат по някои стратегически въпроси като войната в Сирия, но си остават конкуренти по други въпроси като Либия. Без да отчитаме техните тесни икономически връзки. За \"Капитан Биро\" от оперативна гледна точка всичко върви добре с турците, уверява капитанът на кораба. Сближаването на Турция с Русия не се усеща, нито дипломатическите напрежения между Еманюел Макрон и Реджеп Тайип Ердоган. Според Елисейския дворец Турция е против \"намеса на НАТО в Черно море\" във връзка с украинската криза. \"Край на упражнението!\" - лицата на моряците на мостика, които се учат да стрелят с картечница и с 20-милиметрово оръдие, се вдигат към небето, където постепенно се очертава силуетът на приближаващ се хеликоптер. \"Най-вероятно е турски\", казва сержант Пиер и преглежда снимките на екрана на компютъра си. Това се потвърждава и от оперативния център на кораба. Самолетът е излетял от фрегата, за да \"хвърли един поглед\" на френския кораб. И да покаже, че турците действително присъстват в Черно море.", "date": "2019.12.05", "title": "Френски кораб си играе на котка и мишка с руснаците в Черно море"}
{"url": "https://www.dnevnik.bg/bulgaria/2019/12/05/4001768_sudut_na_es_betonira_plashtaneto_na_obshtite_chasti_v/", "text": "Всеки собственик на апартамент в сграда в режим на етажна собственост е длъжен да участва в разходите за отопление на общите части. Правото на ЕС допуска национална правна уредба, която предвижда това. Това гласи огласено днес решение на Съда на Европейския съюз по две дела, водени от \"ЕВН България Топлофикация\" срещу двама клиенти, съобщи БНР. Медиата пояснява, че в делата Съдът разглежда съвместимостта с правото на ЕС на национална правна уредба в областта на топлоснабдяването. Магистратите приемат, че директивите за правата на потребителите и за нелоялните търговски практики допускат национална правна уредба, която задължава собствениците на апартамент в сграда - етажна собственост, присъединена към система за централно отопление, да участват в разходите за топлинна енергия за общите части на сградата и за сградната инсталация. Те могат да бъдат задължени да платят, въпреки че индивидуално не са поръчвали доставката на отопление и не са го използвали в своя апартамент. Подадените от \"ЕВН Топлофикация България\" искове са срещу собственици на имоти в сгради в режим на етажна собственост. От ответниците се иска да платят сметките си за топлинна енергия за сградната инсталация и общите части, което те отказват да направят. Николина Димитрова и Митю Димитров изтъкват, че макар сградата им да е топлоснабдена от система за централно отопление въз основа на договор за доставка, сключен между етажната собственост и доставчика, самите те не са давали индивидуално съгласие да получават централно отопление и не го използват в своя апартамент.", "date": "2019.12.05", "title": "Съдът на ЕС бетонира включването на общите части в сметката за парно"}
{"url": "https://www.dnevnik.bg/bulgaria/2019/12/05/4001742_sedem_sa_kandidatite_za_direktor_na_bnr/", "text": "Седем души са подали документи и ще участват в конкурса по избора на нов генерален директор на Българското национално радио (БНР). Това се разбира от прессъобщение, качено на сайта на Съвета за електронни медии (СЕМ). Крайният срок за подаването на кандидатурите беше днес. В надпреварата за ръководната позиция влизат Жени Гаджалова, Антон Митов, Андон Балтаков, Валерий Тодоров, Митко Димитров, Даниела Манолова и Александър Велев. Всички участници в надпреварата имат минало, свързано с БНР. Велев беше генерален директор на БНР до 29 май тази година, преди на поста да бъде назначен Светослав Костов, който се задържа начело на радиото до средата на октомври. Тогава той беше уволнен от СЕМ заради груби нарушения на Закона за радиото и телевизията заради  безпрецедентното спиране на ефирното излъчване на програма \"Хоризонт\" на 13 септември 2019 г. Валерий Тодоров беше генерален директор на БНР два последователни мандата от 2007 до 2013 г. Антон Митов работи в обществената медиа от 1977 г. От 2016 г. той е директор на дирекция \"Архивен фонд\", а в средата на октомври беше назначен от СЕМ за временен генерален директор на БНР. Митко Димитров е бивш директор на радио \"София\". Даниела Манолова е драматург и продуцент в радиотеатъра на БНР. Гаджалова е бивш главен счетоводител на медиата, а Андон Балтаков е работил в БНР, Си Ен Ен и \"Асошиейтед прес\" в Ню Йорк. Изслушванията на концепциите на кандидатите ще се проведат на 20 и 21 януари 2020 г., а СЕМ ще определи кой ще е новият генерален директор на радиото на 23 януари 2020 г.", "date": "2019.12.05", "title": "Седем са кандидатите за директор на БНР"}
{"url": "https://www.dnevnik.bg/sviat/2019/12/05/4001780_libiia_i_sasht_obviniha_rusiia_che_prashta_boici_na/", "text": "Представители на либийските и американските власти обвиниха Москва, че изпраща наемници в райони на важни сражения от либийската война,  предаде  катарската телевизия \"Ал Джазира\". Признатото от ООН (и силно подкрепяно от Турция, Италия и Катар) правителство на Либия казва, че Москва изпраща бойци от Частна военна компания (ЧВК) \"Вагнер\". Това е обвита в мистерия група, чието съществуване не се потвърждава формално от Русия, където ЧВК са забранени, макар руското ръководство да твърди, че те  имат право да действат във всяка точка  на света. За нея има данни, че работи в  Сирия , Украйна и поне няколко африкански  държави . А някои издания проследяват собствеността на санкционираната от САЩ \"Вагнер\" до известния като Готвача на Путин  Евгений Пригожин  (свързван и с т.нар.  Фабрика за тролове , повлияла на президентските избори в САЩ). За действията на \"Вагнер\" в Либия са  съобщавали  редица западни издания. Между 600 и 800 наемници Според базираното в Триполи Правителство на националното съгласие (ПНС) руските войници подкрепят военния командир  Халифа Хафтар , поддържан от Египет, Обединените арабски емирства, Русия и други и сражаващ се срещу ПНС. Неговата Либийска национална армия овладя немалки територии в Източна Либия в последните години, а  тази пролет започна офанзива срещу Триполи . Франция, която опита да действа като балансьор между правителството на Файез ас Сарадж и Хафтар, неведнъж е обвинявана, че всъщност е на страната на последния. ПНС говори за поне между 600 и 800 руски наемници в Либия, пристигнали (според данни от самолетни полети) от Сирия в Египет, а след това в йорданската столица Аман и едва оттам в Бенгази, където е базиран Хафтар. Имената им се събират в списък, който трябва да бъде представен на руското правителство според ръководителя на Върховния държавен съвет на Либия (консултативен орган към ПНС и парламента) Халед ал Мешри. Пред \"Асошиейтед прес\" той обясни, че предстои визита в Русия, за да бъде обсъден въпросът, но не каза кога ще се случи. До момента ООН и хуманитарни организации са съобщавали за стотици жертви в Либия в последните месеци. Помощник държавният секретар Дейвид Шенкър същевременно предположи преди около седмица, че \"предвид как действа в частност тази (руска организация), се появява опасността от сериозни жертви сред  цивилните \". Според Шенкър САЩ работят с европейските си партньори за налагане на санкции на \"Вагнер\". Американски представители се срещнаха по това време с Хафтар и го предупредиха, че руската намеса буди \"сериозни притеснения\" и е нужно примирие. Самият Тръмп обаче  е давал сигнали за подкрепа  на Хафтар въпреки досегашния външнополитически консенсус на САЩ, че Вашингтон стои зад Сарадж. Либия - след Сирия?  Този месец делегати от Либия и държави, ангажирани с решаване на конфликта, трябва да се съберат в Берлин, за да обсъдят възможността за мирна конференция в края на 2020 г. Това се случва над 9 години след Арабската пролет, довела до свалянето на Муамар Кадафи и последвалия хаос. Междувременно Западът обвинява Русия, че четири години след пряката си военна намеса във войната в Сирия действа все по-открито в Либия. В страната, където Москва помага на Хафтар от години, конфликтът и нестабилността само разделят европейците заради възможността от миграционна вълна през страната, а и заради нарушеното сътрудничество на двете европейски сили, които се намират най-близко до Либия, Франция и Италия. \"След като надигра и маргинализира Запада в Сирия, откривайки пътя на режима на Башар Асад да постигне решаваща победа в кървавата гражданска война в страната, президентът Владимир Путин сега се стреми да направи осезаемо руското присъствие в Либия\", писа наскоро в. \"Индипендънт\". \"Това е нов кръг в шахматната игра в Близкия изток, където Вашингтон, изглежда, отново се оказва в отбранителна позиция. Американски официални лица и доклади разкриват, че руснаците трупат войски, оръжия и наемници. Преди всичко те, изглежда, чертаят рамката за стратегически дует с турците като онзи, с който много успешно си поделиха влиянието между двете страни в Сирия. Така президентът Доналд Тръмп бе поставен в ситуация да изглежда глупаво.\"", "date": "2019.12.05", "title": "Либия и САЩ обвиниха Русия, че праща бойци на \"Вагнер\" срещу Триполи"}
{"url": "https://www.dnevnik.bg/politika/2019/12/05/4001764_sled_skandal_deputatite_ne_postignaha_konsensus_za/", "text": "След скандал и обвинения в скрити коалиции депутатите в парламента не успяха да сформират мнозинство за размера на държавната партийна субсидия за следващата година. Предложенията бяха две - субсидията да остане 1 лев на глас на последните парламентарни избори по искане на Министерския съвет и размерът й да бъде 8 лева на глас, внесено от БСП. Гласуването бе по време на второто четене на законопроекта за държавния бюджет за 2020 г. днес, но нито едно от предложенията не бе прието. В момента депутатите са в почивка, а в стаята на ГЕРБ има среща между двете управляващи формации и финансовия министър Владислав Горанов, за да се реши какво да се прави. От думите на председателя на парламента Цвета Караянчева след двете гласувания се разбра, че текстът за субсидиите за партиите ще се гласува отново след приемането на целия законопроект на второ четене. Според лидера на ДПС Мустафа Карадайъ сега субсидията за 2020 г. е нула лева на глас. Депутати смятат, че може да има актуализация на бюджета след обнародването му, за да се приеме размерът на държавното финансиране. По разпореждане на премиера Бойко Борисов през лятото парламентът намали субсидията от 11 на 1 лев на глас. До предложението се стигна, след като \"Шоуто на Слави\" информира, че в продължение на години партиите са получавали не по 11, а по 13.23 лв. на глас. Заради намаляването на субсидията  след среща на ГЕРБ с Мустафа Карадайъ и Делян Пеевски от ДПС парламентът даде възможност партиите да бъдат финансирани от юридически лица . Тази възможност остава и за догодина.  Има (ли) скрити коалиции  Публично ГЕРБ заемаше позицията, че размерът на субсидията трябва да остане 1 лев на глас, но днес неофициално се заговори, че депутатите на Бойко Борисов са склонни да направят трик с кворума, за да се приеме предложението на БСП за 8 лева на глас. Лидерът на ДПС Мустафа Карадайъ обвини двете основни партии в скрита коалиция, а те отрекоха. Социалистите дори обявиха, че възможността за бизнес финансиране на партиите е въведена благодарение на коалиция между ГЕРБ и ДПС. Преди гласуването БСП отново обяви, че намаляването на субсидията цели убийство на опозиция, а финансирането от юридически лица на партиите застрашава демокрацията. От ГЕРБ обаче казаха, че ще гласуват за 1 лев на глас, но са готови за широк дебат. Тази заявка бе последвана от съгласието на ДПС, че дебат трябва да се проведе, но и от настояване субсидията да бъде поне 10 лева на глас. След поименна проверка на депутатите в пленарната зала, поискана от ДПС, за да не може някой да избяга от гласуването, бе отхвърлено предложението на БСП за 8 лева субсидия на глас. Това стана, след като БСП и \"Обединени патриоти\" подкрепиха предложението, но ГЕРБ, ДПС и \"Воля\" бяха \"против\" и на практика формираха мнозинство. Шестима депутати от ГЕРБ се въздържаха. Предложението на Министерския съвет също обаче не събра мнозинство. В подкрепа гласуваха единствено депутатите от ГЕРБ и \"Воля\", а БСП, ДПС и \"Обединени патриоти\" бяха против. В дебатите се чуха фрази като \"турска националистическа партия\", \"внук на идеолога на Възродителния процес\", \"българската психиатрична помощ е в тежки дни\" и др.", "date": "2019.12.05", "title": "След скандал в парламента партиите останаха без субсидия за догодина засега"}
{"url": "https://www.dnevnik.bg/evropa/2019/12/05/4001462_zashto_v_germaniia_lipsvat_osnovni_lekarstva/", "text": "                         Джил е на 19. От около седем години страда от депресии. След последния си престой в клиника Джил започнала да взима антидепресанта Venlafaxin. С него тя се чувства добре - ментално е стабилна. Отскоро обаче момичето не успява да намери медикамента в нито една аптека, макар че е обиколила десетки. След като принудително спряла да взима лекарството, Джил започнала да изпитва познатото ѝ от преди вътрешно безпокойство, страдала от безсъние и всевъзможни страхове. Нямала сили да отиде дори до тоалетната. Междувременно е изпълнена с паника, защото не знае какво ще се случи с нея, след като вече не взима медикаментите си точно по предписание. Такъв проблем има и Давид, на когото също е изписан Venlafaxin. Каролина пък спешно се нуждае от Ritalin, а Йохана - от противозачатъчни. И това не са единични случаи. По данни на Федералния институт за лекарства и медицински продукти в момента в Германия има дефицит на 271 медикамента - препарати за снижаване на кръвното налягане, антибиотици, обезболяващи, медикаменти срещу Паркинсон, антиепилептици, инсулинови препарати за диабетици и много други. Тенденцията се задълбочава От 2013 година насам броят на недостигащите медикаменти постоянно расте. Тъй като производителите не са задължени да предоставят официални данни за липсващите препарати, истинският дефицит вероятно е още по-висок. Само 15 процента от обявените по аптеките липси са регистрирани от Федералния институт за лекарства и медицински продукти. Експертите от Института все пак смятат, че проблемите с доставките не водят непременно до критична ситуация за пациентите, тъй като често на разположение са алтернативни препарати. Но замяната на един препарат с друг невинаги е безпроблемна. Пациентите често имат непоносимост към алтернативното лекарство или не усещат желания ефект така силно. Причината за тази ситуация не е само една. Д-р Волф-Дитер Лудвиг, председател на Лекарствената комисия към Лекарската камара в Германия, критикува обстоятелството, че основните суровини и медикаменти вече не се произвеждат в Европа, а предимно в Индия и Китай. Освен това на пазара често има монополисти, т.е. даден препарат се произвежда само от една-две фабрики. \"И ако с едната се случи някакъв инцидент - например пожар или взрив, проблемът става огромен.\" Такъв беше случаят например с антибиотика Tazobac, необходим за лечението на тежки инфекции. Изнасянето на производството на лекарства към страни като Китай и Индия е следствие от ценовия натиск. Зигфрид Тром от Съюза на производителите на лекарства посочва: \"Междувременно цените на генеричните препарати са толкова ниски, че производителите на суровини, а отчасти и на лекарства вече не печелят достатъчно, за да поддържат техническото ниво на съоръженията си на необходимото добро ниво. И макар търсенето на лекарствата да е голямо, фирмите оставят инсталациите на доизживяване.\" В една система, която е максимално концентрирана над ефективността, всяка минимална промяна е направо токсична. Стига се до нарушен производствен ритъм, забавяния на доставките, проблеми с качеството на произведените суровини и медикаменти, инциденти, природни катастрофи. А нерядко тези катаклизми съвпадат с неочакван ръст в търсенето на медикаменти - например при вълна от простудни заболявания или след като е отпаднал някой друг производител. Стига толкова глобализация! Как да се излезе от тази критична ситуация? Германският министър на здравеопазването Йенс Шпан има някои идеи. Една от тях е да се поддържа резервен запас от крайно необходими лекарствени средства. \"Осигуряването на лекарства е удовлетворяване на основна потребност. Затова ще направим всичко, за да избягваме дефицитите в бъдеще. Държавата ще се намесва вече по-интензивно в разпределението на медикаментите\", заяви министърът. На международно равнище ще се търсят решения, за да може в Европа отново да се произвеждат повече лекарства. Еврокомисарят по здравеопазването Стела Кириакидес смята да започне по този въпрос диалог с държавите членки.", "date": "2019.12.05", "title": "Защо в Германия липсват основни лекарства"}
{"url": "https://www.dnevnik.bg/sviat/2019/12/05/4001766_bivsh_premier_na_slovakiia_e_obvinen_v_rasizum/", "text": "Бившият министър-председател на Словакия Роберт Фицо е обвинен в расизъм заради подкрепата си за бивш депутат от крайната десница, изгубил поста си заради расистки обиди. Фицо е в момента лидер на най-голямата партия в страната. През септември Върховният съд постанови, че Милан Мазурек от \"Народна партия - Наша Словакия\" (LSNS) е извършил престъпление с коментари по адрес на ромското малцинство и го глоби. Фицо разпространи видеопослание с подкрепа за Мазурек, който бе казал: \"Антисоциалните цигани никога не са се борили на нищо за тази страна и никога няма да го направят.\" След което сравни ромчетата с \"животни в зоологическа градина\". Ако съдът го признае за виновен, бившият премиер може да влезе в затвора до 5 години. Обвинението е за подкрепа за извършването на престъпление, охулване на хора заради произхода, расата и вярата им, както и за подстрекаване към национална, расова и етническа омраза. В съобщението, разпространено първо на официалната му страница във \"Фейсбук\", Фицо заяви: \"Милан Мазурек каза това, което почти целият народ мисли, и ако екзекутирате някого заради истината, вие го превръщате в национален герой.\" \"Ако решението на Върховния съд е ориентир за това що е престъпление, когато се говори за ромите, тогава разследващите органи могат да влязат във всяка кръчма в Словакия и да арестуват всичките ѝ посетители\", добави експремиерът. LSNS е смятана за възможен коалиционен партньор на \"Смер\", партията на Фицо, за парламентарните избори на 29 февруари. Това се очерта още по-силно, след като неотдавна депутати на LSNS подкрепиха в парламента закони на \"Смер\". Премиерът Петер Пелегрини обаче изключва подобен съюз. От 2018 г. насам следващата консервативни идеи за обществото социалдемократическа \"Смер\" губи подкрепа заради убийството на журналист, разследвал връзките между подземния свят и правителството. Но тя все още е най-популярната партия в страната. Според данни от 2013 г. на социалното министерство и на ООН в населението от 5.4 млн. души в Словакия има около 400 000 роми, които са второто по големина малцинство след унгарците.", "date": "2019.12.05", "title": "Бивш премиер на Словакия е обвинен в расизъм"}
{"url": "https://www.dnevnik.bg/biznes/2019/12/05/4001777_upravliavashtite_ne_prieha_chast_ot_danuka_vurhu/", "text": "Мнозинството в Народното събрание не позволи да бъде одобрено предложението на БСП една пета от данъка върху доходите и една десета от приходите от ДДС (който е най-големият източник на приходи в бюджета - бел. авт.) да остават при общините, за да подпомогнат финансите им. Това е очаквано на фона и на  призива от страна на финансовия министър Владислав Горанов  след местните избори кметовете да не намаляват данъците, за да не искат пари от него. Някои общини вече предложиха повишение на местните данъци. При продължаващото до окончателното му приемане на проектозакона за бюджета за 2020 г. Народното събрание одобри трансферите и субсидиите за делегираните от държавата дейности към общините. За държавно делегираните дейности са предвидени 3.7 млрд. лв., трансфери за местни дейности плюс обща изравнителна субсидия 307 млн. лв. и трансфер за зимно поддържане и снегопочистване на общински пътища 43.2 млн. лв. Целевата субсидия за капиталови разходи е 199.1 млн. лв.  Надя Клисурска от БСП обяви по време на дебатите, че общините са поставени в незавидно положение. Всяка година се говори за децентрализация, но тя още не е факт. Няколко депутати поискаха допълнително финансиране за избирателните си райони за недовършени проекти като спортни зали или нереализирани. Не бе прието предложението на БСП, мотивирано от дългогодишния кмет на Смолян Дора Янкова, да се удвоят предвидените 25 млн. лв. субсидия за осигуряване на превоз на пътници по неатрактивни за превозвачите вътрешноградски маршрути и в планинските райони. Янкова посочи, че заради липсата на транспорт хората се качвали в ученическите автобуси в нарушение на закона, за да отидат при нужда на лекар или до аптеката в най-близкия град. Тя обяви и че са започнали да стават нерентабилни и общинските линии. Не се прие обаче предложението й да има фонд, който да финансира такива превози. Не се прие предложението на левицата да се вдигнат с 1.8 млн. лв. над предвиденото пари за читалищата и библиотеките въпреки аргумента, че само големите общини им помагат за да развиват културната си програма. Крум Зарков поиска 4.5 млн. лв. допълнително за Русе, където има спешна нужда от ремонт на улици, които не са обхванати от европроектите. Обяви за пренебрежително малка предвидената сума от 1.6 млн. лв. за поддръжка на уличната инфраструктура в града. ", "date": "2019.12.05", "title": "Управляващите не приеха част от данъка върху доходите да остава за общините"}
{"url": "https://www.dnevnik.bg/tehnologii/2019/12/05/4001811_ema_stoun_se_sgodi_za_scenarist_na_izvestno/", "text": "Актрисата Ема Стоун, известна с участието си във филми като \"Ла Ла ленд\" и \"Фаворитката\", се сгоди за приятеля си Дейв Маккери - режисьор и сценарист на популярното комедийно шоу \"На живо в събота вечер\" (Saturday Night Live), предаде Си Ен Ен. Двамата съобщиха новината, като публикуваха свое селфи в \"Инстаграм\", на което се вижда годежният пръстен. Стоун и Маккери са заедно от 2017 г., но актрисата и носител на награда \"Оскар\" за участието си в \"Ла Ла ленд\" не обича да разкрива личния си живот пред медиите. Възможно е двамата да се познават от 2016 г., когато Стоун беше специален водещ в \"На живо в събота вечер\".  През ноември приключиха снимките на \"Круела\" - игралната версия на \"Сто и един далматинци\". Във филма Ема Стоун се превъплъщава в злодейката Круела де Вил. Очаква се заглавието да излезе през май 2021 г.", "date": "2019.12.05", "title": "Ема Стоун се сгоди за сценарист на известно американско комедийно шоу"}
{"url": "https://www.dnevnik.bg/bulgaria/2019/12/05/4001767_aministrativniiat_sud_shte_tulkuva_izpulnitelnoto_delo/", "text": "Върховният административен съд образува три нови тълкувателни дела и определи докладчици по тях, съобщават от съда.  Едно от тях е образувано по искане на омбудсмана на България и е за тълкуване на въпроса прекъсва ли давността при завеждане на изпълнително дело или при връчване на съобщение за доброволно изпълнение. Отговорът е важен за длъжниците, спрямо които се водят изпълнителни дела, а съдебната практика е противоречива. Друго дело, образувано по искане на главния прокурор, засяга въпроса: \"Има ли право комисията по досиетата да се произнася повторно за принадлежност към бившата Държавна сигурност (ДС) на конкретен човек, при едни и същи доказателства и след като вече го е направила?\" Според закона, на проверка и обявяване на принадлежност към бившата ДС и разузнавателните служби подлежат всички, които са заемали публична длъжност или са извършвали публична дейност след 10 ноември 1989 г. В много решения на комисията обаче се случва едни и същи хора да бъдат обявявани по повече от веднъж, тъй като през този период са заемали различни позиции. По искане на председателя на ВАС върховните съдии ще се произнесат по въпроса може ли органът, който е отказал да разгледа по същество искане за издаване на административен акт, да обжалва определението на съда, с което след това е задължен да го направи. От ВАС съобщиха, че по трите новообразувани дела ще бъдат приложени новите правила за тълкувателна дейност, които бяха приети от Пленума на съда на 14 октомври. Те предвиждат да се отправят покани за становища до представители на академичната общност, председатели на съдилища и други юристи.", "date": "2019.12.05", "title": "Административният съд ще тълкува дали изпълнителното дело прекъсва давността"}
{"url": "https://www.dnevnik.bg/bulgaria/2019/12/05/4001322_kratki_novini_iznosut_za_germaniia_raste_prez_purvite/", "text": "                         Президентът Румен Радев извика на разговор четиримата отговорни министри (на екологията, регионалното развитие, икономиката и здравеопазването) и експерти във ВиК сектора, за да обсъдят водната криза в различни региони на страната и нейното преодоляване. Радев е заявил, цитиран от пресцентъра си, че \"всички институции трябва да обединят усилията си, че всеки лев да води до качество, да няма течове, да има достатъчно водоизточници, да има ясен и  прозрачен процес\". България изпрати 12 строителни инженери в Албания Те ще помагат при оценката на сградите, пострадали след земетресението, по молба на албанската страна. Университетът по архитектура, строителство и геодезия излъчи 12 специалисти под ръководството на проф. д-р инж. Богомил Петров от Катедра \"Строителни материали и изолации\". В 6 ч. сутринта те отпътуваха от България с техника за определяне на вероятната якост на натиск на бетона, за сканиране на армировка и за ултразвукова диагностика на бетона, съобщи пресцентърът на външното министерство Министърът Каракачанов към курсанти: Не се насочвайте към леката служба  \"Не се насочвайте към леката служба, защото характер се изгражда там, където има повече отговорности. Изграждайте се като лидери не само в армията, но и в обществото. Имайте самочувствие, защото върху вас утре ще легне отговорността за съществуването на Българската армия\". С тези думи се обърна днес военният министър Красимир Каракачанов към курсантите-отличници от Националния военен университет \"Васил Левски\", които посетиха Министерството на отбраната. Те бяха водени от началника на НВУ полковник Иван Маламов. На срещата с тях присъства и началникът на отбраната генерал Андрей Боцев.      Съдът отказа да освободи от ареста шефа на \"ТАД груп\" Апелативният специализиран наказателен съд остави за постоянно в ареста собственика на \"ТАД груп\" Иван Тодоров, съобщиха от съда. Определението е окончателно и не подлежи на обжалване. Тодоров е в ареста от лятото по обвинения в кибертероризъм, след като през юли  личните данни на над 5 млн. българи изтекоха  след хакерска атака срещу сървърите на НАП. Иван Тодоров е обвинен като организатор на престъпна група и подбудител заедно с Кристиян Бойков, служител на \"ТАД груп\", който е смятан за прекия извършител на атаката. Бойков също беше арестуван, но след това беше освободен. Третият обвиняем е Георги Янков, който е освободен под парична гаранция от 20 хил. лв. КАТ-Пловдив остана без шеф  Началникът на КАТ-Пловдив Димитър Димитров бе освободен от длъжност поради слаби резултати в административното обслужване на гражданите, пътния контрол и многобройните катастрофи с жертви в областта. Заместник на Димитров ще поеме неговите задължения до назначаването на нов директор, а за него предстои преназначаване в сектор \"Оперативен анализ\" към МВР - Пловдив. Износът за Германия расте през първите осем месеца на годината Германия остава водещ външнотърговски партньор на България, като за периода януари - август 2019 г. българският износ за Германия е в размер на 2.876 млрд. евро и бележи ръст от 1.3% спрямо същия период на 2018 г. Данните бяха изнесени след среща на премиера Бойко Борисов в Министерския съвет с представители на германския бизнес. През 2018 г. стокообменът между двете страни достигна до рекордните 8.153 млрд. евро и се очаква тази година да бъде над 9 млрд. евро, съобщава правителствената информационна служба. Преките чуждестранни инвестиции от Германия възлизат на 105.4 млн. евро през миналата година. \"В България има отлични условия за развитие на бизнеса. Неслучайно според проучванията 88% от германските фирми отговарят положително на въпроса дали отново биха инвестирали у нас\", заяви премиерът пред представителите на Германо-българската индустриално-търговска камара и Източната комисия на германската икономика. В България са представени над 1400 германски фирми, в които работят над 60 хил. души. Германски компании проявяват интерес за бъдещи инвестиции в сферата на транспортна инфраструктура, енергетика и енергийна ефективност, управление на води и отпадъци, машиностроене, производство на автомобилни части и детайли, електроника и електротехника, хранително-вкусова промишленост и др.", "date": "2019.12.05", "title": "Кратки новини: България изпрати 12 строителни инженери в Албания"}
{"url": "https://www.dnevnik.bg/sviat/2019/12/05/4001800_hurvatiia_oburka_nigeriiski_studenti_s_migranti_i_gi/", "text": "Хърватската полиция погрешно депортира двама нигерийски студенти, пристигнали в страната за състезание по тенис на маса, предадоха балкански и международни медии. Абия Ученна Александро и Ебо Кенет Чинеду от Техническия университет на Оуери, Южна Нигерия, пристигат в Загреб на 12 ноември, за да участват в Световния университетски шампионат в град Пула. Държавната агенция \"Хина\" и сайтът \"Индекс\" обясняват, че двамата влезли в страната с валидни визи, но били задържани. След като се настанили в хотел в Загреб - след шампионата в Пула - те били задържани от полицията, докато разглеждали града, преди да отлетят. Били арестувани, защото забравили документите си, според сараевското списание \"Журнал\". \"Отведоха ни в полицейския участък. Опитахме се да обясним кои сме и че сме си оставили документите в хостела. Не обръщаха внимание на това, което казваме\", обяснява Чинеду за балканската редакция на \"Ал Джазира\". Полицията отрича Оставени от босненската страна на границата - където Хърватия изпраща много мигранти, влезли незаконно в страната - и заплашени, че ще бъдат застреляни, ако не се отдалечат, те стигнали до лагер край Велика Кладуша в Босна и Херцеговина. Според \"Хина\" и телевизия N1 вътрешното министерство  не знае  как двамата се озовали в Босна, тъй като \"не е било регистрирано\" законното им отпътуване от Хърватия. Международната организация за миграция след това потвърдила, че престоят им в Хърватия е бил законен, двамата получават и паспортите си от състуденти, които още са в Загреб. Появил се нов проблем - опасността визите им за Хърватия да изтекат, докато се намират в лагера. Днес, над три седмици след инцидента в Загреб, босненският сайт \"Кликс\"  съобщи , че двамата мигранти са били на разпит в Бихач. Снимки, предоставени от \"Индекс\", пък сочат, че визите са валидни до 3 декември - изтекли са преди два дни. Опозицията в Загреб реагира гневно на случая, който отново разпали дебат, след като Хърватия пое предсрочно някои от ангажиментите си като председател на Съвета на Европейския съюз заради оставката на правителството във Финландия. Полицията в Хърватия отрича двамата да са били арестувани и твърди, че за тях знае само, че напуснали хотела си и \"потеглили в неизвестна посока\". Някои политици я подкрепиха, говорейки за кампания против силите на реда и против хърватската държава. Освен това според полицията може да се говори за \"злоупотреба с участие в спортни състезания\" за достъп до ЕС - друг нигериец от отбора по тенис на маса е опитал да влезе в Словения, но след неуспеха си поискал убежище в Загреб и бил настанен в лагер там.", "date": "2019.12.05", "title": "Хърватия обърка нигерийски студенти с мигранти и ги прати в Босна"}
{"url": "https://www.dnevnik.bg/sport/2019/12/05/4001832_s_kusen_obrat_nositeliat_na_kupata_stana_posledniiat/", "text": "Носителят на Купата на България \"Локомотив\" (Пловдив) трябваше да прави късен обрат, за да достигне до четвъртфиналите в надпреварата. С два гола на Димитър Илиев черно-белите стигнаха до 2:1 срещу \"Литекс\" у дома. Общо шест отбора от елита и два от Втора лига вече са в следващата фаза на турнира. Очаква се жребият да е на 10 декември, съобщава  \"Дспорт\" . Четвъртфиналите са в един мач и ще се играят в началото на март. Иван Митрев даде преднина на \"Литекс\" в 65-ата минута. Малко след това Бирсент Карагерен изпусна да изравни. Илиев засили отбора си към победата с голове в 74-ата и в 89-ата минути. \"Трудна, но сладка победа. Мисля, че бяхме по-добрият отбор и заслужено продължаваме напред. Много трудно ще ни се падна удобен съперник, защото почти всички силни отбори продължават напред. Пожелавам си пловдивско дерби - този път на по-ранен етап\", каза голмайсторът на \"Локомотив\" Илиев пред \"Диема спорт\".  \"Лудогорец\", \"Левски\", \"Локомотив\" (Пловдив), ЦСКА, \"Ботев\" (Пловдив), \"Ботев\" (Враца), \"ЦСКА 1948\", \"Ботев\" (Гълъбово).", "date": "2019.12.05", "title": "С късен обрат носителят на купата стана последният четвъртфиналист"}
{"url": "https://www.dnevnik.bg/politika/2019/12/05/4001833_gerb_se_protivopostavi_na_dps_i_podkrepi_drugite/", "text": "След скандали, безпрецедентно отхвърляне на всички предложения за размера на партийната субсидия за догодина и повече от час срещи по стаите в парламента ГЕРБ се противопостави на ДПС и прие предложението на БСП държавната партийна субсидия да стане 8 лева на глас. Въпреки това в законодателството остава възможността партиите да бъдат финансирани от бизнеса. Първоначално Министерският съвет предлагаше субсидията за 2020 г. да остане 1 лев на глас, но днес в кулоарите на парламента неофициално се заговори, че депутатите на Бойко Борисов са склонни да направят трик с кворума, за да се приеме предложението на БСП за 8 лева на глас. След това обаче ДПС публично обяви, че има скрита договорка между ГЕРБ и БСП и   не бе прието нито едно от предложенията . След повече от час разговори финансовият министър Владислав Горанов обяви, че \"Обединените патриоти\" настояват да се подкрепи предложението на БСП за 8 лева на глас - мнение, което ГЕРБ уважавала. Така с процедурни хватки, заради които ДПС заплаши с оставка председателя на парламента Цвета Караянчева и напусна залата, бе прието партийната субсидия за 2020 г. да е 8 лева на глас. \"За\" бяха 183 депутати от ГЕРБ, БСП, \"Обединени патриоти\" и \"Воля\", които подкрепиха на второ четене съответния текст в Закона за държавния бюджет за 2020 г.  Без субсидия за час и малко  Час и половина по-рано ГЕРБ отстояваше предложението субсидията да остане 1 лев на глас, но то бе подкрепено единствено от депутатите на Бойко Борисов и Веселин Марешки и не събра мнозинство, т.е. не бе прието на две гласувания. Отхвърлено, но само веднъж остана и предложението на БСП за 8 лева субсидия на глас, което бе подкрепено само от БСП и \"Обединени патриоти\", а ГЕРБ, ДПС и \"Воля\" бяха \"против\". Така за кратко се оказа, че в Закона за държавния бюджет за 2020 г. няма да има запис за държавната партийна субсидия, т.е.  такава няма да има . След повече от час консултации какво да се прави всички без ДПС демонстрираха воля субсидията да стане 8 лев на глас. Финансовият министър Владислав Горанов каза, че правителството е предлагало 1 лев на глас, но ГЕРБ уважава мнението на коалиционния си партньор \"Обединени патриоти\". Преди това и в ГЕРБ имаше мнения, че 1 лев на глас е популизъм, но не и смелост да бъдат повтаряни публично.  По разпореждане на премиера Бойко Борисов през лятото парламентът намали субсидията от 11 на 1 лев на глас. До предложението се стигна, след като \"Шоуто на Слави\" информира, че в продължение на години партиите са получавали не по 11, а по 13.23 лв. на глас. Заради намаляването на субсидията  след среща на ГЕРБ с Мустафа Карадайъ и Делян Пеевски от ДПС парламентът даде възможност партиите да бъдат финансирани от юридически лица . Какво иска ДПС  След като по-рано днес разобличиха скрита коалиция между ГЕРБ и БСП за увеличение на 8 лева на партийната субсидия, тази вечер депутатите от ДПС направиха всичко възможно това да не се случи. При първите гласувания бе поискана поименна проверка на народните представители в пленарна зала, за да не може да излязат депутатите от ГЕРБ, което да осигури по-нисък кворум за приемане на предложението на БСП. При обсъждането на текстовете от ДПС обаче заявиха, че са готови на дебат и казаха, че за малките партии е приемливо субсидията да бъде 10 лева на глас. Депутатите от движението дори гласуваха \"против\" двете предложения. След консултациите обаче ще разбра, че ще има прегласуване на предложението на БСП за субсидия от 8 лева на глас, което според някои е трето четене, но според други - възможно, защото текстът е гласуван само веднъж на второ четене. Депутати от ДПС се опитаха да направят всичко възможно да не се стигне до ново гласуване, а партийният лидер Мустафа Карадайъ дори обяви, че ДПС ще си преосмисли отношението си към някои депутати и партии. Накрая каза, че може да иска оставка на Цвета Караянчева, която нарушавала парламентарния правилник. Преди окончателното гласуване депутатите от движението напуснаха залата, а след това Карадайъ обяви, че е лъснало съглашателството между ГЕРБ и БСП. Така се разбра, че ДПС иска поне 10 лева на глас, но предпочита да няма субсидия, вместо да подкрепи предложението на БСП за 8 лева. Финалните гласувания днес не отменят възможността партиите да получават и дарения от юридически лица, която бе въведена след среща  на ГЕРБ с Мустафа Карадайъ и Делян Пеевски от ДПС . Заради нея БСП твърди, че има скрита коалиция между партиите на Бойко Борисов и Ахмед Доган.", "date": "2019.12.05", "title": "ГЕРБ се противопостави на Борисов и ДПС и подкрепи другите партии за субсидия от 8 лв. на глас"}
{"url": "https://www.dnevnik.bg/sviat/2019/12/05/4001841_sasht_obiaviha_nai-goliamata_nagrada_za_haker_za/", "text": "Държавният департамент на САЩ е готов да плати 5 млн. долара за информация, която може да доведе до залавянето на руснака Максим Якубец, който е в списъка на ФБР за десетте най-издирвани кибер престъпници. Това е най-голямата сума, обявявана по повод заподозрян в кибер престъпления, заедно с наградата за китаеца Ли Фънвей, помагал според САЩ на Иран да заобикаля западните санкции. Той е смятан за лидер на групата хакери Evil Corp (известна също като Dridex Gang), за която през 2015 г. се смяташе, че е предвождана от друг руснак - Евгений Богачьов (наградата за него бе 3 млн. долара). Групата е подозирана в кражба на над 100 милиона долара от банки. Затова САЩ обвиняват още 17 физически лица и 7 компании. По данни на министерството на финансите на САЩ Якубец е работил за руското контраразузнаване (Федералната служба за сигурност) през 2017 г. и през април миналата година се е опитал да получи разрешитилно за работа със секретна информация на ФСБ. Американците казаха днес, че въпреки това правителството в Москва е помагало много педантично на исканията от САЩ за проследяване на хакерите. Evil Corp е подозирана в разработване и разпространяване на вредоносната програма Dridex, с която са били заразени компютрите и мрежите на около 300 банки в над 40 държави. Затова днес САЩ включиха в списъка с най-издирваните от ФБР кибер престъпници друг член на групировката - Игор Тарушев, смятан за най-близък съратник на лидера. Всички санкционирани компании са регистрирани в Русия: ООО \"Бизнес-столица\", ООО \"Оптима\", ООО \"Трейд-инвест\", ООО \"Центр автообслуживания\", ООО \"Вертикаль\", ООО \"ЮНИКОМ\" и Evil Corp. Санкционираните лица (за участие във финансови операции на хакери) са още Алексей Башликов, Руслан Замулко, Давид Губерман, Карлос Алварес, Георгиос Манидис, Татяна Шевчук, Азамат Сафаров, Гулсара Бурхонова.      В разследването и издирването на групировката участват и британските служби. Според тях 32-годишният Якубец обича да кара суперскъпи коли и на регистрационния номер на ламборгинито му пише \"Крадец\" на руски. \"Якубец е истински престъпник от ХХI век\", заяви Браян Бенчикоски, помощник-главен прокурор на САЩ. \"Той напълно е заслужил мястото си в списъка на ФБР за най-издирваните кибер престъпници\". Dridex се появи през 2011 г. и след това непрекъснато се усъвършенства, за да прави без знанието и одобрението на собственици на банкови сметки финансови трансфери към бандата. Напоследък тази програма става известна като средство за рекет и на по-малки компании и организации, които нямат средства за модерна защита. Групата е атакувала не само банки в САЩ, но и млечна компания в Охайо, фирма за обработка на багажи в Ню Мексико и религиозен орден в Небраска. Само в страната загубите са 70 милиона долара. Според генералния директор на британската национална агенция за борба с престъпленията Лин Оуенс групата Evil Corp и Якубец \"представляват най-голямата криминална кибер заплаха за Обединеното кралство\". Осмина от членовете на групата вече са арестувани от британците.", "date": "2019.12.05", "title": "САЩ обявиха най-голямата награда за хакер за руснак, свързан със спецслужбите"}
{"url": "https://www.dnevnik.bg/biznes/2019/12/05/4001843_s_priemaneto_na_bjudjet_2020_deputatite_vuvedoha/", "text": "С окончателното приемане на проектозакона за бюджета за 2020 г. депутатите одобриха редактирана версия на новия регламент за собствениците на имоти, които се предлагат краткосрочно под наем чрез онлайн платформи. Предложението на депутатите Менда Стоянова от ГЕРБ и Валери Симеонов от \"Обединени патриоти\" предвижда собствениците на тези имоти да ги предлагат само ако са категоризирани по Закона за туризма или пък са регистрирани. Първоначалната идея бе да бъдат задължително категоризирани, но след негативни реакции текстът бе смекчен. Той се нанася в Закона за туризма, но чрез преходните и заключителните разпоредби на проектозакона за бюджета за 2020 г., което пред \"Дневник\" Менда Стоянова обясни с желанието на управляващите да осигурят приходи в бюджета (повече по темата  тук ). До 3 месеца след обнародването му собствениците на такива имоти трябва да се съобразят с новите правила. В приетите текстове се предвижда чрез съдебно решене да се спира достъпът от България до платформи, които предлагат нерегистрирани или некатегоризирани имоти. Мотивът на вносителите е, че целта е да се извадят от сивия сектор и да плащат данъци собствениците на тези имоти. Всичко по темата четете  тук . В края на деня почти нямаше дебати по текстовете от проектозакона с изключение на споровете, които предизвика размерът на партийната субсидия за следващата година. В крайна сметка депутатите решиха тя да е 8 лв. на действителен глас. Всичко по темата четете  тук . По-рано депутатите приеха минимално увеличение - от 10 лв., на доходите, за които се полагат помощи за отглеждане на дете. Така през 2020 г. помощи в пълен размер ще се полагат при средномесечен доход за предходните 12 месеца, по-нисък или равен на 410 лева на член от семейството. Ако този доход е между 410 и 510 лв. ще се ават 80% от помощта. Размерът на помощите обаче остава непроменен - 40 лева на дете. От опозицията отбелязаха, че предвид повишението на минималната работна заплата за пореден път от 1 януари тази стъпка не е значима. Депутатите решиха още през 2020 г. под формата на ваучери за храна работодателите да могат да раздадат общо 350 млн. лв. Първоначално заложената сума беше 320 млн. лв., но по предложение на Менда Стоянова, председател на бюджетната комисия, сумата бе завишена на 350 млн. лв. Въпреки протестите на БСП депутатите приеха, че приходите от концесията на летище \"София\" вместо да отидат по закон в т. нар. Сребърен фонд, ще бъдат отклонени за покриване задълженията на БДЖ. Държавата да може да поеме нов дълг до 2.2 млрд. лв., а държавният дълг да не може да надхвърли 23.1 млрд. лв., приеха още депутатите. От началото на следващата година НИМХ ще бъде второстепенен разпоредител с бюджетни средства, а неговият директор ще може да определя числеността и възнагражденията на персонала в рамките на одобрения бюджет за целта. Депутатите предвидиха 10 млн. лв. от бюджета да отидат за помощ на родителите на деца над 4 г., които задължително трябва да ходят на предучилищна подготовка. Парите са за покриване на таксите за това. С изменения в Закона за акцизите се въвежда видеонаблюдение в помещенията за производство и съхранение на етилов алкохол и тютюневи изделия и в тези, през които влиза и излиза персоналът.", "date": "2019.12.05", "title": "С приемането на бюджет 2020 депутатите въведоха регистрация за имотите в Airbnb"}
{"url": "https://www.dnevnik.bg/photos/2019/12/05/4001678_fotogaleriia_svetovnite_snimki_na_denia_-_5_dekemvri/", "text": "Коледната украса около \"Рокфелер център\" в Ню Йорк вече грее. Главната коледна елха в града има 50 хиляди многоцветни енергоспестяващи лампички, захранвани от слънчеви батерии. На върха е поставена звезда с диаметър 2.9 м и направена от 25 хиляди кристала \"Сваровски\". Традицията за коледната елха на площад \"Рокфелер плаза\" датира от 1933 г.", "date": "2019.12.05", "title": "Фотогалерия: Световните снимки на деня - 5 декември"}
{"url": "https://www.dnevnik.bg/sport/2019/12/05/4001879_roma_i_milan_spriaha_dostupa_na_koriere_delo_sport/", "text": "Два водещи италиански клуба спряха достъпа на \"Кориере дело спорт\" заради расисткия скандал, разразил се в четвъртък в Италия. Спортният всекидневник  излезе с водещо заглавие \"Черен петък\" на първа страница , като публикува снимки на Ромелу Лукаку от \"Интер\" и Крис Смолинг от \"Рома\" преди мача между двата състава в петък. Ходът бързо предизвика огромен отзвук по света, като \"Кориере дело спорт\" понесе много критики. \"Рома\" обяви, че заедно с \"Милан\" спират достъпа на журналистите от вестника до тренировъчните си бази до края на календарната година. За това време футболистите на двата отбора няма да участват в медийни активности с участието на изданието.    От \"Рома\" посочват, че в материала има антирасистко послание и затова спирането на достъпа на \"Кориере дело спорт\" е само до януари. Редакторът на вестника Иван Дзадзарони заяви, че не вижда какво расистко има в заглавието. \"Знаете ли колко подобни заглавия съм писал за 40 години? Защо трябва да се обяснявам пред интернет?\" Според него поставянето на Лукаку и Смолинг на челната страница е достатъчно силно послание. \"Те са отлични футболисти, двамата играха в \"Манчестър юнайтед\", а \"Черния петък\" е навсякъде сега заради продажбите. Така че защо да не го използвам?\" Самият Лукаку заяви, че това е най-глупавото заглавие, което е срещал. \"Продължавайте да подклаждате негативизъм и проблема с расизма, вместо да говорите за хубавия мач, който ще се играе на \"Сан Сиро\" между два големи отбора\".", "date": "2019.12.05", "title": "\"Рома\" и \"Милан\" спряха достъпа на \"Кориере дело спорт\" заради расисткия скандал"}
{"url": "https://www.dnevnik.bg/sviat/2019/12/05/4001179_purviiat_vot_za_impiichmunt_na_trump_moje_da_e_predi/", "text": "Долната камара на американския Конгрес вероятно ще гласува още преди Коледа за отстраняване на Доналд Тръмп от власт заради няколко нарушения, които бяха определени като подкупване на чуждестранен лидер да се намеси в американските избори в полза на президента. В доминираната от опозиционните демократи Камара на представителите вотът почти сигурно ще бъде в полза на т.нар. импийчмънт. След това с процедурата е длъжен да се заеме Сенатът, който единствен има право да вземе последното и не подлежащо на обжалване решение. Доминирането на републиканците сенатори едва ли ще допусне Тръмп, с когото се асоциира практически цялата партия, да влезе в историята като първият отстранен по този начин президент на САЩ. В четвъртък председателят на долната камара Нанси Пелоси обяви, че конгресмените започват да пишат конкретните обвинения, по които да се гласува, защото \"президентът не ни остави никакъв избор\". В понеделник ще има публични изслушвания в комисията по правните въпроси и до края на следващата седмица там ще се гласува. На 12 декември, четвъртък, е вероятно формалните обвинения да бъдат внесени за гласуване в пленарна зала на Камарата на представителите. След това конгресмените имат една седмица до 20 декември, когато обикновено камарата се разпуска за празниците до 7 януари 2020 г. В петък в 17 часа местно време изтича срокът, в който президентът и екипът му трябва да отговорят дали ще го защитават следващата седмица. Досегашната им позиция е, че всичко това е едиин политически цирк, измама и лов на вещици, който те нямат намерение да легитимират с присъствието си.", "date": "2019.12.05", "title": "Първият вот за импийчмънт на Тръмп може да е преди Коледа"}
