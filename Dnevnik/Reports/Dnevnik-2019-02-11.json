{"url": "https://www.dnevnik.bg/sport/2019/02/11/3388738_kremul_shte_e_trudno_niakoi_da_napravi_po-dobra/", "text": "Игрите в Сочи 2014 остават най-добрите олимпийски игри и ще е много трудно друга държава да надмине този успех. Това заяви говорителят на Кремъл Дмитрий Песков пред журналисти, цитиран от ТАСС. \"Мисля за игрите (в Сочи) като за най-добрите в цялата история. Вярвам, че няма да е лесно да се повтори успехът на Руската Федерация по отношение на организацията - независимо дали става дума за летни или зимни игри\", каза Песков. Сочи прие зимните олимпийски и параолимпийски игри през февруари и март 2014 г. Песков добави, че Русия е подобрила отношенията си с международните федерации след допинг скандала от последните години. \"Нашите спортни власти поддържат постоянна връзка с международните си колеги и, както всички знаете, беше постигнат пробив в тази сфера, тъй като успяхме да обърнем страницата на обтегнатите отношения с международната спортна общност\", заяви Песков. Говорителят на президентството добави, че предстои да бъде свършена още работа. И каза, че Русия ще покаже \"най-висока прозрачност\" по обсъжданите теми. Наскоро  страната се размина без ново, по-тежко наказание от Световната антидопингова агенция (WADA) .", "date": "2019.02.11", "title": "Кремъл: Ще е трудно някой да направи по-добра олимпиада от Сочи 2014"}
{"url": "https://www.dnevnik.bg/sviat/2019/02/11/3388547_izbiratelnata_komisiia_v_tailand_othvurli_sestrata_na/", "text": "Кандидатурата на принцеса Уболратана, най-голямата сестра на краля на Тайланд Маха Ваджиралонгкорн, за премиер на парламентарните изборите на 24 март беше официално отхвърлена днес от Избирателната комисия на кралството, предадоха ДПА и \"Ройтерс\". Комисията разпространи днес списъка на подходящи кандидати за премиер от 45 партии и 67-годишната принцеса не е сред тях. Решението бе взето три дни след като \"Тай Ракса Чарт\" - партия, основана неотдавна от бившия премиер Таксин Шинаватра, номинира принцесата за свой кандидат за премиер, което е безпрецедентен случай в тайландската политика. Опитите за издигане на кандидатурата на принцесата, което да доведе до политическо помирение в страната, бяха осуетени от краля, който издаде в петък указ, постановяващ, че никой член на кралското семейство не може да заема политически пост,  и нарече кандидатурата ѝ неподходяща . Традиционно кралската фамилия в Тайланд винаги е стояла \"над политиката\" и не се е намесвала в политическия живот.", "date": "2019.02.11", "title": "Избирателната комисия в Тайланд отхвърли сестрата на краля като кандидат за премиер"}
{"url": "https://www.dnevnik.bg/biznes/2019/02/11/3388545_mirolio_otvaria_magazini_na_dika_vuv_franciia/", "text": "Италианецът Едоардо Миролио, който развива бизнес в България, планира да открие 24 фирмени магазина на модната марка DiKa във Франция, съобщава  \"Капитал\" . Бизнесменът купи марката през миналата година. Българската модна марка DiKa се настанява в магазините на френска търговска верига, чиито обекти са в процес на ликвидация. Няколко месеца тестово са продавани модели във Франция и резултатите се оказали обнадеждаващи.  На 13 февруари ще бъде открит магазинът на DiKa в Париж на емблематичната търговска улица Rue de Renne.  Плановете на италианския предприемач с български паспорт включват и откриване на нови магазини на DiKa в България, предстои да бъде открит фирмен магазин в Бургас, а на по-късен етап и във Варна. От януари работи аутлет в София, с което магазините на DiКа в столицата стават четири.", "date": "2019.02.11", "title": "Миролио отваря магазини на DiKa във Франция"}
{"url": "https://www.dnevnik.bg/sviat/2019/02/11/3388552_srubskata_opoziciia_obiavi_boikot_na_parlamenta_i/", "text": "Опозиционните партии в Сърбия започват бойкот на работата на парламента, за да протестират срещу управлението на Сръбската прогресивна партия (СНС) и президента Александър Вучич, предадоха телевизия N1 и \"Ройтерс\". Те ще са в парламентарната сграда, но няма да участват в пленарните заседания, а вместо това ще дават брифинги и пресконференции. Опозицията от години нарича управлението на Вучич и СНС авторитарно и ги обвинява в потискане на медийните свободи и атаки срещу политически противници и журналисти. Противниците на управляващите мотивират решението си с желание да се съобразят с протестиращите и с искане за \"нормална Сърбия\". Протестите, които продължават всяка седмица в Белград и други градове, започнаха през есента, след като бе пребит опозиционният лидер Борко Стефанович. Оттогава демонстрациите събраха партиите от иначе разединената и гледаща в различни посоки опозиция и хиляди недоволни от управлението. Самият Вучич не е изключвал варианта да бъдат свикани избори според сръбски медии. Той същевременно каза преди няколко месеца, в началото на протестите, че дори участниците в тях да са \"пет милиона\", няма да се съобрази с исканията. Оттогава изразът \"един от пет милиона\" е част от митингите. Решението на опозицията няма да спре работата на парламента, който има мнозинство от 160 депутати (при общо 250 представители). Освен удар по доверието към парламента действията им може да внесат и смут в работата му - днес лидерите на опозиционните партии смятат да говорят в кулоарите на парламента на всеки половин час, докато трае заседанието му в пленарната зала.", "date": "2019.02.11", "title": "Сръбската опозиция обяви бойкот на парламента и поиска избори"}
{"url": "https://www.dnevnik.bg/sport/2019/02/11/3388568_levski_produlji_bulgarskata_selekciia_s_junoshata_si/", "text": "Левски\" привлече трето ново попълнение в рамките на 10 дни, след като подписа договор с опитния Живко Миланов. Защитникът разтрогна договора си с шампиона на Кипър АПОЕЛ (Никозия) и подписа със сините за година и половина. Миланов е на 34 години и ще играе в трети различен период за сините. Защитникът беше част от тима между 2003 и 2009 г., след което премина в румънския \"Васлуй\". Последва престой в \"Том\" (Томск), преди през 2015 г. Миланов да подпише отново за кратко с родния си тим. Между 2016 и 2019 г. бранителят беше част от АПОЕЛ. Миланов е четвъртият нов на \"Герена\", като през тази зима пристигнаха само български играчи. През декември в тима се завърна друг юноша -  Николай Михайлов . От началото на 2019 г.  Мартин Райнов  и  Валери Божинов  също подписаха със сините. В кариерата си Миланов има 188 мача и 11 гола за \"Левски\" във всички турнири. Той е трикратен шампион на България (2006, 2007 и 2009 г.). Защитникът има още три купи и три суперкупи.", "date": "2019.02.11", "title": "\"Левски\" продължи българската селекция с юношата си Живко Миланов"}
{"url": "https://www.dnevnik.bg/sport/2019/02/11/3388535_nagrevaemite_cigari_-_vratichkata_british_amerikan/", "text": "Вторият най-успешен отбор в историята на Формула 1 - \"Макларън\", обяви партньорство с тютюневия холдинг \"Бритиш американ табако\" (БАТ) преди началото на сезон 2019. Британският тим съобщи, че договорът е дългогодишен, без да се разкриват параметри по него. Партньорството между двете компании ще се фокусира върху промотиране на продуктите с намален риск за здравето – нагреваемите цигари. БАТ инвестира много в тази ниша в последните години и чрез \"Макларън\" ще получи възможност за голяма реклама, коментира \"Ройтерс\". \"Многогодишното партньорство е съсредоточено върху ускоряването на трансформиращата се БАТ, използвайки портфолиото си от продукти, които предлагат на потребителите на никотин и тютюн по-добро утре\", съобщиха от \"Макларън\". През 2018 г. от БАТ обявиха , че приходите от иновативни тютюневи устройства (общо нагреваеми и електронни цигари) са 900 млн. паунда. Целта на компанията е до 2030 г. 30% от приходите ѝ да идват от този сегмент, а до 2050 г - 50% от приходите. Рекламата на цигари и тютюневи изделия във Формула 1 е забранена от 2011 г., но БАТ и \"Макларън\" използват вратичка за завръщането на компанията в спорта. По модела на \"Ферари\" При обявяването на партньорството на сайта на \"Макларън\" вместо логото на \"Бритиш американ табако\" се появи слоганът A Better Tomorrow (По-добро утре), което е една от кампаниите на компанията за намаляване на традиционните цигари и преминаване към иновативни тютюневи устройства. Ходът е подобен на \"Ферари\" и  дългогодишния партньор на Скудерията \"Филип Морис\" . Най-голямата тютюнева компания в света е партньор на \"Ферари\" от няколко десетилетия, но логото на най-известния ѝ бранд \"Марлборо\" изчезна от 2011 г. заради забраната. Въпреки това \"Филип Морис\" продължава да дава по около 100 милиона долара на година на италианския тим. От средата на 2018 г. на болидите на Скудерията се появи логото Mission Winnow. Това е кампания на \"Филип Морис\", свързвана именно с тютюневи продукти. От Формула 1 и Международната автомобилна федерация (ФИА) позволиха Mission Winnow да се появи на болидите. В момента обаче в Австралия тече разследване срещу рекламната кампания. От \"Ферари\" отрекоха всякаква връзка с тютюневите продукти. Неуспешна авантюра със спорта Договорът между \"Бритиш американ табако\" и \"Макларън\" е завръщане на британската компания в спорта. Между 1999 и 2005 г. тя имаше собствен тим във Формула 1 - \"Бритиш американ рейсинг\" (БАР), който впоследствие се превърна в \"БАР Хонда\". От 2006 г. \"БАР\" стана заводски тим на \"Хонда\", а тютюневият холдинг зае периферна роля заради навлизащите рестрикции за реклама, преди да се оттегли напълно година по-късно. В рамките на шест сезона \"Бритиш американ рейсинг\" записа 118 старта във Формула 1 без нито една победа. Тимът се задоволи с два полпозишъна и 15 подиума, и общо 227 точки. Тимът привлече повече внимание с интересното оцветяване на своите болиди. През 1999 г. БАР искаше да използва две различни разцветки на болидите на Жак Вилньов и Рикардо Зонта с два от брандовете на холдинга – едната с цветовете на \"Лъки Страйк\", а другата с тези на \"555\". В крайна сметка ФИА не разреши и болидът оцветен наполовина в бяло-червено и наполовина в синьо-жълто. По неофициални данни за шест години във Формула 1 \"Бритиш американ табако\" е инвестирал около 1 милиард долара в отбора си. Цигарените компании и Формула 1 – бизнес за милиарди Тютюневите холдинги са сред най-дългогодишните партньори на Формула 1 и компаниите, инвестирали най-много пари в най-престижната автомобилна надпревара. Най-известна е връзката между тимовете от Формула 1 и компанията \"Филип Морис\" чрез най-известния ѝ бранд \"Марлборо\". Компанията за производство на тютюневи изделия с най-големи приходи за последните 45 години влиза във Формула 1 преди четири десетилетия. Първоначално \"Марлборо\" влиза в спорта като спонсор на екипа на BRM през 1972 г., а през следващите две години е партньор на \"Франк Уилямс рейсинг\", регистрирайки отбора му като \"Исо-Марлборо\". От 1974 г. започва едно от най-успешните партньорства във Формула 1 с  \"Макларън\" , продължило точно 23 години. В този период английският отбор печели титлата при пилотите девет пъти. Паралелно \"Марлборо\" работи и с \"Ферари\" от 1973 г., но поставя логото си само на каските и гащеризоните на пилотите. През 1984 г. компанията става официален спонсор на отбора, след като Енцо Ферари разрешава на червените болиди да се появяват лога на спонсори. От 1997 г. тютюневият гигант става основен спонсор на тима от Маранело, а името на отбора се променя на \"Скудерия Ферари Марлборо\". През 2005 г. двете страни удължиха своето партньорство с още седем сезона. Това се случи в период, когато рекламата на тютюневи продукти стана напълно забранена в Европейския съюз. \"Ферари\" нямаше право да рекламира \"Марлборо\" на пистите в Европа, с изключение на  Монако  (в княжеството това е позволено – бел. ред.). Където рекламата беше забранена, на болидите имаше просто огромен бял трапец, символизиращ логото на компанията. Впоследствие площта беше заета от огромен баркод на \"Марлборо\". От ръководството на спорта забраниха това официално през 2011 г. Според официалните данни между 2005 и 2011 г. обаче \"Ферари\" е получил над 1 млрд. долара въпреки забраната да рекламира цигари в Европейския съюз. Сред компаниите, които рекламираха във Формула 1 в последните 30 години са още Gauloises, Mild Seven, West, Wilson, Benson & Hedges, Camel и Rothmans.", "date": "2019.02.11", "title": "Нагреваемите цигари - вратичката \"Бритиш американ табако\" да се върне във Ф1"}
{"url": "https://www.dnevnik.bg/evropa/evropeiski_parlament/2019/02/11/3388554_antievropeiskite_partii_moje_da_paralizirat_es_sled/", "text": "Антиевропейските партии са напът да спечелят онази една трета от местата в Европейския парламент, която им е необходима, за да възпрепятстват дейностите, да подкопаят сигурността и отбраната на Европа и да сеят раздор, който може постепенно да разруши ЕС. Това показва  анализ  на Европейския съвет за външна политика (ЕСВП), озаглавен \"Европейски избори 2019: Как антиевропейските партии планират да разрушат Европа и как да бъдат спрени\". Той представлява най-подробното досега проучване за влиянието на антиевропейските партии преди изборите за Европейски парламент през месец май. Докладът е изготвен с участието на мрежа от асоциирани изследователи в държавите членки, интервюта с политически партии, политици и експерти, както и чрез анализи на тенденциите в сегментирането на гласоподаватели и партийни програми. Проучването проследява какъв е залогът във всяка държава членка ( ) и какво влияние може да имат антиевропейските партии по ключови въпроси като търговията, сигурността, климатичните промени и бюджета на ЕС, ако си сътрудничат в Европейския парламент. В доклада се предупреждава, че въпреки разделенията между антиевропейските партии те вероятно ще работят заедно, за да попречат на европейското сътрудничество и за да предотвратят действия срещу държави членки, които нарушават ценностите на ЕС. В него се заключава още, че тазгодишните избори за евродепутати ще бъдат най-важните досега и че бъдещето на Европа като международна сила, способна да гарантира сигурност и просперитет за гражданите си, е поставено на карта. -  , като оказват натиск за край на санкциите срещу Русия, като отслабят репутацията на НАТО и като поискат национален, а не европейски отговор на икономическите заплахи, идващи от Китай и САЩ. -  , като блокират процедурите по чл. 7 в Европейския парламент и компрометират способността на Европа да защитава вътрешната демокрация и да работи срещу нарушенията на човешките права. Такива процедури  са задействани срещу Полша и Унгария  заради опасения за спазването на европейските ценности в двете страни. -  , пречейки на преговорите или ратификацията на споразумения за свободна търговия като това с Великобритания след Брекзит. Според доклада търговската политика ще бъде предпочитаната спорна област за намеса от антиевропейските партии. -  , стремейки се към връщане на строгия контрол по вътрешните граници като основно решение на проблема с миграцията в ЕС. -  , настоявайки за оттегляне на техните страни и на ЕС като цяло от многостранни споразумения, например Парижкото споразумение за климата. -  , проваляйки бюджетните преговори, блокирайки избора на даден еврокомисар и използвайки платформата, която им дава Европейският парламент, за да настояват за референдуми в държавите членки на принципа \"вън или вътре\". -  . Евентуален успех на евроизборите може да се използва като трамплин за победа на национални избори. Най-големият ефект от изборите за Европейски парламент ще бъде една вълна от национални избори през 2019 в Дания, Естония и Словакия, в които има вероятност да се образуват коалиции с националисти, което от своя страна ще затрудни работата на Европейския съвет. Според доклада проевропейските сили трябва да разширят дебата, за да покажат реалната щета от програмите на антиевропейските партии в различни политики. В повечето държави теми от националната политика ще доминират по време на кампаниите, а миграцията ще бъде единственият важен въпрос в много държави членки, с изключение на Португалия, Ирландия и Литва. Традиционните консервативни партии трябва да се въздържат от това да приемат възгледите на крайнодесните и да се включват в коалиции с тях, се препоръчва в доклада. Фокусът на традиционните партии трябва да е насочен към отговора на тревогите на избирателите в областта на външната политика, климата, сигурността, отбраната, растежа и работните места, където националистите са разделени и не могат да кажат много. Основните битки в България Повечето българи гледат на изборите за Европейски парламент като на продължение на националната политика или като на репетиция за следващите парламентарни избори, а не като на период за задълбочен размисъл за ЕС и членството на България в съюза, се казва в анализа. Според някои експерти резултатът от изборите за Европейски парламент през май ще покаже дали в страната са необходими предсрочни избори. Това повишава залога за вота през 2019 г. и може да увеличи избирателната активност, която през 2014 г. бе по-висока (36%) в сравнение с повечето държави в Централна и Източна Европа. Кампанията за евроизборите в България ще се фокусира върху смесица от национални и европейски въпроси. Управляващите дясноцентристи вероятно ще се концентрират върху следващата многогодишна финансова рамка на ЕС, както и върху кохезионната политика с позитивно послание за следващия кръг европейски инвестиции в България. Те може да обещаят и допълнителен напредък по въпроса за членството на страната в еврозоната и в Шенген. Основната опозиционна Българска социалистическа партия и \"Обединени патриоти\", по-малкият партньор в управляващата коалиция, може да се фокусират в по-голяма степен върху миграцията и защитата на границата, възползвайки се от засилването на антибежанските настроения в страната. Възможно е те да отправят критики и към политиката на ЕС спрямо Русия, предвид в голяма степен проруската им ориентация. Сред българските партии има консенсус, че перспективата за Европа на много скорости трябва да се избягва. Някои фракции в двете основни партии (особено в БСП и в по-малка степен в ГЕРБ) завиха остро към консервативни, националистки и дори евроскептични позиции през последните години, следвайки курса на Виктор Орбан в Унгария, се казва още в анализа. Според него в България има политици, които са силно евроскептични, особено в \"Обединени патриоти\", представляващи хлабава коалиция на три националистки партии. С 9% подкрепа в проучванията, те се надяват да спечелят едно евродепутатско място. Трите партии в \"Обединени патриоти\" са в различни степени проруски и евроскептични. В доклада се припомнят и вътрешните конфликти в коалицията. Стратегическа грешка Битката на идеи между европейците несъмнено ще продължи и след изборите за Европейски парламент, се казва в заключенията на доклада. Резултатът от вота през май обаче в голяма степен ще очертае границите на тази битка в предстоящите години. Ключовите битки през май 2019 г. ще се състоят в Германия, Франция, Италия, Полша и Испания, които заедно имат повече от 50% от евродепутатските места. За запазването на проевропейско мнозинство в ЕС в средно- и дългосрочен план ще е необходимо да се спре възходът на националистите навсякъде, от Швеция и Холандия, до Естония и Хърватия. Ако проевропейските партии и групи позволят на евроскептиците да грабнат инициативата и да определят рамката на дискусията, както и да спечелят допълнителен импулс у дома, това ще е стратегическа грешка, от която няма да могат да се възстановят.", "date": "2019.02.11", "title": "Антиевропейските партии може да парализират ЕС след евроизборите, сочи доклад"}
{"url": "https://www.dnevnik.bg/razvlechenie/2019/02/11/3388488_risuvat_li_robotite_elektroovce/", "text": "Могат ли роботите да бъдат креативни? Британският галерист Айдън Мелър се надява да даде отговор на този въпрос с Ай-Да - \"женски\" робот. Неговите създатели твърдят, че той ще може да рисува хора с молив в механичната си ръка, съобщава \"Ройтерс\". Мелър наблюдава финалния етап от конструирането на робота от екип от инженери в Корнуел. Името Ай-Да идва от британската математичка и пионер в областта на програмирането Ада Лъвлейс. Мелър нарича робота \"първия ултрареалистичен робот-артист с изкуствен интелект\". \"Тя ще може да прави скици, а след това се надяваме да разработим технология, благодарение на която да може да рисува и с бои\", казва Мелър, след като вижда как специалисти вдъхват внимателно живот на изкуствената глава на Ай-Да, прикрепяйки косъм по косъм нейните вежди. Като един истински артист роботът ще може да общува с публика, да задава и да отговаря на въпроси. За момента главата му може и да изглежда безплътна, но движенията му за много живи. Камери в очите на Ай-Да ще разпознават човешките черти и тя ще може да следи с поглед хората, да отваря и затваря устата си. Ако някой се приближи до нея прекалено много, тя ще се отдръпне назад, а веждите й ще мигат, сякаш е в шок. Ай-Да ще може и да имитира израженията на хората около нея. Роботът ще бъде с дълга черна коса, кожа от силикон и 3D принтирани зъби и венци. Специално разработен софтуер ще придава допълнителна експресивност на чертите и мимиките на Ай-Да, като в същото време ще позволи тази технология да се вмести в малкия размер на едно човешко тяло. Ай-Да ще дебютира с първата си изложба през май в Оксфордския университет, а през ноември нейни произведения ще бъдат показани и в Лондон.", "date": "2019.02.11", "title": "Рисуват ли роботите електроовце"}
{"url": "https://www.dnevnik.bg/bulgaria/2019/02/11/3388599_video_drugite_novini/", "text": "БДЖ ще дава информация за движението на влаковете в реално време.", "date": "2019.02.11", "title": "Видео: Другите новини"}
{"url": "https://www.dnevnik.bg/bulgaria/2019/02/11/3388562_lozan_panov_poiska_disciplinarno_nakazanie_za/", "text": "Да бъде дисциплинарно наказан председателят на Апелативния специализиран съд /АСпС/ Георги Ушев за това, че е накърнил основната роля на съда като независим безпристрастен арбитър. Това предложение отправя председателят на Върховния касационен съд Лозан Панов до Съдийската колегия на Висшия съдебен съвет, като посочва две нарушения на шефа на Апелативния специализиран съд. Предложението на Панов е въз основа на данните, съдържащи се в доклада на  комисията на ВКС,  изпратена от него да извърши проверка на организацията на делата в АСпС по мерките за неотклонение на подсъдимите Десислава Иванчева и Биляна Петрова. Първото нарушение се изразява в това, че извън кръга на своите служебни правомощия като председател на по-горестоящ съд Ушев е дал устно разпореждане на съдия от по-долустоящ съд (съдията по делото \"Иванчева\" Иво Хинов от Специализирания наказателен съд, който на 28 ноември м.г. промени мярката за неотклонение на двете подсъдими в домашен арест - бел. ред./. Фактическите и правни действия по посоченото дело не съответстват на нормативни разпоредби, нито на установена съдебна практика, се казва в съобщението на ВКС за предложението на Панов. По-конкретно - Ушев посетил докладчика по делото след постъпване на частен протест от прокурора и искане за спиране на изпълнението на домашния арест, като при това посещение го е уведомил за необходимостта особеното искане да се администрира възможно най-бързо и да се изпрати на АСпС поради спешността на исканото произнасяне. Това поведение като административен ръководител на по-горестоящ съд представлява намеса в работата на съдия от по-долустоящ съд, която не се основава на законови правомощия, включително такива, касаещи администрирането на делата и жалбите или протестите, посочва Панов. Още повече, че че в случая не е установено бездействие от страна на докладчика по делото, нито забавено или несвоевременно извършване на дължимите действия по изготвяне на протокола от съдебното заседание, подписването му и т. н.), нито по администрирането на постъпилия протест от прокурора. Според него с действията си ръководителят на АСпС е допуснал безпрецедентно накърняване на основната роля на съда на независим и безпристрастен арбитър за осъществяване на правораздавателната дейност при спазване на принципите на справедливост и точно прилагане на законите спрямо всички страни в процеса. Второто нарушение е, че делото в апелативния спецсъд по протеста на прокурора срещу изменението на мярката за неотклонение в домашен арест е образувано при поредица нарушения. Сред тях и най-същественото - че е липсвал все още годен съдебен акт за изменените меркит за неотклонение на подсъдимите, подписан от съдебните заседатели и съдебния секретар съгласно чл. 311, ал. 2 от НПК  Тъй нареченият \"частичен протокол\" не представлява официален съдебен акт, обективиращ волята на съда, уточнява Панов. Преди месец Лозан Панов сезира по същия повод и Прокурорската колегия на ВСС, като поиска тя да излезе със становище по повод писмото на четиримата прокурори до Георги Ушев, в което мву препоръчвахга да не предоставя делото Иванчева на проверяващата комисия от ВКС. Прокурорската колегия обаче прецени, че това не е намеса в независимостта на съда, нито осуетяване на проверката в Апелативния спецсъд..", "date": "2019.02.11", "title": "Лозан Панов поиска наказание за шефа на Апелативния спецсъд за накърняване ролята на съда"}
{"url": "https://www.dnevnik.bg/biznes/2019/02/11/3388594_goranov_ne_izkljuchva_da_se_udulji_srokut_za_smiana_na/", "text": "Министърът на финансите Владислав Горанов не изключва възможността да бъде удължен срокът, в който фирмите, регистрирани по ДДС, трябва да сменят касовите апарати и софтуера с цел печалбите да бъдат отчитани в реално време. Според Наредбата на приходната агенция това трябва да се случи до края на март, но днес от Българската стопанска камара поиска отсрочка, съобщава БНР. Нито фирмите, нито софтуерните компании могат да се справят в указания срок, заяви Станислав Попдончев от камарата. \"Наистина е необходимо време на бизнеса, за да се справи и със софтуерите, и с фискалните устройства, а което е и най-важно - с организацията на самата работа\", обяви той. В отговор финансовият министър посочи, че ако се установи, че действително фирмите няма да успеят да се справят, \"можем да проявим гъвкавост, но все още в диалог работим с бизнеса, за да установим достатъчен ли е срокът\". \"Дотолкова, доколкото не сме чули упреци към самата наредба само по отношение на сроковете, ще ги дебатираме. Ако се окаже, че обективно не могат да се справят, ще проявим гъвкавост, разбира се, в това отношение, защото не можем да рискуваме търговския оборот\", обясни Горанов, цитиран от държавното радио. Финансовият министър Владислав Горанов обаче подчертава, че предмет на обсъждане е единствено и само срокът за влизане в сила на новите правила.", "date": "2019.02.11", "title": "Горанов не изключва да се удължи срокът за смяна на касовите апарати"}
{"url": "https://www.dnevnik.bg/evropa/2019/02/11/3388635_bulgariia_e_vtora_v_es_po_dial_na_jenite_v_naukata_i/", "text": "България е на едно от водещите места в ЕС по най-голям дял жени в областта на науката и техниката. Страната си поделя по този показател второто място заедно с Латвия. Това сочат публикувани днес данни на Евростат за заетостта по полове в тези области, цитирани от БТА. Водещата страна по този показател според изследването е Литва с дял на жените в науката и техниката от 57 процента. България и Латвия си разделят второто място (с по 53 процента), следвани от останалите две страни от ЕС, където жените са мнозинство от заетите в науката и техниката - Португалия (51 процента) и Дания (малко над 50 процента). На обратния полюс са Люксембург и Унгария, където делът на заетите в науката и техниката жени е едва по 25 процента, изпреварвани с малко от Финландия (29 процента), Германия (33 процента) и Австрия (34 процента). Като цяло от заетите в ЕС общо около 18 милиона души в тези области жените са 41 процента. Данните на Евростат бяха оповестени днес по случай Международен ден на жените и момичетата в науката, 11 февруари.", "date": "2019.02.11", "title": "България е втора в ЕС по дял на жените в науката и техниката (графика)"}
{"url": "https://www.dnevnik.bg/sport/2019/02/11/3388619_pistata_jirardeli_v_bansko_e_zatvorena_za_turisti/", "text": "Пистата \"Жирардели\" в ски зона \"Банско\" е затворена за туристи заради подготовката за стартовете от Световна купа по ски алпийски дисциплини, съобщи маркетинг директорът на ски зоната Иван Обрейков, цитиран от БТА. Той посочи, че пистата \"Томба\" все още е отворена, но и тя ще бъде подготвена за състезанията. Банско ще приеме три старта от Световната купа от 22 до 24 февруари. \"Подготовката трябва да приключи до 19 февруари. Разполагаме с общо 17 писти, така че останалите 15 са в работен режим и могат да се ползват от любителите на зимните спортове. Пистата се напоява обилно с вода, след което се обработва със специализирани машини. Целта е да замръзне на поне 50-60 сантиметра, за да бъдат устойчиви трасетата\", обясни Обрейков. За подготовката се грижат повече от 100 души от Българската федерация по ски, военнослужещи от 101-ви алпийски полк на Българската армия и студенти от Националната спортна академия. Предстои да бъдат изградени трибуните с капацитет от 2800 места. Очакват се общо 350 души от официалните екипи, като от тях 150 са състезателите, а 200 са помощният персонал. Дневните билети за стартовете от Световна купа в Банско  струват по 40 лева . Българският курорт ще приеме Световната купа за шести път. Досега три пъти в Банско са се провеждали състезания при жените (2009, 2012 и 2015 г.), и два пъти при мъжете (2011 и 2012 г.). На 22 февруари е алпийската комбинация, ден по-късно е стартът в супер-Г, а уикендът завършва с гигантски слалом, в който ще участват  Алберт Попов  и Камен Златков. Пистата \"Жирардели\" носи името на бившия състезател Марк Жирардели, който  преди два месеца се обяви за мажоритарен собственик на концесионера на ски-зоната в Банско \"Юлен\" АД .", "date": "2019.02.11", "title": "Пистата \"Жирардели\" в Банско е затворена за туристи заради Световната купа"}
{"url": "https://www.dnevnik.bg/sport/2019/02/11/3388585_snimka_na_denia_edna_smachkana_flanelka_ili_kak_levski/", "text": ", но снимката на защитника с екипа на сините предизвика повече реакции от самия трансфер на 34-годишния играч. Видимо измачканата фланелка на бранителя доведе до възмущение сред голяма част от привържениците на сините в профила на клуба във \"Фейсбук\". \"Де да беше само тениската, за съжаление всичко в клуба е докарано до това състояние, омачкано, мръсно, не подредено, окаяно\", написа един фен, докато друг добави \"DMS ютия\".", "date": "2019.02.11", "title": "Снимка на деня: Една смачкана фланелка, или как \"Левски\" си вкара автогол"}
{"url": "https://www.dnevnik.bg/bulgaria/2019/02/11/3388665_goranov_e_podkrepil_bartera_s_vaksinite_za_koito_petur/", "text": "Финансовият министър Владислав Горанов е подкрепил финансовата обосновка за бартера с ваксините между България и Турция от 2015 г., стана известно на днешното заседание по делото срещу бившия министър на здравеопазването в кабинета \"Борисов 2\" Петър Москов. Горанов коментира пред медиите, цитиран от БТА, че в нея не е посочена необходимост от допълнителни разходи от бюджета на Министерството на здравеопазването. Финансовият министър беше свидетел по делото срещу бившия здравен министър Москов и заместника му Адам Персенски за договора, сключен за доставка на ваксините \"Пентаксим\", \"Еувакс Б\" и \"Тетадиф\". Обвинението твърди, че щетата за бюджета е 325.2 хил. лв. Горанов допълни, че съдът ще прецени дали е било редно да се прави този бартер на ваксини и дали е настъпила щета за бюджета.  В процеса свидетелстваха още вицепремиерът Томислав Дончев, бившият министър на транспорта в настоящия и предходния кабинет \"Борисов\" Ивайло Московски, както и бившият икономически министър Божидар Лукарски, съобщи Би Ти Ви. Томислав Дончев обясни процедурата за взимане на \"неприсъствено решение\" от страна на Министерския съвет и каза, че щом е подписал решението за ваксините, значи не е открил нищо смущаващо в документите към него. Вицепремиерът коментира още, че такива решения се взимат рядко и при спешност, съобщи БТА. Премиерът Бойко Борисов не се яви да свидетелства в процеса заради неотложен ангажимент, съобщи Би Ти Ви. Той е помолил да бъде изслушан в друг ден. Обвинението срещу Москов е за сделката за ваксините от Турция през 2015 г., при която бюджетът е ощетен с над 325 хил. лв.  Разследването по случая започна  малко след като вторият кабинет на Борисов подаде оставка през ноември 2016 година. Москов е на съд за това, че в ситуация на недостиг уреди бартер с Турция на ваксина за деца. ", "date": "2019.02.11", "title": "Горанов е подкрепил бартера с ваксините, за които Петър Москов е обвиняем"}
{"url": "https://www.dnevnik.bg/sviat/2019/02/11/3388584_kitaiskite_giganti_vse_poveche_oformiat_svetovnata/", "text": "Страхът от доминацията на някой китайски гигант стана причина една френска и една германска компания за производство на влакове да се опитат да обединят сили, за да създадат европейски промишлен първенец. Сливането на Alstom и Siemens бе блокирано от ЕС в четвъртък, но притесненията, породени от всепоглъщащата мощ на огромните, често държавни китайски компании, не се ограничават само до железопътния сектор. Ето някои от областите, в които китайски компании контролират голям дял от световния пазар. Железопътен сектор Китайската държавна CRRC е най-големият в света производител на влакове. Нейните локомотиви и вагони се поръчват навсякъде - от Бостън до Филаделфия, Камбоджа и Колумбия, а сред клиентите й са емблематичното лондонско метро и германската Deutsche Bahn. Само годишните ѝ приходи от 26 млрд. евро (29 млрд. долара) надхвърлят приходите на трите водещи компании в сектора Bombardier, Siemens и Alstom, като всяка има приходи около 9 млрд. годишно. Агрохимия Държавната ChemChina се превърна в един от световните производители на семена и пестициди, когато придоби швейцарския гигант в сектора Syngenta за 43 млрд. долара през 2017 година. Така компанията стана конкурент на Monsanto и DowDupont. Това беше най-голямото придобиване на компания в чужбина от китайска фирма, изпреварвайки придобиването на канадската Nexen Energy от китайската държавна компания CNOOC през 2013 година. ChemChina освен това контролира италианския производител на автомобилни гуми Pirelli и германската компания за машини KraussMaffei. Енергетика Държавната China National Nuclear Corp (CNNC) пусна местно разработения ядрен реактор Hualong One през 2015 година, за да се конкурира с френските и американските модели, като продава на Аржентина и Пакистан. Китайските производители на слънчеви панели Jinko, Trina и Solar доминират на световния пазар. А китайските петролни компании CNOOC, CNPC и Sinopec правят сериозни инвестиции, въпреки че световните им конкуренти намаляват разходите. Авиация Китайският държавен производител на самолети Comac очаква да достави първия пътнически самолет китайско производство на клиент през 2021 година, опитвайки се да отправи предизвикателство към големите в сектора - Boeing и Airbus. Компанията посочи, че е получила 1000 поръчки за 168-местния си самолет С919. Храни Държавният гигант в хранителния сектор COFCO играе все по-голяма роля в световната търговия със зърно, след като купи селскостопанското подразделение на сингапурската компания за търговия със суровини Noble, както и холандската Nidera. Китайската компания WH Group стана най-големият производител на свинско в света през 2013 година, когато купи големия американски производител на свинско и хотдог Smithfield Foods Inc. Дронове Създадената от китайски студенти през 2006 година, DJI се превърна в най-големия производител на дронове за граждански нужди, като покрива 70% от пазара, изпреварвайки френския си конкурент Parrot. Смартфони Китайските производители на смартфони завземат по-голям дял от световния пазар - Huawei има 15%, Xiaomi - 8.7% и Oppo 8.1 %. Продажбите на телефони на Huawei и Oppo скочиха с 30% миналата година, противопоставяйки се на тенденцията на спад, засегнала конкурентите им Apple и Samsung. Домакински уреди Китайската Haier Group е най-големият производител на домакински уреди в света с дял от около 10% от пазара, изпреварвайки конкурентите си Whirlpool и Electrolux. Haier дори купи подразделението за битови уреди на американския гигант General Electric през 2016 година. Батерии Китайската фирма CATL, която доставя батерии за автомобилните гиганти Volkswagen, Ford и Daimler, се бори с японската Panasonic за първото място в света по производство на литиеви батерии за електромобили. Производственият капацитет на CATL ще нарасне пет пъти до 2020 година благодарение на огромния, нов завод в Китай, а компанията обяви, че предвижда голям завод в Германия, за да доставя на европейските си клиенти. Товарни превози Държавната компания Cosco Group е третата по големина компания за товарни превози в световен мащаб с 50 контейнерни пристанища по света, включително гръцкото Пирея и испанското Билбао.", "date": "2019.02.11", "title": "Китайските гиганти все повече оформят световната икономика"}
{"url": "https://www.dnevnik.bg/sviat/2019/02/11/3388087_bulgariia_e_nai-zle_v_es_po_vurhovenstvo_na_zakona_v/", "text": "Разпространяването на фалшиви новини е масово и българите са изложеи на манипулации. Въпреки, че повече от 10 години е член на ЕС, България е в стагнация или редуващи се успехи и отстъпления в независимостта на правораздавателната система. Държавата е превзета от неформалния съюз на политическа и бизнес олигархия, организирана престъпност, едва реформирани спецслужби и пристрастни медии, представляващ основният катализатор за корупцията. Затова не бива да подминава влиянието на сили извън ЕС. Това са част от заключенията в годишния доклад на либералната германска Фондация \"Фридрих Науман\" за състоянието на 45 държави през 2018 г. - от Белгия до Таджикистан. Той е изработен от регионалния офис на фондацията за Източна и Югоизточна Европа, разположен в София. \"Не се опитваме да преоткриваче колелото и затова използваме информация, данни и индикатори от съществуащи авторитетни източници. Но ние ги комбинирахме по нов начин, така че да отразяват нашите либерални ценности и визията ни за това как трябва да изглеждат инстиуциите и организациите, защитаващи нашите основни свободи\", заявява в доклада д-р Райнер Адам, който неотдавна  временно оглави  офиса в София. \"Ние вярваме, че свободата може да бъде оценена в нейната цялост и затова сме се спрели на различните ѝ компоненти - икономически, социален и политически.\" В тези 3 категории има общо 10 показателя, като сред тях е например наличието на центрове, способни да налагат вето върху определени решения, но които нямат конституционно право за това. Така измерваме дали избраните от хората представители реално имат власт да управляват, казват от \"Фридрих Науман\". Свободата на медиите е поставена в категорията \"Политическа свобода\", защото e важно условие за това в една страна да има свободни и честни избори. По отношение на независимостта на правораздавателната система и нивото на корупция и защитата на фундаментални човешки права авторите напомнят, че те са тясно свързани и няма истинско разделение на властите без независим Конституционен съд или други правни институции. В частта за България се отбелязва, че през 2018 г. е имало повече политическа стабилност заради отсъствието на избори и заради българското председателство на Съвета на ЕС. Но макар през последните години изборите да са общо взето честни и свободни, страната така и не поправя проблеми, посочвани от наблюдателите на ОИСР. Такива са отчетите за това кой и как финансира партиите, как се използват медиите, купуването на гласове, контролираният вот и ограничението воденето на кампания да става само на български език. Няма фактори без конституционна санкция с възможност да спират политически или управленчески действия, но организираната престъпност, влиятелни олигарси и корупцията по високите политически етажи могат да подронват демократичните процедури и процесите за взимане на решения. Формално погледнато   е независима, но също така е подложена на масиран политически натиск, както и на такъв от заможни бизнесмени. В този вид власт корупционните практики се срещат често, демократичните институции са манипулирани, казват авторите на доклада за България. За  се повтарят известните констатации на \"Репортери без граници\": най-ниското място от всички в ЕС и само преди Русия, Беларус и Турция в Европа; сериозни притеснения за заплахата срещу плурализма, силна концентрация на собствеността, непрозрачни медийни структури, прекалена близост с властта и употреба на комуникационните бюджети на ЕС за печелене на лоялност; тормоз над журналистите, който ги кара да прибягват до автоцензура. В обзора за 2018 г. се посочва и т.нар. Истанбулска конвенция, като се обясняма, че дебатът за нея е бил \"изключително популистки и пристрастен\". Критики има и към   - има правна рамка в съответствие с изискванията на ЕС, но \"често отсъства адекватното ѝ прилагане\". Върховенството на закона в България е на слаби нестабилни основи заради слабото правораздаване, за което често се смята, че е силно корумпирано, под външно влияние и е една от институциите с най-ниско доверие в обществото. , системата е задръстена от забавени дела, процесите за продължителни, а това не само води до високи разходи на засегнатите, но и те не получават справедливост в разумен срок. Процедурите за несъстоятелност например отнемат средно над 3 години и едва около една трета от исковете биват удовлетворени. Освен това няма правила предприемачите да получат втори шанс в разумен срок след обявяването на банкрут. В икономиката се изтъкват като положителни фактори ниският дял на задлъжнялост на държавата и делът от БВП на правителствените разподи, но се посочва  , сравнително високата цена на социалните отчисления за бизнеса и особено фаворизирането от властта на определин компании и частичното прилагане към тях на закона.  е факт, подхранван от нестабилността в управлението заради честите промени на закони и регулации, както и неравнопоставеността в прилагането им. Бизнес се започва евтино, но бавно, а свързването на обекти с електрическата мержа е много скъпо и отнеме много време. Няма много данъци, но регулациите са твърде усложнени и тежки, което изисква часове работа на счетоводството за спазването им. На бизнеса може да му харесва това, че   е гъвкав и раздялата със служител не е сложна. Но предизвестието е едно и също както за новаци, така и за опитни служители, а няма и изискване при съкращения на хората да се предлага възможност да се върнат на същото място. Колективните трудови договори се практикуват изключително в публичния сектор. Минималната заплата бе номинално повишена през юли с почти 10%, но процедурата за определянето ѝ остана непрозрачна. Основни проблеми за правене на бизнес остават неефективната правителствена бюрокрация и корупията. Всичко това отрежда в общата класация 29-о място от 45 държави, като под България остават три страни от ЕС - Хърватия, Унгария и Гърция. България е под №30 по политическа свобода (само Унгария е по-зле), №33 по върховенство на закона (никой друг от ЕС не е по-зле) и №21 по икономическа свобода.", "date": "2019.02.11", "title": "България е най-зле в ЕС по върховенство на закона в класация за 2018 г."}
{"url": "https://www.dnevnik.bg/sport/2019/02/11/3388141_spas_rusev_za_magiiata_levski_ot_brusnarnicata_v/", "text": "Десетина секунди. Точно толкова бяха нужни на неизвестния за широката публика Спас Русев да спечели симпатиите на привържениците на \"Левски\". Той се появи пред тях по време на  общото събрание на клуба на 30 август 2016 г., когато получи безвъзмездно акциите  от предишните собственици - Иво Тонев, приближения до депутата от ДПС Делян Пеевски адвокат Александър Ангелов и Николай Иванов. \"Благодаря на предишните собственици, че не допуснаха клубът да бъде спасяван от провинцията\", започна той още в началото на десетминутната си реч, като направи явна препратка към събитията след фалита на ПФК ЦСКА АД и участието на \"Литекс\" и \"Чавдар\" (Етрополе) в сложния процес около създаването на \"ЦСКА-София\". След това той няколко пъти акцентира върху това, че за него \"Левски\" е магия и обич. Две години и половина по-късно Русев очаква раздялата си с клуба. За 6 март е насрочено общо събрание, на което трябва да бъде утвърдена поредната голяма промяна при сините с идването на нов собственик. Самият  Русев потвърди, че става дума за бизнесмена Васил Божков . За времето си в клуба Русев говори рядко, но поглед назад показва какви намерения е заявил, какво е обещал и как думите му са се променяли. Спомен за бръснарницата в Перник След закачката с ЦСКА словото на Русев пред членовете на общото събрание в края на август 2016 г. продължи с думите: \"Първият ми съзнателен спомен за синята фланелка ме връща назад във времето в една бръснарница на главната улица в Перник. Забравете социалните мрежи днес. Това беше истинската социална мрежа тогава. Всичко се споделяше първо там - успехите и неволите, щастливите и тъжните мигове, кой къде отива да работи, с коя дама се е залюбил. Но най-вече - какво се случва на т. нар. зелен килим, както обичаха да казват в ония години спортните коментатори.\" \"Синята фланелка беше някакъв особен символ на принадлежност към свобода, принадлежност към кауза. Забележете - свобода и кауза. Когато имаш тези две неща, винаги после идва красивият футбол. А \"Левски\" беше това - свобода, кауза и футболни вълнения\", продължи Русев. В изказването си вече новият собственик на клуба заяви, че занапред ще говори рядко и няма да се бърка в работата на треньорите. Два дни по-късно  Русев посети \"Георги Аспарухов\" и се запозна отблизо с клуба . \"Трябва да върнем магията на стадиона. Това е ключът - връщането на магията ще върне публиката. В историята, с която \"Левски\" е съществувал, всичко, без да си шампион, се отчита за провал. Това трябва да бъде нашата амбиция. Не от утре, не от вдругиден. \"Левски\" трябва да стане шампион сега.\" Тогава той посочи като други цели до идването на 2017 г. да бъде построена козирка на сектор А и поставяне на съвременно табло, на което да се показват головете и хубавите отигравания. Суровата действителност При появата си на стадиона на 1 септември 2016 г. Русев каза още: \"Аз съм амбициозен човек. За първи път влизам в нещо, което е толкова обществено и толкова ще бъде изложено пред очите на обществеността, че аз нямам друг избор освен да успея. Иначе ако не успея да тук, рискувам да руинвам цялата си репутация, каквато и да е тя, съхранявана през тези 62 години\". Вместо с козирка и табло новата година започна с проблеми. В края на февруари 2017 г. Русев използва напрежение с привържениците в опит да си тръгне от клуба. Тогава  той заяви, че \"Левски\" практически е във фалит . \"Днес, 22 февруари, съм принуден да се оттегля от професионален футболен клуб \"Левски\", превръщайки се в третия пореден собственик от най-новата история на клуба, който прави това под натиск на т. нар. фенове. Това не са почтените почитатели на отбора, заради които футболът съществува. Оттеглям се под натиска на онези, заради които няма почтени почитатели\", заяви Русев в обръщение пред сайта на клуба. И посочи, че \"атмосферата около клуба е токсична и злонамерена\". \"Когато станах собственик на \"Левски\", заявих, че работата за отбора е кауза за мен. Влязох в клуба с най-искрените намерения \"Левски\" да е успешен клуб. След направения одит на Ernst & Young се оказа, че \"Левски\" е практически във фалит. Мой приоритет стана съществуването на клуба - погасяване на задължения, стабилизиране на финансовото положение, внасяне на необходимото спокойствие у играчите и треньорския щаб\", продължи Русев. След напрегнати седмици той все пак остана в клуба. По време на управлението му \"Левски\" имаше моменти на възходи и спадове, но не постигна никакви спортни успехи. Стигна се до момента, в който Русев е на крачка да си тръгне. И  той обясни защо . \"Ако трябва да оприлича с нещо моето участие в \"Левски\", то ми напомня на романа \"Вечер във Византия\" на Ъруин Шоу за онези две седмици в Кан, където всичко изглежда супербляскаво, но всъщност не е. Мисля, че за мен \"Левски\" е много повече романтична мечта, отколкото бизнес перспектива, а това след първоначалната еуфория не е здравословно, защото аз съм преди всичко бизнес човек\",  каза Русев в интервю за \"Капитал\" . Собственикът на клуба  посочи, че от идването си в \"Левски\" е опитвал да привлече Васил Божков при сините . \"Много би ми се искало Васил Божков да е следващият голям акционер. И в интерес на истината, смятам, че и той може да го потвърди. От ден първи, откакто съм в \"Левски\", аз съм го канил и съм го убеждавал той да влезе в клуба. Аз се познавам добре с него и това е един процес, който продължи близо две години и половина. За да бъде той убеден от самия себе си. Едно решение е съвкупност от много елементи и факти. Надявам се, че той е узрял и ще помогне. Ние сме разговаряли за това какво трябва да се направи, така че клубът да бъде не само финансово стабилен, но и да има надграждане\", заяви Русев в интервю за \"Нова телевизия\". И добави: \"Зная, че за престоя ми в \"Левски\" може би, а и със сигурност не съм бил перфектният председател на Надзорния съвет, но, повярвайте ми, аз съм правил всичко възможно да дам всичко от себе си. Много трудно се излиза с позитивен имидж\". Русев добави, че се надява да не бъде запомнен с лошо.", "date": "2019.02.11", "title": "Спас Русев и магията \"Левски\": от бръснарницата в Перник до неизпълнените цели"}
{"url": "https://www.dnevnik.bg/sviat/2019/02/11/3387610_za_40_godini_isliamskata_republika_propusna_mnogo/", "text": "Преди 40 години Иранската революция обеща повече демокрация, свобода и благоденствие, а влиятелният аятолах Мохаммад Уазди каза наскоро, че страната е напреднала повече през последните 40 години, \"отколкото в 400-те години преди това\". Така ли е? Наредех Шамлу, съветник по въпросите на международното развитие и бивш старши съветник на главния икономист за Близкия изток в Световната банка, обяснява в анализ за  Атлантическия съвет  защо, макар да е отбелязан напредък, държави, изоставащи от Иран непосредствено преди революцията, сега задминават страната. Историята напомня за заека и костенурката - заекът успява да получи временно преимущество, но постепенното придвижване на съветника, крак пред крак, може би се оказва по-добра стратегия. Все пак Иран още може да си върне икономическия успех, макар да са пропуснати вътрешни политики, които можеха да насърчат предприемачеството или външни, които да му помогнат да се възползва от уникалната си икономическа география, смята Шамлу. Сравнението е с три други държави, започнали развитието си в подобен момент и сходно население през 1950 г. Това включва Турция (исторически и културно близка с Иран), Южна Корея (също като Иран опитвала да се превърне в индустриална сила през 70-те години) и Виетнам (дълъг конфликт със САЩ затрудни развитието му, както се случи и с Иран.\" Те си приличат и по местоположението си - близо до разломите на Студената война и това също оформя състоянието им. Преди и след революцията През 1950 г. брутният вътрешен продукт на Турция е с 22% по-голям от иранския, но тези на Корея и Виетнам са под 60 на сто от него. През 1977 г., последната \"нормална\" година преди революцията, иранската икономика е с 26% по-голяма от турската, 65% по-голяма от корейската и 5.5 пъти колкото виетнамската. През 2017 г. обаче турският БВП е 2.4 пъти по-голям, а корейският - 7.2 пъти по-голям от иранския, а икономиката на Виетнам е около 70% от иранската и страната се разглежда като бъдещ \"азиатски тигър\". Така Техеран не може да запази преимуществото си отпреди революцията, въпреки че има някои от най-изобилните концентрации на природни ресурси в света. Иран освен това е 29-ата най-голяма икономика в света в средата на миналия век, Турция е 13-а, а Южна Корея - 33-та. До 1977 г. Иран се изкачва до 18-о място, Турция е 20-а, а Корея - 28-а. Четири десетилетия по-късно картината изглежда различно - Иран е 27-и, Турция е около 18-ата позиция, а Южна Корея вече 13-ата най-голяма икономика. Дори Виетнам бележи феноменален възход за няколко десетилетия - от 87-о до 46-о място. Ако се разгледат страни със сходни ресурси, Саудитска Арабия и Мексико днес са сред 20-те най-големи икономики, а Иран също можеше да бъде там. Все пак трябва да се отбележи, че Иран остава втората най-голяма икономика в Близкия изток и Северна Африка, по-голяма от Египет, Норвегия, Южна Африка или Израел. По-бавен растеж От началото на революцията доходът на глава на населението на Иран расте по-бавно. За три десетилетия преди нея той се увеличава 3.2 пъти, а за времето от революцията досега - по-малко от два пъти. За сравнение, ако през 1980 г. той е бил по-висок от този на сравняваните страни (2374 долара при 2169 в Турция, 1711 в Корея и 514 във Виетнам), през 2018 г. равносметката за напредъка не в полза на страната. На глава от населението БВП е 4838 долара, турският е скочил над пет пъти до 11 125 долара, корейският - над 18 пъти (32 774), а Виетнамският - почти пет пъти, до 2482 долара. Изоставането на Техеран се отчита от 2000 г., след като преди това близо две десетилетия резултатите са били сходни с Турция. Разликата се дължи отчасти на различните демографски тенденции. През 1980 г. иранското население е 39.5 млн. души, южнокорейското - 38.1. Днес населението на Иран се е удвоило до 81 млн., а корейското е нараснало едва до 51 млн.). Бедност Независимо от това в иранското общество се създава усещането, че бедността e повсемества, а неравенството се е задълбочила. В действителност неравенството в доходите е намаляло, сочат данни, измерени с коефициента на Джини (това се е случило и при Турция и Южна Корея, но не и в случая на Виетнам). Намаляла е и абсолютната бедност в стратата, ако се изпозват международните индикатори за крайна и изключителна бедност (2 и 1.25 долара на човек на ден) - делът на Иран е сред най-ниските в Близкия изток и Северна Африка, а и по света. Все пак, съгласно националната статистика и линията на бедност, вече въведена в ислямската република, картината е по-различна - един на всеки петима иранци живее под нея, а близо 40 на сто са близо до нея (разполагат с по около 10 долара на ден). \"Това означава, че за голяма част от населението има риск да изпаднат в бедност или да останат хронично бедни. Феминизацията на бедността също е притенителна тенденция, тъй като близо две трети от бедните са жени. Следователно, макар абсолютната бедност да е била в голяма степен изкоренена, относителната бедност остава проблем, тъй като не е преодоляна в 40-те години след революцията,\" пише Шамлу. Защо е така Според автора Иран не успява да използва потенциала си сред революцията както поради вътрешни, така и поради външни фактори. Сред вътрешните са национализацията и изземането на собственост след революцията, заличили зараждащата се през предходните две десетилетия индустриална класа. Бизнесът им е предаден на довереници на режима и оттогава страната не може да развие предприемаческа класа, подобна на тези в Турция и Южна Корея. Загубата на човешки капитал е друг фактор. Нивата на грамотност са високи (близки до средните в света 85%, но под корейските или турските, основно заради по-възрастните иранци в селските райони) а към 2015 г. е бил по-голям броят завършили висше образование, отколкото в Италия (милион повече), Турция (750 хил. повече) или Израел (3.5 пъти повече). При тези резултати - и медианна възраст 27 години - едва 45% от работната сила са икономически активни. Жените са решаващ фактор - едва 17% от тях работят, един от най-ниските резултати в света. Въпреки че в Иран жените са 60% от завършилите университет, закони и регулации, дискриминиращи по полов признак, затрудняват включването в трудовия пазар. Според Международния валутен фонд по-голяма активност, сравнима с други страни, би увеличила БВП на страната с 40%. Друг проблем, пише Шамлу, е, че Иран не се е възползвал от уникалното си положение между азиатските и европейските пазари и ключовата връзка, която може да представлява за Русия и Африка. Това е разликата със страни като Турция и Южна Корея, възползали се от ръста в заобикалящите страни и използвайки ги за излаз към глобални пазари. Освен вътрешни решения, довели до пропуснати икономически ползи, актор е и геопилитическият натиск, основно свързан с напрежението със САЩ. Ако Иран се бе възползват от развитието на пазарите, които са на прага му, той можеше да стане \"Япония или Корея на Западна Азия и да остане между 20-те най-големи икономики в света.\"", "date": "2019.02.11", "title": "За 40 години Иран пропусна много възможности, но има и други"}
{"url": "https://www.dnevnik.bg/sport/2019/02/11/3388164_kakvo_gubiat_skite_ot_otkazvaneto_na_lindzi_von_i/", "text": "Световното първенство по ски в Оре ще остане завинаги в историята, след като алпийските ски останаха без двете си най-ярки звезди за последните 15 години Линдзи Вон и Аксел Лунд Свиндал. Двама от най-успешните и обичани скиори се сбогуваха по мечтан начин със спорта, след като спечелиха медали в последните си стартове. През 2012 г. двамата бяха на върха в алпийските ски, триумфирайки в Световната купа, а през уикенда стартираха за последен път в кариерите си. Норвежкият ас  Свиндал взе сребро в мъжкото спускане , оставяйки само на две стотни от златото, спечелено от неговия съотборник Шетил Янсруд. След много проблеми в последните години скиорът от Льоренског се събра за силен финален старт. При жените ските със сигурност изгубиха още по-ярка звезда, след като Линдзи Вон също остави ските встрани. Най-голямата звезда при дамите за последните две десетилетия  остана трета в коронната си дисциплина - спускането . \"Аксел и Линдзи са две от най-големите имена, които ските са виждали. За мен беше чест, че мога да ги нарека мои приятели и съм бил с тях по пистите в големи състезания. Това, че спечелиха медали в последните си стартове, е много красива история, спортът се нуждае от такива вдъхновяващи моменти и личности с характер като тях\", каза последния олимпийски шампион на САЩ при мъжете Боде Милър и настоящ анализатор на \"Евроспорт\". Според Милър алпийските ски губят не само двама отлични състезатели, но и ярки личности, белязали спорта. Вон – шампион, герой, икона \"Няма човек, който да гледа ските, да харесва този спорт и да не обича Линдзи\", това каза великият Ингемар Стенмарк, който присъства на последния старт на Вон на световното. Американката не успя да подобри рекорда на Стенмарк по победи в Световната купа, оставяйки на четири успеха зад него. Въпреки всичко легендарният швед смята, че Вон се е записала със златни букви в историята на ските. Тя има 395 старта, 137 подиума и рекордните за жена 82 победи. Вон спечели четири пъти Големия кристален глобус и добави още 16 малки глобуса в дисциплините. Американката триумфира с три олимпийски медала (злато от спускането във Ванкувър 2010) и общо осем от световни първенства. На 34 години и 115 дни тя стана най-възрастната медалистка при дамите на световно, а освен това се нареди до Свиндал и легендите Шетил Андре Оомод и Марк Жирардели, с медали от шест различни първенства. Списъкът с постиженията на Кралицата на скоростта е безкраен, а тя е считана не само за шампион, но и за икона в ските. Сезонът започна с тежко падане за американката, която първоначално изрази желание да остане още един сезон, но в крайна сметка \"реши да послуша тялото си и да каже край\". \"Невероятно е как скиор с нейните успехи е толкова земен. В нея няма капка арогантност. Споменям си как я гледах със страхопочитание и трябваше да събера смелост, за да поискам снимка. За мен тя е идол, перфектната жена и вече мой приятел, защото ме допусна до себе си\", казва олимпийската шампионка в спускането София Годжа. Американката вече си е извоювала статут на истински герой. В кариерата си освен успехите Вон изпита и разочарованията от дълготрайни контузии и тежки падания. След всяко падане обаче Вон успя да се върне още по-силна. Тя прекара близо 19 години в Световната купа, влизайки в нея едва на 16. \"Исках да усетя този адреналин за последен път – емоцията, тръпката преди старт, ревът на тълпата. Заслужаваше си всяка една секунда. Може би сега не осъзнавам напълно какво се случва, но ще имам време, за да го осмисля\", каза емоционалната Вон след последния си старт. Красивият хепиенд за Краля на викингите В елита при мъжете има много герои. Ингемар Стенмарк е считан за истинска икона, а в днешно време Марсел Хиршер е на път да подобри всички рекорди на шведа. По отношение на смелост и уважение от феновете може би на първо място е Аксел Лунд Свиндал. Норвежецът съперничи по геройство единствено на австрийската легенда Херман Майер. Свиндал влезе в алпийските ски в труден период в края на кариерата на легендите Ласе Шус и Шетил Андре Оомод. Той не само се справи със задачата да бъде новият лидер на норвежкия тим, но си заслужи и прякора Краля на викингите. Свиндал записа 386 старта в Световната купа с 80 подиума и 36 победи. Спечели не само девет медала в рамките на шест световни първенства, но се доказа и на най-голямата сцена – олимпийските игри. Свиндал е едва вторият норвежец в ските с повече от един златен медал на олимпиада (заедно с Оомод), но и първият който триумфира в спускането. Норвежецът го стори в Пьонгчанг, когато на 35 години стана най-възрастният олимпийски шампион. \"Доволен съм от моята кариера. Преживял съм много неща, признавам, че на моменти не съм вярвал, че ще се върна, защото контузиите ми бяха много тежки. Приятелите и семейството обаче винаги са ми давали сила, за да се връщам. Последният ми старт беше емоционален, а това, че взех медал в него беше още по-голяма награда\", каза Свиндал след спускането в Оре. Норвежецът е претърпявал операции и на двете колена. През 2017 г. той се контузи, което му се случи за трети пореден сезон, но дори и това не го спря. \"Аксел за мен е не само съотборник и приятел. Той е сърцето на норвежкия тим. Не знам какво ще правим без него в Световната купа, защото откакто аз съм тук той винаги е бил в тима. Малко ми е гузно, че го победих в последния му старт, при това само с две стотни\", каза Шетил Янсруд.", "date": "2019.02.11", "title": "Какво губят ските от отказването на Линдзи Вон и Свиндал"}
{"url": "https://www.dnevnik.bg/kultura/2019/02/11/3388177_roma_i_favoritkata_sa_golemite_pobediteli_na_nagradite/", "text": "Драмата \"Рома\" на мексиканския режисьор Алфонсо Куарон получи наградата БАФТА на Британската академия за кино и телевизия за най-добър филм. Историческата комедийна драма \"Фаворитката\" спечели в седем от категориите, с което стана един от големите победители на церемонията, съобщава БТА. \"Рома\" вече получи две награди \"Златен глобус\", \"Златен лъв\" от кинофестивала във Венеция, награда Гоя и е номинирана за \"Оскар\" в 10 категории. Филмът донесе на Куарон и наградата за най-добър режисьор и освен това бе отличен за най-добра кинематография и най-добър чуждоезичен филм. Оливия Колман получи приза за най-добра актриса за превъплъщението си в кралица Анна във \"Фаворитката\", който донесе и награда за най-добра актриса в поддържаща роля на Рейчъл Вайс. \"Фаворитката\" спечели общо 7 награди от 12 номинации, включително за най-добър британски филм. За ролята си Колман вече получи \"Златен глобус\", купата \"Волпи\" от кинофестивала във Венеция и е номинирана за \"Оскар\". Американският актьор Рами Малек стана носител на наградата за най-добър актьор, след като влезе в образа на легендарния Фреди Меркюри в \"Бохемска рапсодия\". За 37-годишния актьор това е първа БАФТА, макар за тази роля той вече да получи \"Златен глобус\", наградата на Гилдията на актьорите и също е номиниран за \"Оскар\". \"Бохемска рапсодия\" очаквано получи и наградата в техническата категория за най-добър звук. За най-добър актьор в поддържаща роля с БАФТА бе отличен Махершала Али за ролята на прочутия джазмен Дон Шърли в \"Зелената книга\". След над 30 години във филмовата индустрия режисьорът Спайк Лий най-накрая получи БАФТА за най-добър адаптиран сценарий за \"Черен в клана\" - експлозивна творба за расизма в Америка през 70-те години. \"Роди се звезда\" на Брадли Купър получи само едно отличие от седем номинации, като грабна приза за оригинална музика. Политическата комедия \"Вице\" взе единствено наградата за най-добър монтаж.", "date": "2019.02.11", "title": "\"Рома\" и \"Фаворитката\" са големите победители на наградите БАФТА"}
{"url": "https://www.dnevnik.bg/evropa/evropeiski_parlament/2019/02/11/3388178_evroparlamentut_shte_glasuva_pravila_za_proverka_na/", "text": "Европейският парламент ще гласува тази седмица общи правила за проверка на преките чуждестранни инвестиции. Темата ще бъде обсъдена в сряда, а в четвъртък ще бъде приета резолюция, показва дневният ред на седмичното заседание на евродепутатите в Страсбург. Проверките ще трябва да установяват дали подобни инвестиции могат да представляват заплаха за стратегическите интереси на ЕС. На проверка ще подлежат чужди инвеститори във водния сектор, транспорта и комуникациите, както и в технологии, включително полупроводници, и изкуствен интелект и роботика. В последните 20 години структурата и произходът на преките чуждестранни инвестиции са се променили много, особено при разрастващите се икономики. Инвестициите от Китай са нараснали шест пъти, от Бразилия - 10 пъти, а от Русия са се удвоили, отбелязва Европарламентът. Тези инвестиции напоследък се насочват към високите технологии, често чрез държавни дружества или с фирми, свързани с правителствата. Едва половината държави в ЕС (Австрия, Дания, Германия, Финландия, Франция, Латвия, Литва, Унгария, Италия, Холандия, Полша, Португалия, Испания и Великобритания) са въвели показатели за проверка на подобни инвестиции, отчитат евродепутатите. Тази вечер Европарламентът ще обсъди въпроса с правото на мирен протест покрай събитията с \"жълтите жилетки\" във Франция, както и заради общественото напрежение в други европейски държави. В четвъртък ще бъде приета резолюция, в която ще бъде оценена несъразмерната употреба на сила от страна на властите. Борбата с настроенията срещу ромите Утре евродепутатите ще разгледат доклад за борбата с настроенията срещу ромите. Очаква се Европейският парламент да призове държавите от ЕС да предприемат действия за насърчаване на приобщаването на ромите. В текста се осъждат постоянните нарушения на човешките права, на които продължават да бъдат подложени хората от това малцинство. Отново утре евродепутатите ще обсъдят възможностите за улесняване на изследванията  за медицински цели на канабис . Европейският парламент желае да бъдат подпомогнати качествени научни изследвания за изработените от канабис лекарствени средства. Предвижда се да бъде отправен призив Европейската комисия и държавите в ЕС да преодолеят правните пречки пред научните изследвания и да ги финансират. Резолюцията отчита необходимостта Еврокомисията и националните власти в ЕС да правят ясно разграничение между канабиса за медицински цели и другите употреби на растението. Според Европейския парламент има съществени доказателства, че канабисът и канабиноидите облекчават постоянна болка при възрастни хора, действат успокоително при гадене и повръщане, предизвикани от химиотерапия, и водят до подобрение при мускулни спазми от множествена склероза. Докато Световната здравна организация официално препоръча съставящото канабис съединение канабидиол (CBD) да не бъде възприемано като \"контролирано вещество\" в международен план, законодателството в държавите от ЕС за използването на канабис за медицински цели се различава значително, отбелязват евродепутатите. В сряда европарламентът ще се запознае с доклада на евродепутата Андрей Новаков за фондовете на ЕС за сближаване до 2027 г., като се очаква евродепутатите да се противопоставят на предвиденото намаляване на средствата за тази цел. Предлага се средствата за сближаване да бъдат с 14 на сто повече от предложените от еврокомисията. Настоява се проектите в по-слабо развитите региони да запазят съфинансирането от ЕС до 85 на сто от стойността. Намаляване на таксите за банкови преводи  Също в сряда европарламентът ще се запознае с доклада на евродепутата Ева Майдел, насочен към намаляването на таксите за банкови преводи в ЕС. Банките трябва да уеднаквят таксите за задгранични плащания в евро и вътрешните плащания, и да направят по-прозрачни разходите за превалутиране, се посочва в документа. Потребителите в ЕС, които живеят извън еврозоната, продължават да плащат високи такси за задгранични преводи в евро. Очаква се новите мерки да ги защитят от прекомерно високи и произволни такси за превалутиране. По данни на европарламента средната такса за задграничен превод на 100 евро в стойността на местна валута се различава в пъти в отделните държави от ЕС. Например в България през 2012 г. такава услуга е струвала 18.68 евро, а през 2017 г. е поскъпнала до 19.98 евро. За сравнение, в повечето държави за тези пет години услугата е поевтиняла - Чехия (от 9.50 евро на 8.71 евро), Унгария (от 15.32 евро на 5.93 евро, Полша (от 2.73 евро на 1.54 евро), Румъния (от 12.58 евро на 11.19 евро), Великобритания (от 15.63 евро на 9.26 евро). Освен в България единствено в Дания от предложения от европарламента списък с държави цената на услугата за тези пет години е нараснала - от 2.17 евро на 2.69 евро. В Швеция услугата е безплатна. Данните са за задгранични плащания с банкова карта и теглене в брой в евро в държавите от ЕС. Докладът ще бъде гласуван в четвъртък. /БТА", "date": "2019.02.11", "title": "Европарламентът ще гласува правила за проверка на преките чуждестранни инвестиции"}
{"url": "https://www.dnevnik.bg/na_put/2019/02/11/3386830_fotogaleriia_karavadjo_i_karavadjistite_-_ot_rim_do/", "text": "На изкуството на Караваджо и неговите следовници, караваджистите, е посветена изложба в Централния музей в Утрехт, Холандия. Микеланджело Меризи да Караваджо (1571 – 1592) е един от основоположниците на бароковата живопис. Избира за модели на своите апостоли и светци обикновени хора от народа, които представя с максимален реализъм до съвсем дребния детайл. Новият реализъм в стила му на рисуване – драматични сцени, величави жестове и мистерия на светлината, привлича и вдъхновява десетки художници.", "date": "2019.02.11", "title": "Фотогалерия: Караваджо и караваджистите - от Рим до Утрехт"}
{"url": "https://www.dnevnik.bg/evropa/2019/02/11/3388185_partiia_na_brekzit_beshe_uchredena_vuv_velikobritaniia/", "text": "Във Великобритания се появи нова политическа формация, наречена \"Партия на Брекзит\" (Brexit Party), съобщи Британската избирателна комисия, цитирана от \"Франс прес\". Партията се ползва с  подкрепата на Найджъл Фараж , ревностен привърженик на раздяла без отстъпки с Европейския съюз и ключова фигура от кампанията за референдума за Брекзит през 2016 г. Регистрацията на партията ще й даде възможност да участва на избори в Обединеното кралство, и най-вече в тези за Европейски парламент през май,  които може да се състоят и отвъд Ламанша , ако Брекзит бъде отложен за след 29 март. \"Партията беше основана с пълната ми подкрепа и с намерение да участва на европейските избори на 23 май, ако дотогава Брекзит не е станал факт\", обясни Фараж пред в. \"Дейли телеграф\", уточнявайки, че в този случай той би участвал в изборите. Фараж обясни, че партията е получила \"стотици кандидатури\" от потенциални членове, както и сериозни обещания за финансиране. \"Машината се движи\", добави той. Говорител на избирателната комисия каза за АФП, че партията е регистрирана на 5 февруари и се оглавява от Катрин Блейклок, бивш ръководен кадър в еврофобската и антиимигрантска Партия за независимост на Обединеното кралство (ЮКИП). Пред \"Телеграф\" тя каза, че очаква \"хиляди\" членове на Консервативната партия \"да дезертират\" от нея, за да се присъединят към нейната формация. През декември миналата година Фараж напусна основаната и оглавявана от него близо 10 години ЮКИП, тъй като не била способна да изведе Великобритания до Брекзит. /БТА", "date": "2019.02.11", "title": "\"Партия на Брекзит\" беше учредена във Великобритания"}
{"url": "https://www.dnevnik.bg/evropa/2019/02/11/3388192_kmetut_na_parij_zaplashi_airbnb_s_rekordna_globa/", "text": "Компанията за отдаване под наем на частни жилища \"Еърбиенби\" (Airbnb) може да бъде глобена с до 12.5 милиона евро (14 милиона долара) за незаконно предлагане на жилища в Париж, съобщи вчера кметът на френската столица Ан Идалго, цитирана от ДПА и \"Франс прес\". \"Незаконното туристическо настаняване води до повишаване на наемите и причинява неприятности на жителите: Достатъчно! Реших да потърся отговорност от тези сайтове\", написа в \"Туитър\" Ан Идалго. \"Еърбиенби\" е застрашен от глоба с до 12.5 милиона евро, допълва тя. Във Франция хората, които отдават под наем частни жилища на туристи чрез уебсайтове като \"Еърбиенби\" трябва да имат регистрационни номера от властите, като могат да извършват тази дейност максимум 120 дни в годината. Идалго обвинява компанията \"Еърбиенби\", че е включила в сайта си 1000 нерегистрирани апартамента, като всяко незаконно включване се наказва с глоба от 12 500 евро. \"Еърбиенби\" отрече твърденията и каза, че отдаващите жилища в Париж са наясно с регистрационния процес. На мнение сме обаче, че правилата в Париж, които засягат всеки пети парижанин, са неефективни, несъответстващи и в разрез с европейските разпоредби, посочва компанията в съобщение. В интервю за в. \"Журнал дю диманш\" Идалго определя глобата като \"рекордна\" и казва: \"Нямам нищо против парижани да отдават под наем жилищата си няколко дни в годината, за да свързват двата края.\" Проблемни са собствениците, които отдават целогодишно апартаменти, без да се регистрират, каза тя, определяйки платформи като \"Еърбиенби\" като \"съучастници\" в този процес. През април 2018 година Париж предприе законови мерки срещу \"Еърбиенби\" и платформата \"Вимду\" (Wimdu) за публикуването на обяви без регистрационен номер. /БТА", "date": "2019.02.11", "title": "Кметът на Париж заплаши Airbnb с рекордна глоба"}
{"url": "https://www.dnevnik.bg/bulgaria/2019/02/11/3388200_kratki_novini_pojarut_v_ceh_vuv_voivodinovo_e/", "text": "Фелдшери са в готовност за протести Искането им е създаване на съсловна организация, която да е в официален диалог с държавата. съобщава БНР. То е изпратено до здравното министерство и други институции, а срокът, който са поставили, е 1-ви март. От организацията изтъкват, че многократно са сезирали отговорните институции за \"принудителното членство на фелдшерите\" в създадената със закон Българска асоциация на професионалистите по здравни грижи, чието ръководство не отчита интересите на този тип медицински специалисти. Инцидентът е станал при км 413 в посока София в района на Слънчево, който е станал около 12.30 часа, съобщава агенция \"Пътна инфраструктура\". При него няма пострадали хора. Товарнияр автомобил се е обърнал на пътното платно, където има разпилян товар - фуражни смески. Движението на влаковете вече може да се следи в реално време Движението на влаковете в България вече може да се следи в реално време, съобщиха от БДЖ. Функцията е добавена  в сайта на железниците  и вече работи. Нововъведението позволява да се следят закъсненията при заминаващите и пристигащите влакове на всяка гара. След акция на ГДБОП са закрити 15 сайта за неистински стоки Мащабна специализирана операция в град Варна срещу незаконна търговска дейност в Интернет е проведена на 7 февруари от служители от отдел \"Киберпрестъпност\" - ГДБОП и колегите им от сектора във Варна, съобщава пресцентърът на ГДБОП. В хода на процесуално-следствените действия са иззети огромни количества стоки от защитени търговски марки в складове във Варна. Антимафиотите са пресекли противоправната дейност на общо 15 интернет сайта, насочени към клиенти от България, Гърция и Румъния. Пожарът в цех във Войводиново е локализиран Четири екипа на пожарната все още са в цеха, той продължава да тлее, съобщава \"Нова телевизия\". Няма опасност огънят да се разпространи на голяма площ. При инцидента няма жертви и пострадали, още не може да се каже дали става въпрос за умишлен палеж. Пламъците са тръгнали от помещение за преработка и пакетаж на месо. Спасени са всички животни. Властите уверяват, че няма обгазяване в района.", "date": "2019.02.11", "title": "Кратки новини: Движението на влаковете вече може да се следи в реално време"}
{"url": "https://www.dnevnik.bg/evropa/2019/02/11/3388194_orban_obiavi_finansovi_stimuli_v_podkrepa_na/", "text": "Унгарският министър-председател Виктор Орбан обяви вчера нови данъчни и кредитни облекчения за семействата, предаде \"Ройтерс\", цитирана от БТА. Мерките, които са част от усилията на правителството за подсилване на раждаемостта, като в същото време то следва твърда политика срещу имиграцията, включват разширяване на програма за субсидирани заеми за семейства с поне две деца за покупка на използвани жилища, субсидии за покупка на автомобил и пожизнено освобождаване на жени, които отглеждат поне четири деца, от данък върху личните доходи. \"Това е отговорът за унгарците, не имиграцията\", каза Орбан в годишното си обръщение за състоянието на държавата. Той заяви, че унгарското правителство ще се стреми да поддържа икономическия растеж два процента над средното ниво в Европейския съюз в идните години въпреки очакваното забавяне в световната икономика. По време на речта му няколко стотин протестиращи се събраха пред президентския дворец, а други стотина демонстранти блокираха близкия мост над Дунав. Въпреки  продължаващите вече няколко месеца протести  партията на Орбан \"Фидес\" продължава да води пред съперниците си според последните социологически проучвания. \"В Европа се раждат все по-малко и по-малко деца. За Запада отговорът (на това предизвикателство) е имиграцията. За всяко липсващо дете трябва да има едно, което да идва, и тогава числата ще са добри. Но ние не се нуждаем от числа. Ние се нуждаем от унгарски деца\", подчерта Орбан. Данни от проучване на Организацията за икономическо сътрудничество и развитие (ОИСР) показаха през миналата година, че броят на унгарите, напуснали страната си от 2006 г. насам в търсене на по-добър живот в ЕС, са почти 1 милион. Това е значително повече от официалните данни на властите в Будапеща. Трудно е да се установи колко са унгарците, завърнали се в родината след това, но информация от страните, в които се емигрира, показват, че поне 600 000 души са останали да живеят извън Унгария. Младите и образовани продължават да напускат, обезсърчени от перспективата скоро нещо да се промени политически или икономически в Унгария,  коментира  през лятото изданието Hungarian spectrum.", "date": "2019.02.11", "title": "Орбан обяви финансови стимули в подкрепа на раждаемостта"}
{"url": "https://www.dnevnik.bg/ot_vas/novini_ot_vas/2019/02/11/3388211_da_pomechtaem/", "text": "Както казват политиците ...\"мечтите са хубаво нещо ;-) Орхидея от вида: \"Перуников цимбидиум\", родина Северна Индия, Непал", "date": "2019.02.11", "title": "Да помечтаем..."}
{"url": "https://www.dnevnik.bg/razvlechenie/2019/02/11/3388186_raput_i_jenite_napraviha_istoricheski_probiv_na/", "text": "Рапът отбеляза исторически пробив на провелите се снощи в Лос Анджелис 61-ви награди \"Грами\" - песента в този стил This is America на Чайлдиш Гамбино, посветена на полицейската бруталност и расизма, спечели наградите за запис и песен на годината, с което се превърна в първият рап хит, победил претендените си наведнъж и в двете категории, отбелязва \"Ройтерс\". Изпълнителят, чието истинско име е Доналд Глоувър, обаче не присъства на церемонията. За сметка на това изненадващо на нея се появи бившата първа дама на САЩ Мишел Обама, която в откриващата част на шоуто се присъедини към Лейди Гага, Алиша Кийс, Дженифър Лопес и Джада Пинкет Смит, за да говори за силата на музиката.  \"От записите на \"Мотаун\", които си носех в южната част на Чикаго, до песни като Who Run the World, които ме зареждаха през изминалото десетилетие, музиката винаги ми е помагала да раказвам историята си\", заяви Обама пред публиката. С появата си тя подсили  изявеното женско присъствие  на сцената, както и сред номинираните и победителите тази година.  Водена от Алиша Кийс, церемонията включваше изяви на Лейди Гага, Карди Би, Дженифър Лопес, Даяна Рос, Камила Кабело, Доли Партън, Майли Сайръс, Жанел Моне и Кейти Пери, както и изпълнение в чест на покойната Арета Франклин. Най-голямото отличие за албум на годината отиде при кънтри звездата Кейси Мъсгрейвс за Golden Hour. \"Не бих имала нищо без песните. Всичко е за песните\", заяви от сцената певицата, която си тръгна с общо три статуетки. С толкова към дома потегли и Лейди Гага. Две от наградите бяха за песента й с Брадли Купър Shallow от филма \"Роди се звезда\", която бе отличена като най-добрата песен, написана за визуална медия и за най-добър поп дует или групово изпълнение. Рап певицата Карди Би, която изпълни песента си Money, взе своята първа статуетка за най-добър рап албум за записа Invasion of Privacy. Нюйоркчанката изглеждаше непитично въодушевена от отличието си, отбелязва агенцията. Дуа Липа бе определена като най-добрия нов изпълнител, а канадският рапър Дрейк излезе на сцената, за да приеме наградата си за най-добра рап песен за God's Plan. Изпълнителят, определян като най-стриймвания певец на 2018 г., се обърна към колегите си с апела да не се страхуват да печелят награди. Очакваше се, че и той, подобно на Чайлдиш Гамбино и Кендрик Ламар, няма да присъства лично на церемонията в явен знак на протест към това, че рап песни със социално изострени послания обикновено губят съревнованието за сметка на поп или R&B парчетата на най-големите награди в музикалната индустрия.  В раздела съвременна поп музика бяха отличени още Ариана Гранде и кънтри певецът Уили Нелсън. Оказа се и че президентското присъствие на наградите \"Грами\" не се изчерпва само с Мишел Обама. Бившият президент на САЩ Джими Картър стана трикратен носител на наградата, след като през 2007, 2016 и тази година печели наградата в категорията за най-добър говорен албум. През 2018 г. отличието му е за записа \"Вяра - пътуване за всички\". Сред отличените бе и актьорът, носител на \"Тони\" и \"Еми\", Хю Джакмън за най-добра саундтрак компилация за визуална медия за филма \"Най-великия шоумен\". Изпълнителят Бек (Beck) взе наградата за най-добър албум с алтернативна музика. Крис Корнел, покойният лидер на гръндж движението с групата \"Саундгардън\", получи посмъртно награда \"Грами\" в раздела рок музика. Композицията When Bad Does Good на Корнел победи в категорията най-добро рок изпълнение.", "date": "2019.02.11", "title": "Рапът и жените направиха исторически пробив на наградите \"Грами\""}
{"url": "https://www.dnevnik.bg/evropa/2019/02/11/3388209_jultite_jiletki_niama_da_vlizat_v_sujuz_s_italianskoto/", "text": "Френското движение на \"жълтите жилетки\" няма намерение да влиза в алианс с италианското антисистемно Движение \"Пет звезди\", което сега е част от италианската управляваща коалиция, предаде БТА. Ингрид Льовавасьор,  оглавяваща листа за европейските избори , наречена \"Обединение за гражданска инициатива\", зародила се от движението на \"жълтите жилетки\", каза в интервю за в. \"Кориере дела сера\", че \"За съюзяване с Движение \"Пет звезди\" не може да става и дума. Добре е, че обменяме информации и гледни точки, но нищо повече. Или поне не сега\", посочи тя. Льовавасьор пропусна срещата на италианския вицепремиер Луиджи ди Майо във Франция с представители на \"жълтите жилетки\", състояла се миналата седмица. Запитана в интервюто защо не е била на срещата, тя каза, че е било по семейни причини. Льовавасьор обаче изрази недоумение как тази среща е могла  да предизвика сериозна дипломатическа криза  между Франция и Италия и каза, че \"жълтите жилетки\" не трябва да бъдат смятани за отговорни за проблемите в отношенията между двете страни,  които са се появили по-рано . В края на януари Льовавасьор съобщи първите около 10 имена в листата за европейските избори. Целта е в нея да бъдат включени още 69 души.", "date": "2019.02.11", "title": "\"Жълтите жилетки\" няма да влизат в съюз с италианското Движение \"Пет звезди\""}
{"url": "https://www.dnevnik.bg/photos/2019/02/11/3384990_fotogaleriia_djenifur_anistun_na_50_godini/", "text": "Американската актриса и продуцент Дженифър Джоана Анистън е родена на 11 февруари 1969 г. в Шърман Оукс и става известна най-вече с ролята си на Рейчъл Грийн в популярния ситком от 90-те \"Приятели\". Днес тя навършва 50 години.", "date": "2019.02.11", "title": "Фотогалерия: Дженифър Анистън на 50 години"}
{"url": "https://www.dnevnik.bg/evropa/2019/02/11/3388222_holandiia_razgovaria_s_250_kompanii_za_premestvaneto/", "text": "Холандското правителство каза, че разговаря с 250 компании за преместването на техните дейности от Великобритания в Холандия преди Брекзит, планиран за 29 март, предаде \"Ройтерс\". Министерството на икономиката съобщава в свой доклад, че специална програма е довела 42 компании или клонове и е привлякла 1923 работни места от Великобритания в Холандия през миналата година. Сред тях са японската инвестиционна банка Норичукин, медийната компания \"Ти Ви Ти Медия\", доставчиците на финансови услуги \"МаркетАксес\" и \"Азимо\" и застрахователната компания \"Ю Кей Пи енд Ай клъб\". През 2019 г. няколко компании, в това число \"Дискавъри\" и \"Блумбърг\" вече заявиха намерение да инвестират в Холандия заради Брекзит, казва министерството. В допълнение Холандската агенция за външни инвестиции разговаря с над 250 компании, обмислящи да преместят операциите си в Холандия след Брекзит, се казва в доклада. Повечето от тези компании са британски, но има и американски, и азиатски фирми, които преразглеждат структурата на европейските си клонове. Сред тези компании са такива от финансовия сектор, медиите, рекламата, здравеопазването и науката и логистиката. Европейската агенция за лекарствата вече работи на временно обособено място в Амстердам и сега прехвърля 900 души персонал от Лондон в Холандия. /БТА", "date": "2019.02.11", "title": "Холандия разговаря с 250 компании за преместването им от Великобритания след Брекзит"}
{"url": "https://www.dnevnik.bg/zdrave/2019/02/11/3388231_roditeli_na_deca_s_epilepsiia_poiskaha_razreshenie_za/", "text": "От Асоциацията на родителите на деца с епилепсия поискаха маслото от канабис да бъде разрешено за употреба в България за най-тежките форми на заболяването, съобщава БНР. От организацията са поискали това с писмо до министъра на здравеопазването. В България маслото от канабис не е разрешено за медицински цели, но от асоциацията това да се промени за тежките форми като се вземе предвид чуждият опит. \"В цял свят вече е доказано, че маслото от канабис помага. Вече знаем, че в САЩ има медикамент, който е заплатен от здравната каса, на базата на канабисен продукт, който е предназначен за хора с епилепсия\", коментира Веска Събева, която е председател на пациентската организация. По думите й подобно лечение се прилага и в Европа. От асоциацията настояват да се обучат и лекари. Лекари и пациенти отбелязват днес Деня на борбата с епилепсията, която е най-честото социално значимо неврологично заболяване. Днес в аулата на столичната болница \"Свети Иван Рилски\" ще бъдат представени резултатите от работата на специализирания център по хирургия на епилепсията.", "date": "2019.02.11", "title": "Родители на деца с епилепсия поискаха маслото от канабис да се узакони"}
{"url": "https://www.dnevnik.bg/sport/2019/02/11/3388233_sled_364_dni_barselona_otnovo_ne_uspia_da_vkara_v_la/", "text": "Срещата между \"Атлетик\" (Билбао) и \"Барселона\" от 23-ия кръг в Ла Лига завърши 0:0 и влезе в историята. Каталунците не успяха да се разпишат в мрежата на баските, като това се случва за пръв път за тима на Ернесто Валверде от точно година. За последно \"Барселона\" не беше успявал да вкара в шампионатен мач на 11 февруари 2018 г. при 0:0 с \"Хетафе\" на \"Камп ноу\". От тогава изминаха 364 дни, преди Лионел Меси и съотборниците му да не успеят отново да се разпишат. Това са общо 37 мача, в които каталунците неизменно бяха вкаравали поне по един гол. Равенството, което е второ поредно за \"Барселона\", усложнява ситуацията на тима. Каталунците са лидер в шампионата с 51 точки, но вече водят само с шест пред  \"Реал\" (Мадрид), който постигна пета поредна победа . \"През първото полувреме имаше лоша комуникация между нас на терена и това е нещото, което трябва да подобрим. Губихме топката лесно, не си говорихме. Трябва да търсим топката по-често. Това са малки детайли\", каза една от звездите на \"Барселона\" - Луис Суарес, след мача. Вратарят на тима Марк-Андре тер Стеген се превърна в герой, след като спаси пет удара към вратата си и направи силен мач. С това си постижение Тер Стеген е спасил 30 от последните 34 отправени удара към вратата си. \"Барселона\" отправи само два точни удара за 90 минути, независимо че имаше 67% притежание на топката на \"Сан Мамес\".", "date": "2019.02.11", "title": "След 364 дни \"Барселона\" отново не успя да вкара в Ла Лига"}
{"url": "https://www.dnevnik.bg/photos/2019/02/11/3388103_fotogaleriia_po_90_ot_bulgarskite_moneti_ima_sledi_ot/", "text": "В началото на седмицата \"Дневник\" представя традиционната класация на избраните сред препоръчваните комикси. Автор:", "date": "2019.02.11", "title": "Фотогалерия: По 90% от българските монети има следи от търкане на билети и още комикси"}
{"url": "https://www.dnevnik.bg/evropa/regioni/2019/02/11/3388279_regionalnoto_sutrudnichestvo_e_kljuchovo_za_borbata_s/", "text": "Сътрудничествтото между институциите на ЕС и регионалните и местни власти е ключово за борбата срещу евроскептицизма, заяви миналата седмица румънският премиер Виорика Дънчила пред Европейския комитет на регионите, предаде EurActiv. \"Преминаваме през период, в който рябва да насочим усилията си към това да покажем на европейските граждани колко много ползи има от европейския проект в ежедневието им\", заяви Дънчила, чиято страна е ротационен председател на Съвета на ЕС. По думите й борбата с евроскептицизма изисква една много по-демократична и активна Европа, а \"местните и регионалните общности и власти могат да играят много важна роля в това\". За да не успеят недемократични сили да спечелят изборите за Европейски парламент през май, \"европейските политики трябва да са възможно най-близки до гражданите\", допълни Дънчила. Тя припомни, че мотото на румънското европредседателство е \"Кохезия, европейска ценност\" и подчерта, че бъдещето на кохезионната политика е много важно в дневния ред на страната, защото без нея местните и регионални различия щяха да са още по-големи. \"Кохезионната политика и Общата селкостопанска политика са ключови за ЕС\", посочи още Дънчила, изтъквайки, че и двете се нуждаят от достатъчно финансиране, за да може да се осъществи сближаването межу Изтока и Запада, Юга и Севера, \"защото не можем да отречем, че Европа е разеделена\". Румъния пое председателството на Съвета на ЕС  на фона на опасения  за върховенството на закона в страната. Темата бе повдигната и по време на дебата с членовете на комитета. Гуидо Волф припомни на Дънчила, че независимостта на съдебната система е ключова за доброто функциониране на демокрацията и я призова да гарантира зачитането на върховенството на закона.", "date": "2019.02.11", "title": "Регионалното сътрудничество е ключово за борбата с евроскептицизма, каза румънският премиер"}
{"url": "https://www.dnevnik.bg/bulgaria/2019/02/11/3388281_za_kakvo_gledat_horata_turseshti_novo_rabotno_miasto/", "text": "През последните години конкуренцията за кадри и тесни специалисти сред компаниите в най-различни сфери у нас остава традиционно висока. В същото време работодателите се опитват да бъдат по-атрактивни в привличането и задържането им, като акцентират на възможностите за гъвкаво работно време, дълги отпуски, обучения, намаления и пакети с допълнителни придобивки и всякакви по-нестандартни хрумки, които да ги отличат от вече смятаните за \"стандартни\" условия. На какво обаче държат хората, когато си търсят нова работа и остават ли парите водещ фактор в избора на работодател? Оказва се, че атмосферата в офиса играе голяма роля в избора на ново работно място, тъй като именно там служителите прекарват голяма част от деня си. Джагата, билярдната маса и кухненският кът не са най-важният фактор, но всъщност именно те показват каква е културата в компанията и в каква атмосфера протича работният ден. Ключов фактор се оказва и локацията на офиса. Ако мястото се намира в близост до метро или друг градски транспорт, то това определено се харесва повече на търсещите работа. Повече снимки и видеа от офиса пък биха могли да помогнат за по-доброто усещане за работното място. Ако пък търсите идеи за вашия офис, ви препоръчваме да видите нашата рубрика \" На гости в офиса на \". Малките неща са важни, именно затова много хора посочват, че най-ценени за тях са придобивките като по-дълга годишна отпуска, гъвкавото работно място и време, както и допълнителното здравно осигуряване. Разбира се, не може да се отрече, че парите играят огромна роля в избора на новото работно място. В същото време обаче не може да се отрече, че в последните години хората, търсещи работа, гледат все повече страничните фактори. Ако обаче вие не сте намерили подходящото за вас работно място, то разгледайте актуалните обяви за работа на  Karieri.bg .  търси: Internship Aftersales for BMW Bulgaria (m/f) търси: Event Coordinator търси: Deputy Executive Director търси: International Trade Specialist  търси: Експерти за различни позиции търси: Търговски представител  търси: Офис мениджър (по заместване) търси: DIRECTOR CONTROLLING & RISK MANAGEMENT AND REPORTING DEPARTMENT  търси: търси: Експерт \"Корпоративни проблемни кредити\" търси: PROJECT MANAGER търси: Business Journalist with English търси: Account Manager (Strategic Clients) Digital Account Manager търси: Software Engineer – Search търси: Contracts Finance Officer търси: Senior Banker at Customer Relations Department ", "date": "2019.02.11", "title": "За какво гледат хората, търсещи ново работно място"}
{"url": "https://www.dnevnik.bg/biznes/2019/02/11/3388292_ministerstvoto_na_turizma_shte_tursi_investitori_v/", "text": "Министерството на туризма ще търси инвеститори в конгресни центрове като целта е курортите да се пълня и извън традиционния им сезон. Това се разбира от интервю на ресорния министър Николина Ангелкова пред \"24 часа\". Тя посочва, че ще се направят поне десет пилотни инвестиционни турове като в края на мрат в Слънчев бряг ще има и голям инвестиционен форум по темата. В отговор на въпрос за притесненията на туроператори от очакван спад в броя на чуждите туристи Ангелкова посочва, че предстои \"динамична година\" и че конкретно за руските туристи се борят и Турция и Испания, където има и държавни субсидии в сектора. Това прави и техните продукти конкурентни на по-евтините български. Обяснява, че заради обезценяването на рублата руските туристи вече не качеството и цялостното изживяване е важно за тях, а основно цената. Съобщава, че пилотно се обсъжда с морските общини целенасочена съвместна реклама на руския пазар. Посочва, че от началото на февруари в Русия действат вече 59, а не само 20 визови центъра за издаване на визи за руски туристи и че таксата за тях е намалена.", "date": "2019.02.11", "title": "Министерството на туризма ще търси инвеститори в конгресни центрове"}
{"url": "https://www.dnevnik.bg/bulgaria/2019/02/11/3388363_cacarov_gebrev_e_otroven_s_insekticid_niama_danni_za/", "text": "При отравянето на Емилиян Гебрев няма открити субстанции от списъка на Конвенцията за химическите оръжия, каза главният прокурор Сотир Цацаров след среща при премиера Бойко Борисов, на която присъстваха посланикът на Великобритания Ема Хопкинс, министърът на вътрешните работи Младен Маринов и шефът на ДАНС Димитър Георгиев. Цацаров обаче потвърди, че се разследва участието на руския гражданин Сергей Федотов, тъй като той е бил в България по времето на отравянето на Гебрев в края на април 2015 г. Със същите симптоми след броени дни в болница са постъпили още синът на бизнесмена и изпълнителният директор на оръжейното дружество \"Емко\". Заседанието на Комисията за контрол над службите, на което ще има изслушване за случая, ще се проведе в сряда, каза по-късно през деня председателят на парламентарната група на ГЕРБ Цветан Цветанов. Тогава ще бъдат изслушани всички ръководители на специалните служби, главният прокурор и всички, които имат отношение към случая. Заседанието ще бъде закрито. Преди две седмици  седмичникът \"Капитал\" първи и подробно описа случая  и съмненията за отравяне на собственика на заводи за производство на оръжие с нервнопаралитично вещество и участие на ГРУ без да посочва изрично име или псевдоним. \"Сергей Вячеславович Федотов\", както излезе агентурното му име, е третият предполагаем участник в опита за убийство от 4 март 2018 г. в Солсбъри на бившия руски агент Сергей Скрипал и дъщеря му Юлия. Късно в четвъртък разследващите групи \"Белингкат\" (Bellingcat) и \"Инсайдър\" (The Insider) го свързаха с използването срещу Гебрев в София на нервнопаралитично вещество от групата \"Новичок\". \"През последните 2 седмици в медиите бяха представени много информации, свързани с бизнесмена Емилиян Гербев. Част от тези информации бяха внушения в съответствие с редакционната политика на съответните издания. Днес проведохме среща по въпроси, по които се работи отдавна\", заяви Цацаров. Отровата е била в кафето \"На 28 април 2015 г. Емилиян Гебрев след вечеря със свои партньори от чужбина се е почувствал зле, след което е бил откаран за лечение във ВМА. На 29 и 30 април 2015 г. в такова състояние изпада и директор от негова компания, който първоначално е отведен за лечение в \"Токуда\", а след това е лекуван в \"Пирогов\". На 1 октомври 2015 г. Софийска градска прокуратура е повдигнала обвинение за убийство, като разследването е възложено на СДВР. На 4 май 2015 г. синът на Гебрев е бил приет във ВМА с подобни симптоми. По време на досъдебното производство са извършени много действия – претърсвания и проби на следи от химически вещества, проверки на автомобили и офиси на компанията \"Емко\" и др. Назначени са всякакви експертизи. Заключенията от химичните експертизи са показали, че в кафе от кафе машината в дома на Гебрев, както и в храната на неговия син има следи от хлорпирифос – инсектицид, който е силно токсичен и се ползва за борба с неприятели по земеделските култури. Установено е, че това вещество се е съдържало в руколата от салатата, която са консумирали Гебрев и неговите партньори, но в изключително ниски количества\", разказа за първоначалното разследване Цацаров. То е спряно на 4 април 2016 г. тък като извършителят не е разкрит. Възобновеното разследване Разследването е възобновено пред октомври миналата година след писмо на Гебрев до главния прокурор, в което посочва, че има основание да счита, че отровата, която е използвана и в българския случай, е от семейството на \"Новичок\". След възобновяването на разследването между главния прокурор, външния министър и председателя на ДАНС е подписано споразумение за създаване на съвместен екип за разследване на случая и до настоящия момент са проведени 13 разпита на свидетели. Цацаров каза, че при възобновяване на разследването Гебрев за първи път е казал, че е поискано от него изследване във финландската лаборатория Verifin, което сам е заплатил. Според Цацаров заключението е, че се потвърждават следи от фосфорорганични съединения, в които се съдържат конкретни пестициди. \"В пробите от урина са открити две химични съединения, които съдържат фосфор. Не са открити субстанции, които да са свързани със списъка на конвенцията на забрана на химическите оръжия\", обясни Цацаров. \"След възобновяването на разследването на случая \"Гебрев\" с него са запознати всички британски и европейски служби. На тях е осигурен пълен достъп до всички материали по делото и всички действия по разследването. Във Великобритания са изпратени европейска заповед за разследване и писма, които да осигурят легална основа за взаимодействие на българските и британските власти. Така че всякакви внушения за бездействия по разследването и за това, че случаят едва ли не е бил оставен настрани от Прокуратурата, не отговарят на истината\", заяви главният прокурор, цитиран от агенция \"Фокус\". Какво се открива в България по случая \"Скрипал\" Той припомни, че британските власти са обявили трима служители на руските тайни служби, които считат за замесени по случая \"Скрипал\". Двама от тях се считат за извършители, а един – за помагач. При извършването на съответните проверки е установено, че първите двама не са влизали на българска територия за последните 10 години. Третият, който е с псевдоним \"Сергей Федотов\", обаче е влизал в България три пъти – със самолет на 5 февруари 2015 г. влиза, след което излиза на 22 февруари. На 24 април 2015 г. влиза със самолет на летище Бургас и напуска на 28 април 2015 г. отново със самолет. Третото влизане на Федотов у нас е на 23 май 2015 г. със самолет през летище София, като на 29 май 2015 г. заедно с друг руски гражданин е напуснал страната с лек автомобил в посока Сърбия\", обясни Цацаров. \"Това са двете линии – едната е свързана с отравянето на Гербев и неговия син, и втората – свързана за конкретния руски гражданин, който е бил у нас. При едно от тези пътувания е налице съвпадение с първия инцидент, който се случва с Гебрев. МВР и ДАНС работиха по установяване на маршрута му и са установени всички моменти от неговото пребиваване на българска територия. От самото начало – 11 октомври 2018 г., досега се извършват множество действия при пълна координация на българските и британските партньори\", заяви главният прокурор. Вариант битово отравяне След срещата при премиера днес министърът на вътрешните Младен Маринов обяви, че в пълен синхрон продължава работа за изясняването на всички факти и обстоятелства по отравянето на Емилиян Гебрев. Той повтори основните моменти от разследването до момента като увери, че се е работило по всички факти и обстоятелства както в подкрепа на хипотезата, че това е злонамерено действие, така и в подкрепа на това, че става въпрос за битово отравяне. По думите на Маринов са били назначени и извършени множество експертизи, които са фиксирали всички възможни факти и обстоятелства към онзи момент, така че да се работи по разкриване на извършителя. Срещата беше ползотворна, смята посланик Хопкинс Българските и британските власти работят в сътрудничество по случая \"Гебрев\", коментира посланикът на Великобритания Ема Хопкинс след срещата с министър-председателя Бойко Борисов по случая \"Гебрев\". \"Днес проведохме една ползотворна среща с премиера, главния прокурор, вътрешния министър и главния секретар на МВР. Българските и британските служби работят в сътрудничество по случая \"Гебрев\". И всички други партньорски европейски служби вземат под сериозно внимание всякаква предположения за намеса на руски служби в Европа\", заяви Хопкинс, цитирана от \"Фокус\". Тя посочи, че Великобритания работи в тясно сътрудничество с българските служби. \"Но в момента тече разследване и не можем да дадем данни по случая. Всички въпроси за националната сигурност на всички наши европейски партньори са от първостепенна важност за нас. И ще продължим това разследване и след \"Брекзит\", каза още дипломатът.", "date": "2019.02.11", "title": "Цацаров: Гебрев е отровен с инсектицид, няма данни за забранени химически оръжия"}
{"url": "https://www.dnevnik.bg/sport/2019/02/11/3388136_fotogaleriia_nai-dobrite_snimki_ot_sofiia_oupun/", "text": "Четвъртият сезон на тенис турнира  .", "date": "2019.02.11", "title": "Фотогалерия: Най-добрите снимки от \"София оупън\""}
{"url": "https://www.dnevnik.bg/sviat/2019/02/11/3388365_beliiat_dom_ne_izkljuchva_pravitelstvoto_otnovo_da/", "text": "Белият дом не отхвърли днес вероятността от евентуално ново спиране на работата на правителството, ако до 15 февруари не бъде постигнато споразумение с демократите за финансиране на стената, която президентът Доналд Тръмп иска да издигне на границата с Мексико, предаде \"Франс прес\". \"Спирането на работата на правителство на теория все още е на масата. Не искаме да се стига дотам, но тази опция все още е отворена за президента и ще остане такава\", заяви по \"Фокс нюз\" вр. и. д. главен секретар на Белия дом Мик Мълвейни. На 25 януари беше постигнато споразумение за слагане край на частичната парализа на американските агенции след 35 дни спиране на дейността - рекордно дълъг период в историята на САЩ. То предвиждаше финансиране на съответните федерални служби до 15 февруари, а ако дотогава не бъде постигнат консенсус, е възможно ново спиране на дейностите. Днес обаче републиканският сенатор Ричард Шелби обяви, че преговорите между американски конгресмени по проблеми за сигурността по границите, за да се избегне ново спиране на дейността на правителството, са забуксували по въпроса за политиката за задържане на имигранти. Усилията в Конгреса на САЩ за решаване на безизходицата по въпроса за финансирането на сигурността по границата се умножиха в петък и продължиха през уикенда, отбелязва \"Ройтерс\". Специална работна група се очаква да постигне споразумение до утре. Една от пречките е искането на демократите да се финансират по-малко легла за настаняване на задържани от имиграционните и граничните власти, отколкото иска администрацията на президента Доналд Тръмп. Републиканците искат да увеличат този брой в усилията си да ускорят депортирането на имигранти. /БТА", "date": "2019.02.11", "title": "Белият дом не изключва правителството отново да спре работа"}
{"url": "https://www.dnevnik.bg/analizi/2019/02/11/3388296_ciganite_romite_hora_ili_pasmina/", "text": "За изясняване на \"цигани\", \"роми\" и \"хора\" няма да използвам речник. Приветствам отдавнашната, а – вече – и концептуализирана загриженост на  вицепремиера Каракачанов  към циганския (ромския) етнос. Приветствам неговото уважение към законността, хуманизма и справедливостта.  Съжалявам обаче, че тази загриженост е отправена етнически избирателно, което пък е незаконно, нехуманно и несправедливо.  Приветствам мерките, предложени от г-н Каракачанов за насърчаване на образованието, социалната ангажираност, здравеопазването, превенцията на престъпността, изобщо – насърчаването на ролята на държавата, когато тя влиза в тази роля, за да реши проблемите на българските граждани. Не зная обаче дали вицепремиерът е осведомен, че тези мерки отдавна съществуват и са залегнали в българското законодателство – без оразличаване по \"раса, народност, етническа принадлежност, пол, произход, религия, образование, убеждения, политическа принадлежност, лично и обществено положение или имуществено състояние\" (чл. 6 от действащата Конституция на Република България). Мерките са насочени и към циганските (ромските) гета: в тях има училища (етнически сегрегирани) и полицейски участъци, за жителите им се грижат социални работници и здравни медиатори – поне така пише в различни мониторингови доклади на различни институции и организации. Колкото до превенцията на престъпността, тя по принцип е задължение на държавата – без разлика на \"раса, народност\" и т.н.  При последното ми посещение в пазарджишкия квартал \"Изток\" през 2018 г. учителите се оплакваха, че децата идват в клас, но рано се отказват: момичетата се женят, а момчетата започват работа. Имали 11 абитуриенти. Особено се гордееха с един студент, записал етнология в Пловдив. Немалко от жителите на гетата изпращат децата си да учат извън махалата. На някои места се провеждат програми за десегрегация на училищата, но – очевидно – са недостатъчни. Именно някои от жителите на кв. \"Изток\" се опитват да създадат сдружение, чрез което да осигурят – специално за гетото - гинеколог и учители по български език за деца и възрастни. В кв. \"Изток\" има и полицейски участък. В него намерих един-единствен униформен служител, който заяви, че нямали никакви проблеми. След това заключи участъка, качи се в кола и замина. Не го видях да патрулира из гетото. Не казвам, че не го е правил, просто не го видях. Съгласна съм със събарянето на незаконните постройки – пак без разлика на \"раса, народност\" и пр. Съгласна съм с премахването на гетата. Г-н Каракачанов обаче не казва какво да се прави със законните постройки – как те да се изнесат извън гетата? И няма ли принудителното разселване да предизвика – вместо интеграция – все по-засилващо се капсулиране вътре в гетото, каквито признаци вече са налице? Съгласна съм, че държавата трябва да играе важна роля в тези процеси. Не съм сигурна обаче дали принудата (думата \"задължително\" е употребявана твърде изобилно от г-н Каракачанов) и рестрикциите са най-ефикасният начин за постигане на интеграция и за \"нормализиране\". Засега единствените, които успяват в това трудно начинание, са религиозните институции и някои (съвсем малко) неправителствени организации – без да са \"задължително\" въдворени в гетата, каквото е предложението на вицепремиера (с. 7 от \"Концепцията\").  Успяват, защото не си служат с принуда и рестрикции. Успяват, защото едва ли са силно разтревожени от \"значителното увеличаване на този етнос\" (с. 1 и 3 от \"Концепцията\"). Успяват, защото не се стараят непременно да \"ограничат маргиналната раждаемост\" (с. 4 и 6 от \"Концепцията\"). Успяват, защото не настояват за \"възстановяване на центровете за трудово обучение и възпитание в структурата на Главно управление на Строителни войски\" (с. 5 от \"Концепцията\") – отдавна отречената сегрегационна практика от времето на комунизма.  Успяват, защото работят - за образование, за социализация, за здравеопазване вместо да пледират за въвеждане на \"мерки, изискващи законодателни промени\" (с. 7 от \"Концепцията\"). \"Мерките\", предлагани от вицепремиера, съдържат: -  Дали такова \"разширяване\" няма да предизвика посегателства върху живота на други \"физически лица\", каквито случаи вече има? -  Дали \"специалното производство\" ще замени съдебното производство, предвидено за всички български граждани – без разлика на \"раса, народност\" и т.н.? -  Дали тези \"доброволни отряди\" ще прилагат \"специалното производство\" и ще изместят както съда, така и правоохранителните органи?  Вицепремиерът предвижда не само \"законодателни промени\" и рестрикции, но и специални привилегии за жените и децата от циганския (ромския) етнос: въвеждане на безплатни аборти и безплатни детски градини, финансирани от държавния бюджет, т.е. от данъкоплатците с нецигански (неромски) произход (с. 4, 6, 7 и 8 от \"Концепцията\"). Липсва обяснение как тези привилегии ще премахнат \"противопоставянето между българските граждани, породено от усещането за привилегированото положение, с което се ползват част от лицата от цигански (ромски) произход в България\" (с. 3 от \"Концепцията\"). Въпреки това противоречие, мнозина български граждани с нецигански (неромски) произход, вероятно, ще харесат \"Концепцията\". Мои познати, които никога не са гласували за г-н Каракачанов, сега ми казват:  Пасмината, вероятно, не е съставена от \"физически лица\", т.е. от отделни хора. Пасмината, вероятно, няма нужда от съд, а само от \"специални производства\". Пасмината, вероятно, живее извън правовата държава и е подвластна на \"доброволните отряди\". Г-н Каракачанов очевидно се е привидял като такава. Привиждат се, предполагам, и новите му поддръжници, готови да закрепят позавехналия му рейтинг.  \"Концепцията\" на вицепремиера Каракачанов, всъщност, не ни казва нищо ново – нито за отдавна предвидените в законодателството \"мерки\", нито за собствените му пристрастия и политически образ. Още на пресконференцията след първия тур на последните президентски избори кандидатът Каракачанов заяви: ! Ударът е нанесен, войната - обявена. Само освобождението никак не е сигурно. Единственото сигурно е, че пак има избори.  А гражданско общество?", "date": "2019.02.11", "title": "Циганите (ромите) – хора или пасмина?"}
{"url": "https://www.dnevnik.bg/evropa/evropeiski_parlament/2019/02/11/3388376_kazusut_s_rumuniia_suzdava_problemi_za_evropeiskite/", "text": "Европейските либерали приеха нови членове в редиците си в събота, но дебатът за евентуалмното изключване на една от партиите членки продължава, предаде EurActiv. Алиансът на либералите и демократите за Европа (АЛДЕ) проведе среща в Берлин през уикенда, за да продължи подготовката си за евроизборите. В събота АЛДЕ трябваше да обяви т.нар. Екип Европа от водещи кандидати за председател на Европейската комисия, но партията отложи решението до март, тъй като евентуалните кандидати поискаха повече време, за да обмислят предложението. АЛДЕ не крие желанието си да привлече партията на френския президент Еманюел Макрон \"Република, напред!\". В същото време \"Екип Европа\" е опит да бъде подкопана системата с водещия кандидат (повече четете  тук ), подкрепяна силно от Европейската народна партия. Решението да не бъде посочен един единствен кандидат, който да се изправи срещу тези на ЕНП,  Манфред Вебер , и на социалистите и демократите,  Франс Тимерманс , бе взето през ноември, макар да се смята, че някои от членовете на АЛДЕ все пак оодобряват системата. На срещата в Берлин продължи дебатът за румънския член на АЛДЕ, който е обвиняван, че позволява нарушения на върховенството на закона в страната. След разгорещена дискусия дали АЛДЕ Румъния е опитала или не да блокира наскоро наложени от правителството промени в съдебната система, ръководството на групата реши да отложи дебата за следващата си среща. Председателят на АЛДЕ Ханс Ван Бален даде да се разбере, че обсъждането на евентуално изключване на румънския член няма да се състои, докато не бъде завършено пълно разследване по въпроса. Има опасения, че европейските избиратели ще сравнят създалата се ситуация със спорното членство на партията на унгарския премиер  Виктор Орбан в ЕНП  и с връзките  на социалистите с управляващата партия  в Румъния.", "date": "2019.02.11", "title": "Казусът с Румъния създава проблеми за европейските либерали преди евроизборите"}
{"url": "https://www.dnevnik.bg/sviat/2019/02/11/3388375_aljirskiiat_prezident_shte_se_bori_za_peti_mandat/", "text": "Боледуващият президент на Алжир Абделазиз Бутефлика обяви днес намерението си да се бори за пети мандат на изборите през април в северноафриканската страна, предаде ДПА. Съобщението е послание от Бутефлика към народа, съобщи държавната информационна агенция. Президентът, който е на 81 години и е на власт от 1999 година, получи инсулт през 2013 година. Той рядко се появява на публични места и събития. Вчера управляващият Фронт за национално освобождение издигна кандидатурата на Бутефлика като неин кандидат на изборите на 18 април. Бутефлика е единственият президент в Северна Африка, който не бе засегнат от продемократичните бунтове, известни като Арабска пролет и започнали в съседен Тунис през 2010 година. По това време правителството му овладя продемократичните протести в Алжир с обещания за реформи и повишение на заплатите, финансирани от петролните и газови приходи на страната. През последните години финансите на Алжир са подкопани от спада на световните цени на петрола, което доведе до намаляване на държавните субсидии. /БТА", "date": "2019.02.11", "title": "Алжирският президент ще се бори за пети мандат"}
{"url": "https://www.dnevnik.bg/biznes/2019/02/11/3388371_prez_dekemvri_zaetostta_v_hotelite_namaliava_a/", "text": "През декември, когато има няколко почивни дни около Коледа и Нова година нощувките в българските хотели са се увеличили скромно спрямо миналата година - с едва 1.3%, показват данните на Националния статистически институт. Най-голям ръст има в базите с 4 и 5 звезди, където отсядат повечето чужденци. През последния месец на годината в страната са функционирали 1 997 места за настаняване с над 10 легла като в сравнение с декември 2017 г. общият брой на местата за настаняване, функционирали през периода, се увеличава с 2.6%, а на леглата в тях - с 2.8%. Общият брой на нощувките през месеца е 844.2 хил., или с 1.3% повече в сравнение със същия месец на предходната година, като най-голямо увеличение на нощувките (с 5.2%) се наблюдава в местата за настаняване с 4 и 5 звезди. В тях са реализирани 74.3% от общия брой нощувки на чужди граждани и 40.3% - на българи. В местата за настаняване с 3 звезди са осъществени 18.4% от нощувките на чужди граждани и 30.3% - на българи, докато в останалите места за настаняване (с 1 и 2 звезди) те са съответно 7.3 и 29.4%. Броят на пренощувалите се увеличава с 1.6% в сравнение със същия месец на 2017 г. и достига 437.3 хил., като е регистрирано увеличение както при чуждите, така и при българските граждани, съответно с 2.2 и 1.4%. Българските граждани са 318.1 хил. и са реализирали средно по 1.8 нощувки. Чуждите граждани са 119.2 хил. и са реализирали средно по 2.3 нощувки, като 75.1% от тях са нощували в хотели с 4 и 5 звезди. Общата заетост на леглата в местата за настаняване през декември е 23.4%, като намалява с 0.7 процентни пункта в сравнение с декември 2017 година. Най-висока е заетостта на леглата в хотелите с 4 и 5 звезди - 31.1%, следват местата за настаняване с 3 звезди - 22.2%, и с 1 и 2 звезди - 15.5%.  Приходите от нощувки през декември 2018 г. достигат 48.4 млн. лв., или с 9.3% повече в сравнение с декември 2017 година. Регистрирано е увеличение на приходите както от чужди граждани - с 11.7%, така и от български граждани - със 7.6%.", "date": "2019.02.11", "title": "През декември заетостта в хотелите намалява, а приходите растат"}
{"url": "https://www.dnevnik.bg/sviat/2019/02/11/3388388_senator_demokrat_ot_sredniia_zapad_vliza_v/", "text": "Сенаторът демократ от щата Минесота Ейми Клоубъшар обяви намерението си да участва в надпреварата за президентските избори през 2020 година, предадоха \"Асошиейтед прес\" и \"Ройтерс\". Петдесет и осем годишната Клоубъшар, която в момента е в третия си шестгодишен мандат като сенатор от Минесота, ще опита да се представи като противоположност на президента Доналд Тръмп, който се очаква да бъде кандидатът на републиканците в следващите президентски избори, като демонстрира както различия в политическите възгледи, така и в стила си. \"Заставам пред вас като внучка на работник в мина за желязна руда, дъщеря на учителка и вестникар, първата жена, избрана в Сената на САЩ от щата Минесота, за да обявя кандидатурата си за президент на САЩ\", заявява Клоубъшар, посочи \"Ройтерс\". Голямо множество се събра на остров в река Мисисипи въпреки силния снеговалеж и температурите от минус 10 градуса. Клоубъшар е най-изявеният представител на Средния запад в надпреварата досега. Бивш прокурор и корпоративен адвокат, тя се присъединява към списъка с надежди на демократите, който включва също сенаторите Кори Букър от Ню Джърси, Камала Харис от Калифорния и  Елизабет Уорън  от Масачузетс. Клоубъшар привлече внимание в национален мащаб през 2018 година, когато влезе в сблъсък с Брет Кавано при изслушването му в Сената за номинацията му за Върховния съд. Въпросите, които зададе, й спечелиха признание в средите на демократите като застъпник на движението #MeToo срещу сексуалния тормоз. /БТА", "date": "2019.02.11", "title": "Сенатор демократ от Средния запад влиза в президентската надпревара в САЩ"}
{"url": "https://www.dnevnik.bg/sviat/2019/02/11/3388381_desetki_hiliadi_deca_se_izpolzvat_kato_voinici_obiavi/", "text": "Десетки хиляди деца са използвани като войници във въоръжени конфликти по света, алармира Фондът на ООН за децата (УНИЦЕФ), цитиран от ДПА. \" Деца, живеещи край продължителните конфликти в Южен Судан, Централноафриканската република, Конго, Сомалия, Сирия и Йемен, биват въвличани от противостоящите страни в насилието. Момчета и момичета в училищна възраст също така са използвани като войници или помощници на въоръжени групировки в Афганистан, Мали и Мианма. Освен че са принуждавани да влизат в битка, децата са притискани и да служат като разузнавачи, да готвят или да събират дърва. Някои момичета са принуждавани да се омъжват за бойци, докато момчета и момичета биват в еднаква степен малтретирани сексуално, съобщава УНИЦЕФ. В крайни случаи деца са принуждавани да служат като \"живи щитове\" или да се самовзривяват на многолюдни площади. Трудно е да бъдат събрани точни данни, но според някои оценки, отбелязва организацията, в света има до 250 хил. деца войници. В навечерието на 12 февруари, когато се отбелязва Денят на червената ръка - инициатива за привличане на вниманието към експлоатацията и злоупотребата с деца от въоръжени групировки - УНИЦЕФ призова правителствата по света да се ангажират по-активно в борбата срещу подобни нарушения на правата на децата. /БТА", "date": "2019.02.11", "title": "Десетки хиляди деца се използват като войници, обяви ООН"}
{"url": "https://www.dnevnik.bg/biznes/2019/02/11/3388402_rabotodatelite_predlagat_oblekcheno_deklarirane_na/", "text": "Асоциацията на организациите на работодателите в България (АОРБ) предлага промени в правилника към Закона за мерките срещу изпирането на пари. Целта й е да се облекчат фирмите, които са длъжни до края на май да декларират пред Търговския регистър действителните си собственици. Правилникът за прилагане на закона е приет през декември и в него се посочва как ще става декларирането. В текстовете е записано, че това трябва да става чрез нотариално заверена декларация. Организацията е изпратила писмо до премиера Бойко Борисов с предложение за промяна в текстовете на правилника към закона, се вижда от съобщение до медиите. Предлага се да отпадне изискването за нотариална заверка на подписа. Нотариална заверка на подписа при подаване на декларация за действителния собственик няма да доведе до повече сигурност в търговския оборот или до по-голяма правна тежест на документа, предвид което същото може да бъде заменено с обикновена писмена форма, посочват работодателите. Неподалите тези декларации в срок може да бъдат глобени със суми между хиляда и 10 хил. лв., като те се налагат от ДАНС. По оценки на Агенцията по вписванията задължението засяга около 85 хил. фирми. В АОРБ членуват Конфедерацията на работодателите и индустриалците в България (КРИБ), Българската стопанска камара (БСК), Българската търговско-промишлена палата (БТПП) и Асоциацията на индустриалния капитал в България (АИКБ).", "date": "2019.02.11", "title": "Работодателите предлагат облекчено деклариране на действителните собственици на фирмите"}
{"url": "https://www.dnevnik.bg/analizi/2019/02/11/3388401_koncepciia_za_integraciia_na_patriotite/", "text": "Покрай дискусиите за интеграцията на циганите в България възникна и друг, още по-спешен въпрос – възможна ли е интеграция на самонареклите се \"патриоти\" в обществото ни? Отговорът на този въпрос не е очевиден, тъй като вече всекидневно се сблъскваме с асоциални прояви на един или друг \"патриот\": от насилие над възрастни жени по границата до хулигански прояви по улиците и медиите. Само през последната седмица, за да качат рейтинга на пооръфаната си коалиция, \"патриотите\" излязоха с \"концепция\", според която спрямо цяла етническа група в страната трябва да бъдат предприети наказателни и административни санкции като задължителна трудова повинност и отнемане на социални придобивки при повече от две деца. – все едно да се изправите пред някого и да го наругаете, че е мръсен, мързелив, потенциално престъпен и твърде плодовит, и то само поради факта, че е от даден етнос. И след това да го и заплюете. Представете си, че един швед или датчанин развие сходни концептуални идеи за българите като цяло, без да успее да навлезе във важните междуетнически дистинкции, които ние тук си правим. (На фона на неговата белота и подреденост ние всички така или иначе изглеждаме по-мургави, неспретнати и неспособни да направим Евклидова улична настилка.) Няма ли да се почувстваме заслужено обидени и да го обвиним в асоциално поведение в общия европейски дом? Ей, къде отиваш ти, бе?! Та ние сме тук от 1338 години и сме правили чаши от главите на византийските императори, докато вие още сте се учили да дялкате лодки! Ясно е, че ако в едно общество – българското или европейското като цяло – диалогът слезе на такова ниво, него го очаква поне Брекзит, ако не и по-сериозно бедствие. Асоциалността и размяната на етнически обиди разрушава тъканта на общността и нацията, внася напрежения и я кара да се занимава с непродуктивни глупости. Затова реинтеграцията и социализацията на \"патриотите\" е от първостепенна важност както за България, така и за света по принцип. Но да се фокусираме върху родните \"патриоти\". Включването им в правителството на Бойко Борисов донесе надежди за \"нормализиране\" на този феномен. Но, уви, по-скоро стана обратното: ГЕРБ започнаха да се \"патриотизират\". Особено след завършването на европредседателството, което беше потиснало донякъде експресивността им, \"патриотите\" набраха страшна скорост. Което е разбираемо с оглед на задаващите се избори и иначе скромния им управленски продукт, изразяващ се основно в шум и борба с него. Концепцията за циганите засега е поантата в реторическия им ренесанс, но до месец май има много време и със сигурност индустриалното производство на обиди към обществени групи ще продължи. За концепции да се готвят сексуалните малцинства (\"джендърите\"), НПО-тата, атеистите, хората с очила, възпитаните и ако остане време – нормалните.  Българската православна църква наскоро препоръча телесните наказания, но все пак само в детска възраст. Да биеш дърто магаре полза особена няма – прави са светиня им по този въпрос! Така че за бой и дума не може да става. Ако приложим към \"патриотите\" собствения им аршин, мерките биха изглеждали по следния начин: 1. За бутане и дърпане на възрастни жени: 15 дена принудителен труд в старчески дом; 2. За скандали в самолет и обиди на посланици: 10 дена окопаване на градинките пред летището и носене на куфарите на оскърбените дипломати; 3. За нахлуване в НАТФИЗ и неприлично държане в ресторанти и лавки: 10 дена трудова повинност като сценичен работник или миене на чинии и подове в атакуваното заведение; 4. За редукция на българската култура до потури, пояси, павурчета и развени байраци: задължителна едногодишна магистърска програма по културология; 5. За измисляне на все по-нови \"традиции\", свързани с топене в ледена вода или тричане на кучета: 5 дена почистване на речни корита; 6. За редукция на консерватизма до комбинация от лошо възпитание и необразованост: задължителна едногодишна магистърска програма по политология; 7. За колективна обида на цяла група граждани по етнически, расов или сексуален признак: повтаряне на курсовете по гражданско обучение в гимназията, плюс задължителна подготовка и изнасяне на публични сказки из страната за опита на утвърдените демокрации в налагането на толерантност и уважение в междуетническите отношения; 8. За скандал в ефир: спиране на интернета и кабелната телевизия за един месец; 9. За подкрепа на тирани, диктатори, автократични и тоталитарни режими: наизустяване на две глави от \"Архипелаг ГУЛаг\" на Солженицин; 10. За соцносталгия по здрава ръка и авторитарно управление: едномесечна бригада за вадене на картофи без възможност за ползване на тоалетна хартия; 11. За агресивна ксенофобия: едномесечно лишаване от всякакви продукти, стоки и услуги с чуждестранен произход; 12. За злословене по адрес на ЕС и Брюксел: едномесечен стаж в държавна институция в Туркменистан; 13. За пропаганда срещу половото равенство: една година живот по правилата на Саудитска Арабия; 14. За системни провали във възпитанието на децата по отношение на гореизложените проблеми: отнемане на социалните плащания на родителя и увеличаване на часовете по гражданско обучение на потърпевшите подрастващи. При повече от две деца към родителя се зачислява и наблюдаващ социален работник. Моля настоящата концепция да бъде разгледана в Народното събрание, защото тя по нищо не отстъпва на  концепцията на вицепремира Каракачанов.", "date": "2019.02.11", "title": "Концепция за интеграция на \"патриотите\""}
{"url": "https://www.dnevnik.bg/ot_vas/novini_ot_vas/2019/02/11/3388410_dupka_na_spirka_v_sofiia/", "text": "Разбит тротоар на адрес бул. \"България\", 1408, Иван Вазов, София, България От 5 години е тази дупка. Всеки път, като вали, газим в локви, за да се качим в рейса. Колко още ще е така? Тази публикация е част от съвместен проект между \"Дневник\" и приложението  .", "date": "2019.02.11", "title": "Дупка на спирка в София"}
{"url": "https://www.dnevnik.bg/sviat/2019/02/11/3388405_izraelska_reklama_obiasniava_zashto_liderut_na_hizbula/", "text": "Лидерът на ливанската организация \"Хизбула\" Хасан Насрала се появи в израелския град Тел Авив като лице на привличаща вниманието сатирична кампания за рециклиране, предаде \"Асошиейтед прес\". Огромен плакат с образа на Насрала беше поставен тази седмица край магистрала \"Аялон\" в Тел Авив, насърчаващ израелците да рециклират пластмасови бутилки. Над главата на Насрала имаше надпис, гласящ: \"Аз не рециклирам бутилки.\" Под него на плаката пишеше: \"Насрала е заврян в бункер от 12 години. Какво е твоето извинение?\" Израелската компания за рециклиране ELA не беше достъпна за коментар. Насрала се укрива под земята и рядко се появява публично, откакто \"Хизбула\" и Израел водиха война през 2006 г. САЩ, Европейският съюз и Израел смятат \"Хизбула\" за терористична организация.", "date": "2019.02.11", "title": "Израелска реклама обяснява защо лидерът на \"Хизбула\" не рециклира бутилки"}
{"url": "https://www.dnevnik.bg/bulgaria/2019/02/11/3388414_triabva_da_sme_gotovi_za_zlovredno_vmeshatelstvo_v/", "text": "Нормално е не само да очакваме, но да сме готови за всякакви тип опити за зловредно вмешателство в изборния процес, заяви днес вицепремиерът Томислав Дончев, цитиран от \"Нова телевизия\". Той отговори на журналистически въпроси, след като даде показания в Специализирания наказателен съд  по делото срещу бившия министър на здравеопазването в предходния кабинет Петър Москов , повдигнато му заради приетите като дарение от Турция през 2015 г. ваксини. \"Няма изборен процес, за който да не може да бъде направен опит да бъде \"ударен\", посочи вицепремиерът. Изказването му беше по повод въпрос за възможна атака от страна на Русия по време на предстоящите европейски и местни избори. \"Имало е предишни атаки на избори, правени в България. Примерно през 2015 година имаше изключително мощна атака, опит да бъде спрян изборният процес\", обясни вицепремиерът. Вчера зам.-председателят на ГЕРБ Цветан  Цветанов заяви, че е убеден, че Русия ще се опита да се намеси в предстоящите тази година избори в България . \"Убеден съм, защото виждам какво се случва в държави на Европейския съюз, знам, че в някои от министерствата се създадоха специални звена, които да работят срещу тази пропагандна дейност\", заяви той. Томислав Дончев не коментира публикации  за изнесени пари от венецуелската петролна компания  към България и  присъствието на \"Новичок\" в страната , като обясни, че няма информация по тези въпроси. \"Не съм получавал подобна информация, но когато имам възможност да се върна в МС, ще проуча този сигнал с всички инструменти, с които разполага държавата\", допълни той.", "date": "2019.02.11", "title": "Трябва да сме готови за зловредно вмешателство в изборите, смята Томислав Дончев"}
{"url": "https://www.dnevnik.bg/razvlechenie/2019/02/11/3388238_fotogaleriia_ceremoniiata_na_61-vite_nagradi_grami/", "text": "На церемония снощи в Лос Анджелис бяха връчени 61-ите награди \"Грами\", на които . В откриващия анонс на събитието изненадващо се появи Мишел Обама, която се присъедини към Лейди Гага, Алиша Кийс, Дженифър Лопес и Джейда Пинкет Смит, за да говори за силата на музиката.", "date": "2019.02.11", "title": "Фотогалерия: Церемонията на 61-ите награди \"Грами\""}
{"url": "https://www.dnevnik.bg/na_put/2019/02/11/3388418_turkish_eurlains_puska_video_s_pravilata_za/", "text": "\"Търкиш еърлайнс\" продължава поредицата от видеа с правилата за безопасност на борда с героите на \"Лего\". Новият клип ще бъде излъчван на всички полети от 1 март 2019 г. Продукцията отбелязва преместването на компанията на базата ѝ на летище Истанбул. В клипа ще са героите от последното анимационно LEGO приключение - \"LEGO: Филмът 2\", от Warner Bros. Pictures, чиято световна премиера бе на 8 февруари. Първото по рода си LEGO видео за сигурност на борда бе  представено от \"Търкиш еърлайнс\"  през август 2018 г. Вдъхновен от първия LEGO филм, клипът имаше 20 млн. гледания само за месец. Главните действащи лица в новото видео са героите Емет, Луси и други от \"LEGO: Филмът 2\", а LEGO Батман е начело на продължаващия 4 минути и 27 секунди филм като негов режисьор. Наред с анимираните участници пред аудиторията част по част оживяват и някои от най-вълнуващите и разпознаваеми дестинации от всички 306, до които лети Turkish Airlines. Действието се развива на пет континента – от Бали, през Москва, Сан Франциско, Рим, Кейптаун, Хонконг и Токио, до крайната дестинация – новият дом на Turkish Airlines на летище Истанбул. Подготовката на цялата продукция е отнела общо 979 часа в продължение на 4 месеца в пет различни страни, включително Турция, САЩ, Великобритания, Канада и Австралия. В творческия процес са участвали над 400 души.", "date": "2019.02.11", "title": "Героите на \"Лего\" отново дават съвети по безопасност на пътниците на \"Търкиш еърлайнс\" (видео)"}
{"url": "https://www.dnevnik.bg/sviat/2019/02/11/3388423_pet_kartini_na_hitler_ne_mojaha_da_se_prodadat_na_turg/", "text": "Пет картини, за които се твърди, че са били рисувани от нацисткия диктатор Адолф Хитлер в младежките му години, когато той се е опитвал да пробие като художник, не се продадоха на търг в Южна Германия, предаде \"Асошиейтед прес\". Вероятно картините не са били купени заради опасения, че може да са фалшификат. Стартовата цена на творбите е била между 19 хил. евро и 45 хил. евро, но никой не е наддавал за тях. Три дни преди търга, провел се вчера, прокурори постановиха запора на три други картини на Хитлер, след като получили оплакване за тяхната автентичност. Хитлер безуспешно се опитвал да успее като художник във Виена преди Първата световна война.", "date": "2019.02.11", "title": "Пет \"картини на Хитлер\" не можаха да се продадат на търг в Германия"}
{"url": "https://www.dnevnik.bg/bulgaria/2019/02/11/3388416_gradskiiat_sud_obiavi_sdelkata_za_carskite_konjushni/", "text": "Сделката, с която областната управа на София продаде терена под комплекса \"Царските конюшни\" на фирмата \"Евротрансбилд\" ООД, е обявена за нищожна от Софийския градски съд,  съобщава \"Де факто\" . Според мотивите на съда цената от 658 хил. лева, за която са продадени трите терена, е в пъти под пазарната.  В началото на юни 2016 г. със своя заповед бившият областен управител Веселин Пенев прекрати съсобственост между държавата и частна фирма - \"Евротрансбилд\", върху земята, където са \"Царските конюшни\", като дружеството стана едноличен собственик. В края на годината Софийската градска прокуратура внесе три протеста в съда по настояване на Министерството на регионалното развитие. С тях се искаше обявяване на сделката за нищожна, а Пенев и оценителят на имотите - Юлия Димитрова-Цекова, получиха обвинения за ощетяване на държавата с 11 млн. лева. Делото срещу двамата още   не може да тръгне в съда . Решението на СГС да обяви сделката за продажбата за нищожна е базирана на две независими оценка от вещи лица. Първият експерт оценява имотите по три метода, като дава обща цена от близо 24 млн. лева. Вторият сравнява по цени, по които Столичната община е продавала терени, без да се отчита местоположението им, и посочва цена от 2.5 млн. лв. Той също използва други два метода, но в крайна сметка според него средната цена на терените е 889 810 лева, защото парцелите са застроени. Всяка от тези цени е по-висока от тази, за която са продадени трите терена през 2016 г. Решението на градския съд не е окончателно и може да бъде обжалвано.", "date": "2019.02.11", "title": "Градският съд обяви сделката за \"Царските конюшни\" за нищожна"}
{"url": "https://www.dnevnik.bg/evropa/2019/02/11/3388444_ligata_pecheli_regionalni_izbori_v_italiia_dvijenie/", "text": "Крайнодясната партия \"Лига\" постигна вчера победа на регионални избори в Италия, смятани за тест преди евроизборите през пролетта, съобщи \"Франс прес\". \"Лигата\", която управлява Италия заедно с антисистемното Движение \"Пет звезди\", но води предизборна кампания срещу коалиционните си партньори в Абруцо, спечели 28 процента от гласовете в тази централна област и така удвои резултата си от парламентарните избори през март 2018 г., сочат данни на министерството на вътрешните работи. Дясната коалиция, включваща \"Лигата\", формацията на Силвио Берлускони \"Напред, Италия\" и малката крайнодясна партия \"Италиански братя\", получи вчера общо 48 процента от гласовете. Консервативният кандидат Марко Марсилио, подкрепен от дясната коалиция, бе избран за областен управител, съобщи ДПА. Движение \"Пет звезди\", което стана първа политическа сила в Италия с 32 процента от вота през март, вчера получи само 19 на сто от гласовете и се нареди на трето място след левоцентристката опозиция, която включва Демократическата партия (31 процента). Анализатори смятат, че ако лидерът на \"Лигата\" Матео Салвини затвърди успеха си и на изборите за Европейски парламент, може да се изкуши да се откъсне от коалиционния си партньор \"Пет звезди\" и да предизвика нови парламентарни избори в Италия.", "date": "2019.02.11", "title": "\"Лигата\" печели регионални избори в Италия, Движение \"Пет звезди\" губи инерция"}
{"url": "https://www.dnevnik.bg/politika/2019/02/11/3388432_prezidentut_e_odobril_marin_raikov_za_poslanik_v_london/", "text": "Президентът Румен Радев е одобрил назначаването на бившия служебен премиер Марин Райков за посланик на България в Лондон. От \"Дондуков\" 2 потвърдиха пред \"Дневник\", че съгласувателната процедура между президентската институция и Министерството на външните работи е приключила. \"Указ ще бъде издаден от държавния глава след получаване на решение на Министерския съвет и на агреман от страна на Обединеното кралство\", уточниха от президентството. По информация на \"24 часа\" досегашният посланик на страната ни в Лондон Константин Димитров е напуснал британската столица преди няколко дни в разгара на Брекзит. Доскоро Марин Райков бе посланик в Рим. Все още не е завършена съгласувателната процедура между двете институции за посланик на България в Париж. По непотвърдена информация предложението е за зам.-министъра на външните работи Юрий Щерк, но засега не е одобрено от държавния глава.", "date": "2019.02.11", "title": "Президентът е одобрил Марин Райков за посланик в Лондон"}
{"url": "https://www.dnevnik.bg/biznes/2019/02/11/3388428_promeni_v_zakona_za_koncesiite_moje_da_privlekat_oshte/", "text": "Министерството на транспорта предлага промени в Закона за концесиите, с които се въвеждат и няколко европейски директиви, се вижда от проекта, обявен за обществено обсъждане. Сред промените е тази, която засяга отговорността на инвеститори, които участват съвместно в проектни компании. Според сегашните текстове инвеститорите в проектната компания отговарят за всичко, дори не до размера на участието си. Практиката по света е рискът да се носи от специално създадената компания, а само финансовите отговорности да се гарантират. Според  \"Капитал\"  това положение отблъсква повече желаещи, при това големи фирми, да концесионират летището в София и това е причината срокът за приемане на оферти да се удължи за пореден път. Официално такива мотиви министерството не посочва - нито в проекта, нито при отлагането на срока за офертите. Вносителят на промените предлага нови текстове, свързани със солидарната отговорност, с обезщетенията при прекратяване на концесионния договор, с начина на разрешаване на спорове между страните по концесионния договор, с основанията за недействителност на концесионния договор. И в сега действащия закон е предвидено записаното в европейска директива от 2014 г., че концесионерът може да поиска от кандидатстващите заедно да учредят определен вид фирма. Действащият закон постановява, че в този случай независимо от създаването на определена правна форма участващите в групата икономически оператори, както и едноличният собственик на капитала на проектното дружество, отговорят солидарно с проектното дружество. Вносителят посочва, че за да се постигне по-пълно прилагане на директивата, сега се предлага отговорността на всеки икономически оператор да се определя спрямо ресурсите, които е предоставил при включването си в проектното дружество. А също и концедентът да има правото и възможността да ограничи размера на тази отговорност по най-разумния за постигане на изискванията и целите на концесията начин. В крайна сметка се предлага с концесионния договор да може да се предвиди участващите в групата фирми да отговарят солидарно с проектното дружество за изпълнението на концесионния договор съгласно предвиденото в него, като се вземат предвид характерът и размерът на участието на всеки от икономическите оператори в проектното дружество или на поетия от тях ангажимент за предоставяне на ресурси на проектното дружество. Предсрочно прекратяване на концесията Другата предлагана промяна е свързана с условията, при които концесионният договор може да бъде прекратен предсрочно по причина, за която отговаря концесионерът. В този случай според действащата редакция концедентът дължи на концесионера обезщетение в размер на невъзстановените разходи на концесионера за инвестиции в обекта на концесията, намалени със сумата, съответстваща на нормата на възвращаемост за концесионера за целия срок на договора. Тя обаче не може да надхвърля пазарната стойност на извършените от концесионера инвестиции в обекта към датата на прекратяване на договора. Настоящият опит показва, че така формулирана, разпоредбата е практически неприложима, защото не дава възможност да бъде съставена вярна математическа формула за изчисляване на обезщетението, се посочва в мотивите на Министерството на транспорта. Липсата на подобна възможност, освен че създава допълнителна несигурност у инвеститорите, предполага и спорове при евентуално прекратяване на концесионен договор. Също така подобни рискове обичайно се калкулират по съответния начин в проектите и водят до тяхното оскъпяване, още повече че е възможно да не се стигне до прекратяване на концесионен договор, допълва ведомството. Според него международната практика в тези случаи приема за най-добър вариант концедентът да дължи обезщетение в размер на невъзстановените разходи на концесионера за инвестиции в обекта на концесията, съответстващи на непогасената част от привлечения капитал с неговата цена. Собственият капитал не следва да се възстановява, като евентуалната му загуба следва да се прилага и разбира като стимул от страна на концесионера за изпълнението на концесионния договор. Съществуващото в момента обвързване с пазарната стойност също не се оказва удачен вариант. С направените предложения в тази им част се преодоляват трудностите при прилагането, изключва се възможността за различно тълкуване, отразяват се най-добрите международни практики, като се отчитат балансирано интересите на страните по концесионния договор, посочва вносителят. Крайната дата на общественото обсъждане по проекта е 22 февруари.", "date": "2019.02.11", "title": "Промени в Закона за концесиите може да привлекат още кандидати за летището в София"}
{"url": "https://www.dnevnik.bg/bulgaria/2019/02/11/3388464_izgonenite_romi_ot_voivodinovo_shte_budat_nastaneni_v/", "text": "Изгонените роми от село Войводиново ще бъдат настанени в общински жилища в пловдивския кв. \"Столипиново\". Решението е на община Марица след двучасово заседание, в което участваха всички засегнати страни, съобщава Би Ти Ви. Жителите на селото потвърдиха позицията си, че ромите не могат да се върнат в населеното място, защото имотите им са незаконни. Конкретният повод за ескалация на напрежението на 6 януари беше побоят над командоса Валентин Димов заради  направена забележка на пътя.  Случаят засили напрежението между българи и роми в селото, стигна се и до намесата на местната власт и  събаряне на незаконни постройки . По време на срещата стана известно, че всички 17 собственици на незаконни къщи във Войводиново обжалват в съда заповедта му за събаряне. Решение на съда се очаква през март и чак тогава евентуално може да продължи събарянето на постройки в ромската махала.", "date": "2019.02.11", "title": "Изгонените роми от Войводиново ще бъдат настанени в общински жилища в \"Столипиново\""}
{"url": "https://www.dnevnik.bg/biznes/2019/02/11/3388461_okolo_85_hil_firmi_i_organizacii_triabva_da_deklarirat/", "text": "Според очаквания и изчисления на Агенцията по вписванията около 85 хиляди фирми и юридически лица с нестопанска цел трябва да подадат декларации за действителните си собственици до 31 май. Срокът за това започна да тече на 1 февруари, напомня ведомството. Задължението е записано в Закона за мерките срещу изпиране на пари. Заради подадени вече, но недължими по закон декларации агенцията посочва, че фирмите, които не са длъжни да изпълнят това изискване на закона, са едноличните търговци, едноличните акционерни дружества и еднолични дружества с ограничена отговорност със собственици на капитала физически лица, дружества с ограничена отговорност със съдружници физически лица, които притежават до 25% от капитала, събирателни дружества със съдружници физически лица. Тези търговци трябва да подават декларацията само в случай че действителните собственици са различни от вече вписаните. Тъй като срокът за пререгистрация на юридическите лица с нестопанска цел е до 31.12.2020 г., те могат да подават декларация за действителни собственици в 4-месечен срок след пререгистрацията. Заявяването на информацията за действителни собственици има декларативен характер и като част от базата данни на Търговския регистър е публична и всеки има право на свободен и безплатен достъп. Агенцията по вписванията припомня, че няма правомощия да дава задължителни указания по прилагане на законите. До момента в Агенцията по вписванията са подадени 64 декларации за действителни собственици, като при 40 от тях не е имало нужда от декларирането. Междувременно  Асоциацията на работодателите изпрати писмо до премиера Бойко Борисов , с което настоява декларирането на действителните собственици на фирмите да става без нотариална заверка.", "date": "2019.02.11", "title": "Около 85 хил. фирми и организации трябва да декларират реалните си собственици"}
{"url": "https://www.dnevnik.bg/bulgaria/2019/02/11/3388452_cvetlin_iovchev_podkrepiam_hipotezata_che_napadenieto/", "text": "Покушението срещу бизнесмена Емилиян Гебрев не е пряко свързано с опита за ликвидиране на бившия агент Сергей Скрипал, а евентуална руска връзка в българския случай по-скоро би означавала, че Москва няма контрол над собствените си спецслужби и техните служители в момента се занимават и с частни поръчки. Този коментар направи в студиото на \"120 минути\" по БиТиВи в неделя бившият шеф на ДАНС и бивш вътрешен министър Цветлин Йовчев. През седмицата британски издания публикуваха разследване, според което един от предполагаемите участници в покушението срещу бившия руски агент Скрипал е участвал и в опита да бъде отровен българският бизнесмен Емилиян Гебрев, собственик на оръжейния завод \"Дунарит\" и износител на продукцията . Днес сутринта главният прокурор  Сотир Цацаров потвърди , че се разследва участието на руския гражданин Сергей Федотов, тъй като той е бил в България по времето на отравянето на Гебрев в края на април 2015 г. заедно със сина на бизнесмена и изпълнителния директор на оръжейното дружество \"Емко\". Йовчев смята случая Скрипал в Англия, предизвикал международен скандал, че е операция на руското военно разузнаване, но го отграничава от опита за отравяне на Гебрев. Запитан, ако приемем хипотезата за солова акция, изпълнена от наемник, откъде би могла да идва поръчката, Йовчев каза: \" Може да идва от заинтересовани частни структури.\" Той не уточни дали има предвид конкурентни в бизнеса на Гебрев структури. Според бившия шеф на ДАНС е \"опасно\", ако се потвърди хипотезата за частна поръчка срещу Гебрев от конкуренти: \"Ако се потвърди информацията за частна поръчка, която е извършило руското разузнаване – това е доста опасно. Това означава, че Владимир Путин няма контрол върху системите за сигурност. Има няколко фактора в подкрепа на тази теза – след случая \"Скрипал\", той уволни 15 генерала\", каза Йовчев и допълни, че това не е първата чистка на руския президент в армията. Цветлин Йовчев беше председател на ДАНС от 2009 до 2013 г., след което бе вътрешен министър в кабинета на Орешарски.", "date": "2019.02.11", "title": "Цветлин Йовчев: Подкрепям хипотезата, че нападението над Гебрев е дело на заинтересувани частни структури"}
{"url": "https://www.dnevnik.bg/sport/2019/02/11/3388459_videopovtoreniiata_moje_da_debjutirat_v_bulgarskiia/", "text": "Технологията за видеопреглед на съдийските решения във футбола може да дебютира в България през август. Това ще се случи, ако бъдещият шампион в Първа лига достигне до последния кръг на квалификациите в Шампионската лига. Изпълнителният комитет на УЕФА обяви днес в кои свои турнири и на каква фаза планира да въведе видеоповторенията. Шампионската лига е първият от тях, като технологията ще бъде използвана още в осминафиналите, които стартират тази седмица. Този сезон видеоповторения ще има още във финала на Лига Европа на 29 май, в европейското първенство за младежи до 21 години през юни, както във финалите на новия турнир за национални отбори - Лигата на нациите, които също са през юни. През следващия сезон видеоповторения ще има освен от плейофния кръг до края на Шампионската лига, както и в мача за Суперкупата на Европа. В момента се планира използването на технологията за европейското първенство през 2020 г., от груповата фаза до края на Лига Европа от сезон 2020-21 и финалите на Лигата на нациите през 2020 г., обявиха още от УЕФА. Видеоповторенията ще бъдат използвани в четири случая - голове, инциденти в наказателното поле, червени картони и сбъркана самоличност на играч. Наскоро избраният за най-добър футболен съдия в България за 2018 г. Георги Йорданов се изказа срещу технологията. \"Самите футболисти ще започнат да се примиряват, няма да го има интересния дух на терена. Представете си как на дербито между ЦСКА и \"Лудогорец\", което сега буди най-голям интерес в България, при всяка една спорна ситуация футболистите стоят по десет минути и да няма никакво напрежение. Ако за това са дошли зрителите - нека се радват на VAR-а\", заяви той. ", "date": "2019.02.11", "title": "Видеоповторенията може да дебютират в българския футбол през август"}
{"url": "https://www.dnevnik.bg/bulgaria/2019/02/11/3388495_fondaciia_podozira_che_oshte_neobiavena_poruchka_za/", "text": "Фондация \"Антикорупционен фонд\" (АКФ) подозира, че преди официалното обявяване на обществена поръчка за изграждането на най-скъпия и сложен участък на магистрала \"Струма\" от Крупник до Кресна, тя вече е компрометирана, тъй като едно компания има предимство пред останалите. Повод за това им дава открити изградени над 7 километра незаконни временни пътища и следи от сондажи с неизвестен произход и без правно основание в района на Кресна, в непосредствена близост до трасето на лот 3.2.2 на аутобана. В писмо до медиите се съобщава, че проучването е започнало след сигнал получен през декември 2018 година и проверката на място е потвърдила информацията. Установено било, че периодът на изграждане на временните пътища е юни - септември 2018 г. На място бяха открити и следи от извършени вертикални сондажи, типични за проучвателни дейности в началните етапи на пътното строителство. Терените, върху които са направени пътищата и сондажите, са държавна собственост и попадат в района на \"Държавно горско стопанство Кресна\". Директорите на горското стопанство и Югозападното държавно предприятие не знаят за съществуването на пътищата и сондажите и отричат те да са изградили или да са дали разрешение за изграждането им. Значителната част от пътищата и сондажите (около 6,4 км от общо 7 км пътища) са извършени в период преди публикуване на официалната страница на АПИ на решението за откриване на поръчката и на цялата налична информация, включително в частта \"инженерна геология\", предоставена на участниците в процедурата за избор на изпълнител на технически проект и строителство на участъка \"Крупник-Кресна\" от лот 3.2.2. и участъка \"Обходен път на гр. Кресна\" от Лот 3.3, се казва в писмо до медиите от фондация \"Антикорупционен фонд\". Поръчката  беше обявена официално в края на август. Правният екип на организацията е на мнение, че неправомерното събиране на допълнителна информация би дало сериозно предимство на участник в процедурата, разполагащ с нея. Това би нарушило принципа на прозрачност и равнопоставеност на участниците в обществената поръчка. От Агенция \"Пътна инфраструктура\" посочват в писмо до медиите, че не са възлагали никакви дейности, свързани с бъдещото трасе на магистрала \"Струма\". АПИ е категорично против свързването й с дейности, които не са възлагани и изпълнявани от нея. Още повече, че чрез тях се правят внушения, че стартираните през миналата година две тръжни процедури за двата участъка на лот 3.2 за избор на изпълнители са опорочени, се казва в позицията на агенцията. Посочва се също, че към момента няма избрани изпълнители и сключени договори, въз основа на които да бъдат извършвани строителни дейности по бъдещото трасе на магистрала \"Струма\" през Кресненското дефиле. Двете компании, за които хора от района твърдят, че са работили - \"Геострой\" и \"Главболгарстрой\" отричат да имат нещо общо с извършеното. Индикативната стойност на обществената поръчката на участъка \"Крупник-Кресна\" от лот 3.2.2. и участъка \"Обходен път на гр. Кресна\" от Лот 3.3 надвишава 430 млн. лева без ДДС. За най-тежкия и най-спорен участък, който е между Крупник и Кресна , върви обществената поръчка  за избор на изпълнител. Споровете в тази част на \"Струма\" са заради избрания маршрут на трасето и въздействието на проекта върху околната среда. Срещу избраното решение се обявиха редица неправителствени организации, които вече са  сезирали по случая Европейската комисия . Върховният административен съд обаче отхвърли жалбите срещу екооценката  за изграждането на т.нар. източен обход на магистрала \"Струма\" през Кресненското дефиле. При този вариант трафикът се разделя на две части - в посока Гърция през съществуващия сега път през дефилето, който ще бъде ремонтиран, а в посока София - по нов път източно от дефилето, за който са и поръчките.", "date": "2019.02.11", "title": "Фондация подозира, че още необявена поръчка за \"Струма\" вече е компрометирана"}
{"url": "https://www.dnevnik.bg/politika/2019/02/11/3388475_asociaciiata_na_evropeiskite_jurnalisti_otreche_da_e/", "text": "Час и половина след като пресцентърът на БСП разпространи информация за среща на лидера Корнелия Нинова с представители на Асоциацията на европейските журналисти - България, на която според съобщението партията и асоциацията са се обединили, че съставът на Централната избирателна комисия (ЦИК) трябва да бъде сменен, от асоциацията обявиха, че на срещата не са заемали позиция за изборната комисия. \"Единствената обсъждана тема по време на срещата с лидера на БСП бяха промените в Закона за личните данни. Частта от закона, която формулира 10 критерия, с които всеки журналист трябва да се съобразява в работата си, създава предпоставки за автоцензура и цензура. Тази формулировка сериозно нарушава баланса между правото на свободно изразяване и правото на защита на личните данни и дава възможност на комисия от изпълнителната власт да ограничава свободата на словото. Това е поредният случай, в който изпълнителната власт получава възможност да налага санкции на медии и журналисти, докато Конституцията изрично предвижда, че това е единствено в правомощията на съдебната власт\", се посочва в съобщението на АЕЖ - България. Тази сряда водещата парламентарна комисия по вътрешен ред и сигурност трябва да разгледа ветото на президента върху текстовете от закона, които касаят обработването на лични данни за журналистически цели и за целите на академичното, художественото или литературното изразяване. Очаква се БСП да подкрепи ветото. От асоциацията искат среща и с ГЕРБ.", "date": "2019.02.11", "title": "Асоциацията на европейските журналисти отрече да е заемала позиция за ЦИК при среща с БСП"}
{"url": "https://www.dnevnik.bg/evropa/2019/02/11/3388476_brekzit_bez_sdelka_moje_da_vurne_taksite_za_rouming/", "text": "Британските туристи може да трябва да се примирят с връщането на скъпите такси за роуминг при използването на мобилни услуги, когато отиват на почивка в случай на Брекзит без сделка. Това стана ясно от изказване на британския министър на цифровите технологии Джереми Райт, цитирано от \"Ройтерс\". Таксите за роуминг отпаднаха изцяло в ЕС през 2017 г., спестявайки на туристите и бизнес пътниците милиони лири годишно под формата на допълнителни плащания за ползването на смартфони извън Великобритания. \"Ако кажем на мобилните оператори в тази страна: \"Можете да не налагате такси за роуминг на вашите клиенти, които пътуват до ЕС\", това не може да спре европейските оператори на мобилни мрежи да таксуват британските оператори\", каза Райт миналата седмица. По думите му, ако британските оператори не таксуват клиентите в роуминг, това би значело да прехвърлят разхода върху всичките си клиенти. Райт все пак заяви, че операторите, които предоставят услуги на 85% от британските клиенти, са казали, че няма да връщат таксите за роуминг за пътуване в ЕС. Правителството ще приеме законодателство, за да запази лимитите за използване на мобилни данни в чужбина, които в момента са 45 паунда за всеки месечен отчетен период, допълни министърът. Операторите освен това ще трябва да информират клиентите, когато те достигнат 80 и 100 процента от лимита си за използване на данни и да предупредят потребителите за рисковете от непреднамерен роуминг, например на границата между Северна Ирландия и Република Ирландия. Възможно е да има и промени за европейските посетители на Великобритания, се посочва в доклад на комисия на Европейския парламент от септември. Най-големите британски мрежи миналата година заявиха, че нямат планове да връщат роуминг таксите.", "date": "2019.02.11", "title": "Брекзит без сделка може да върне таксите за роуминг"}
{"url": "https://www.dnevnik.bg/photos/2019/02/11/3388269_fotogaleriia_pobeditelite_na_bafta_2019_i_tehnite/", "text": "Рома\" на Алфонсо Куарон е един от двата големи победители на наградите БАФТА. Филмът, който вече взе две отличия \"Златен глобус\", както и \"Златен лъв\" на фестивала във Венеция, получи 4 награди на Британската академия за кино и телевизия (БАФТА) - за най-добър филм, за най-добра кинематография, за най-добър неанглоезичен филм, а Куарон получи статуетка и за най-добра режисура.  На снимката: Алфонсо Куарон със статуетките за най-добър филм и най-добър режисьор позира до дъщеря си Тес Бу Куарон.", "date": "2019.02.11", "title": "Фотогалерия: Победителите на БАФТА 2019 и техните реакции"}
{"url": "https://www.dnevnik.bg/sviat/2019/02/11/3388451_nadprevarata_na_rusiia_sasht_i_kitai_pravi_budeshteto/", "text": "Новата ера на надпревара между световни сили като Съединените щати, Китай и Русия изправя света пред непредсказуемо бъдеще на противопоставяния. Това предупреждение идва в доклад, изготвен от организаторите на Конференцията по сигурността в Мюнхен дни преди началото на събитието. Документът със заглавие \"Великият пъзел: Кой ще събере парчетата?\" трябва да зададе тон на дискусиите им. Според него Берлин и Париж трябва да подобрят съвместната си работа, за да подсилят възможностите на \"слабо подготвения\" ЕС за справяне с нарастващото противопоставяне между великите сили. Тъй като вътрешнополитическата обстановка и в двете столици не се очаква да \"стане по-малко сложна\", предстоящата година ще покаже дали тандемът може да преодолее различията си, или е пропусната още една възможност\", гласи докладът. \"Предвид надделяващите стратегически нагласи във Вашингтон, Пекин и Москва очакванията за надпревара, изглежда, се превръщат в самоизпълняващо се пророчество,\" продължава текстът. \"Ако всеки се подготви за един враждебен свят, настъпването му е почти предопределено... Периодът след Студената война и общият оптимизъм, свързан с това, приключиха. Но не е ясно какъв нов ред ще последва... и дали преходният период ще е мирен.\" Председателят на конференцията Волфганг Ишингер призовава хората, изготвящи политики - от сили от среден ранг като Европейския съюз - да направят повече, за да запазят либералния ред. Междувременно в интервю за вестникарската група \"Функе\", цитирано от \"Ройтерс\", тъй каза, че в такава ситуация ядреният арсенал на Франция трябва да се използва за защита на целия ЕС и страните, членуващи в съюза, да си поделят цената за поддръжка на атомните ѝ оръжия. Брекзит За силите от среден ранг като Великобритания документът гласи, че процесът на напускане на ЕС \"ще продължи да нанася рани от двете страни на (Ламанша) в следващите години\". \"Макар предстоящият развод да поведе до преоценка на британската външна политика в духа на \"глобална Великобритания\", критици казват, че сегашното обръщане на Великобритания навътре е пример за разсейването, което пречи на толкова много сили от среден ранг да защитават един многостранен световен ред в хаос.\" Западните Балкани Пълната интеграция на Западните Балкани в ЕС и НАТО няма да се случи скоро или поне такъв сигнал даде срещата в София миналата година. Проблемът е, че съчетанието между политически и икономически напредък в региона и умората от разширяването на ЕС \"намалиха вярата и от двете страни в неизбежността на европейското членство\", отбелязва докладът. Протести (в много столици), страховете за етническо напрежение в Босна и Херцеговина и напрежението между Белград и Прищина заради създаването на косовска армия са само примери за това. Русия и Китай също увеличават влиянието си. Новата игра на Москва \"може да ѝ помогне да разсее и отслаби Европейския съюз\", а Пекин донякъде опитва да съперчини с европейското икономическо влияние. Китай може да подкрепя евроинтеграцията на Западните Балкани, но да използва инвестициите си за политически цели, а и проектите, които извършва или финансира, невинаги отговарят на европейските стандарти. Наскоро Европейският съюз се пробуди за рисковете, а комисията прие нова стратегия, която смята разширяването за \"геостратегическа инвестиция\". Тази година обаче ще даде повече сигнали дали самият регион още вярва в европейското си бъдеще. Близкият изток В Близкия изток се наблюдава основна трансформация - САЩ се изтеглят от традиционната си лидерска роля, докато все повече се опитват да се разграничат от пряката политическа намеса и разчитат на регионални партньори за защита на интересите им. Самите регионални партньори \"увеличават военните си способности Днес седем от десет страни, които харчат най-голяма част от брутния си вътрешен продукт за отбрана, са в Близкия изток,\" продължава докладът. Нещо повече, стойността на покупките на оръжия между 2013 и 2017 г. се е удвоила в сравнение с предишните пет години и това създава риска от оръжейна надпревара и военна конфронтация. В ход е и усилие на американски политици и редица правителства да се преоценят отношенията си със Саудитска Арабия след убийството на бившия съветник на Рияд, а по-късно критичен журналист Джамал Хашокжи миналата година. От друга страна възстановяването на санкциите срещу Иран, наложени от САЩ, \"нямат драматичния ефект\" върху нагласите на Техеран, на който Белият дом се надяваше. Притеснително е и решението за изтегляне на войските на САЩ от Сирия, което според експерти \"може да има огромни геополитически последици\", и то не само за кюрдите. Всичко това \"позволява на Русия, Турция и Иран да решават за бъдещия ход на войната както военно, така и на масата за преговори\", а Европейският съюз наблюдава как влиянието му се заобикаля - особено за съдбата на Идлиб, който сега зависи силно от Турция и Русия, продължава докладът.", "date": "2019.02.11", "title": "Надпреварата на Русия, САЩ и Китай прави бъдещето непредсказуемо, сочи доклад"}
{"url": "https://www.dnevnik.bg/razvlechenie/2019/02/11/3388442_shon_pen_za_problema_na_bradli_kupur_i_alkoholniia/", "text": "Когато колеги се хвалят за добре свършената работа, това излъчва някаква доза нормалност. Когато обаче не кой да е, а американският актьор Шон Пен изкаже подкрепата си за своя колега Брадли Купър и неговия филм \"Роди се звезда\" в емоционално есе, това е събитие. В текста със заглавие \"Брадли Купър има проблем\", публикуван преди няколко дни от онлайн списанието \"Дедлайн\", Пен не успява да сдържи симпатиите си към филма, който се отрупа с номинации, но, изглежда, има късмета да е в силно конкурентна компания и не достига до самите отличия освен в категориите за песен и оригинална филмова музика. Продуцираният от Марк Ронсън дует на Лейди Гага и Брадли Купър Shallow вече донесе на филма статуетки от \"Златен глобус\", БАФТА, както и две награди \"Грами\", а има голяма вероятност това да се повтори и на наградите \"Оскар\". Макар режисьорският дебют на Купър да има голям боксофис успех и да се радва на значителна доза признания с номинациите си в основните категории, Брадли Купър остава непризнат за усилията си  в този филм на всички фронтове - пред и зад камерата. След церемонията на наградите БАФТА \"Гардиън\" коментира, че всеки би могъл да открие огромната доза тъга в сините очи на Купър и погледа му на \"човек, предал се на бездната\", който вместо да гледа към златната статуетка в ръцете си  , изглежда повече като човек, взиращ се в \"черна дупка, което е всичко, което остава от звезда, която се е самовзривила\". Преди няколко дни Купър дори сподели в интервю с Опра Уинфри, че се е почувствал \"смутен\" от това, че не е сред номинираните за режисьор на наградите на академията. \"Почувствах се смутен, че не съм свършил моята работа\", бяха думите му. Разочарован от цялата тази несправедливост, Пен започва писмото си с думите: \"Брадли Купър има проблем Да, всичко изглежда добре отстрани. Семейство, слава, състояние и с първия си филм като режисьор той създаде най-успешната съвременна любовна история на всички времена. Точно това е проблемът, който Брадли Купър има.\" \"Мина толкова много време, откакто умеехме да слагаме знак за равенство между успеха или любовната история и висшето изкуство или творците, че може и да сме забравили как да го правим. А сега с осемте номинации на \"Роди се звезда\" за наградите на академията, проблемът ще излезе на показ. \"Брадли е звезда.\" \"Той е млад... ще има много възможности.\" Ако това, както подозирам, обяснява резултатите от гласуванията при другите награди, гласуващите определено са пропуснали същността. Това не е възможността на Брадли Купър, това е тяхната възможност да оценят дълбочината и стойността на този филм, преди завещаното от него да надхвърли шанса им да участват в него\", пише Пен.  Пен се застъпва за него, като коментира, че Купър е направил изключение от правилото и е създал филм за \"нас като изпълнените с недостатъци съвременни герои, които сме\". В есето си той казва, че създаденото от Купър не е проводник за политиките на деня нито се заиграва с \"измамите, които носят наслада на мнозина\". Вместо това по думите му филмът е за трудната и объркана същност на живота и любовта, за мечтите и зависимостите, както и че след допира си с него публиката си тръгва от киносалона по-малко самотна. За него \"Роди се звезда\" обединява хората, без да е захаросан и без да се осланя на търговски похвати. \"Това е постижението на творец, който е имал смелостта да застане гол на ръба на вертикална скала, взимайки целия актьорски състав и екип със себе си и в същото време е уловил тяхното падане. Това е триумф\", допълва Пен. Според него Купър, Гага и Сам Елиът, който играе ролята на по-големия брат на главния герой, трябва да вземат наградите в актьорските категории и с това филмът ще направи услуга на академията. \"Има много наистина добри филми и изпълнения, номинирани тази година. Има и много нетрайни тренд-творби, печеливши или губещи, които ще изчезнат от паметта. В един справедлив свят \"Роди се звезда\" обира наградите\", допълва Шон Пен. Той казва обаче, че в края си филмовото състезание и неравнопоставеността на рекламните бюджети винаги са оставяли наградите на академията с един \"неизменен послевкус от алкохола, който повечето от нас трябва да изпият  за да преминат през тях\". След това завършва с думите: \"За да си спестя потенциалното разочарование, вдигам чаша в аванс за Брадли Купър и \"Роди се звезда\". Със сигурност една вдигната чаша е толкова легитимна, колкото е и един позлатен глобус или мъжка статуя без пенис (също позлатена). Не дай си Боже да има топки тази година! \"Роди се звезда\" е всичко, което един филм трябва да бъде. Ако почитаме нещо, то трябва да бъде това.\"", "date": "2019.02.11", "title": "Шон Пен за проблема на Брадли Купър и алкохолния послевкус на оскарите"}
{"url": "https://www.dnevnik.bg/sviat/2019/02/11/3388523_sauditska_arabiia_otreche_da_e_izprashtala_na_tabloid/", "text": "Саудитският външнен министър Адел ал Джубейр лично се появи в телевизионни предавания в Съединените щати, за да отрече страната му да има нещо общо с изтичането на лични съобщения и интимни снимки на изпълнителния директор на \"Амазон\" Джеф Безос в американския таблоид \"Нешънъл инкуайрър\", пише в. \"Гардиън\". \"Проблемът е между двете страни (в спора), нямаме нищо общо. Звучи ми като сапунена опера\", каза той за телевизия Си Би Ес. Фактът, че високопоставен саудитски представител е сметнал за нужда да отрече подобни твърдения, е доказателство за огромния отзвук на твърденията на Безос, отбелязва \"Вашингтон пост\". Преди няколко дни директорът на \"Амазон\" и издател на \"Вашингтон пост\"  публикува в блога си съобщения  от представител на групата, притежаваща таблоида, който заплашва, че ще публикува негово съдържание, ако Безос не сложи край на разследване, започнато преди няколко месеца. Безос проверяна дали \"Нешънъл инкуайрър\" и групата, чийто изпълнителен директор Дейвид Пекър е в топли отношения с президента Доналд Тръмп, не е публикувал информация за извънбрачна връзка на милиардера по политически мотиви или \"под влиянието на политически сили\". Безос също така отбеляза връзките между медийната група и саудитското правителство и добави, че \"саудитският ъгъл\" в много материали на \"Вашингтон пост\" вероятно силно е засегнал Пекър. Междувременно адвокатът на Пекър Елкан Абрамоуиц каза пред телевизия Ей Би Си, че информацията за връзката на Безос е получена по журналистически път, а не от политически източник. Според изданието \"Дейли бийст\" пък разследването, водено от Безос, проучва везмъжността течът на информация да е свързан със самия му брат, Майкъл Санчес, който има познати и връзки в кръга на Тръмп.", "date": "2019.02.11", "title": "Саудитска Арабия отрече да е изпращала на таблоид интимни снимки на Джеф Безос"}
{"url": "https://www.dnevnik.bg/politika/2019/02/11/3388528_stefan_tafrov_specheli_vutreshnite_izbori_za/", "text": "Дипломатът Стефан Тафров спечели вътрешните избори на \"Да, България\" за кандидати за евродепутати. В гласуването са участвали почти 6 хил. души, като повечето от тях са подали гласа си през приложението за мобилен телефон на партията. На специално свикана пресконференция лидерът на \"Да, България\" Христо Иванов благодари на всички, който са се включили в гласуването, и добави, че от тях се е изисквало не просто да изразят предпочитания, но и да се включат в тестовете на една нова платформа. На второ място по предпочитания се нарежда Мария Спирова, Алина Добрева пък е трета. Бившият служебен министър на отбраната Велизар Шаламанов е четвърти, а пети е адвокат Емил Георгиев, следван от Цвета Дряновска. Подреждането е по точкова система, която отчита всички гласувания за даден кандидат. Христо Иванов поздрави Георгиев и Дряновска, който не са членове на партията. \"Това, че успяха да влязат в петицата, означава, че сме успели да привлечем лица от демократичната общност и сме отворили партията си\", каза Иванов. За бъдещето на политическата система \"Ние провеждаме първата кампания в България с гласуване и предварителна регистрация през апликейшън, имаше възможност да се гласува на място и чрез пощата\", каза още Христо Иванов и изрази убеденост, че това е \"неизбежното бъдеще на българската политическа система\". \"На терена се появява една политическа сила - \"Демократична България\" , която има волята да въведе електронно управление в страната. Настоящите управляващи показват, че не могат и не желаят да въведат електронно управление\", добави Иванов. Той разказа, че софтуерът за гласуването, който е изграден по изискванията на Изборния кодекс, струва 15 хил. лв. и е работил без проблем. Над 15 хил. души са изтеглили на телефона си приложението на \"Да, България\". Изискването за въвеждане на лични данни при регистрацията за гласуване по всяка вероятност е спряла голяма част от тях да гласуват. Регистрацията се е налагала заради липсата на електронна идентификация в България. \"Блокът за гласуване е базиран на блокчейн и е с отворен код, която означава, че всеки може да се увери в сигурността на софтуера. Изводите ни са, че ако една политическа сила без ресурс може да организира и проведе такава кампания и електронно гласуване, и държавата може да го направи\", каза Иванов. Той благодари и на колегите си от ДСБ и \"Зелените\", много от които са се включили в гласуването и са помагали и в срещите на кандидатите в страната и кампанията. Листите на \"Демократична България\"  Подреждането на листите на обединението \"Демократична България\" ще зависи от това дали ще бъде променена системата за преференциалното гласуване, каквото намерение има в парламента с отворения за промени Изборен кодекс, обясни Христо Иванов. Той добави, че при подреждане на листата няма да се влиза \"в режим на доказване коя партия е по-влиятелна, коя има по-голяма тежест\". По думите на Христо Иванов листата трябва да бъде единна за демократичната общност. Той каза, че е поставен краен срок за правене на листата, която трябва да се противопостави на националпопулизма. Иванов добави, че в \"Демократична България\" са отворени за включване в обединението и на представители на други партии. Целта е да не се разпилеят гласовете на демократичните избиратели. Стефан Тафров бе попитан дали ще е проблем, ако водач на листата бъде поставен Светослав Малинов, който е смятан за фаворит на ДСБ. Тафров отговори, че се познава с Малинов от години, приятели са и ще работят заедно за тази листа. Христо Иванов смята, че \"Демократична България\" има шанс за поне един евродепутат. Според  обобщаващото за 2018 г. проучване  на социолозите от \"Алфа Рисърч\" подкрепа за обединението заявяват 2.7% от общия брой избиратели, или около 5.5 – 5.8% от готовите да гласуват в евроизборите. Според проучването привържениците на \"Демократична България\" са значително заинтересовани и мотивирани да гласуват в изборите за членове на Европейския парламент, което благоприятства шансовете им да излъчат там свой представител.", "date": "2019.02.11", "title": "Стефан Тафров спечели вътрешните избори за евродепутат на \"Да, България\""}
{"url": "https://www.dnevnik.bg/detski_dnevnik/2019/02/11/3388529_portfolio_za_aktivnostta_shte_imat_11_hil_uchenici_do/", "text": "Общо 11 хил. ученици от първи до четвърти клас трябва да имат лично портфолио, в което ще бъдат отразявани напредъкът и активността им в час. Това предвижда проект на програмата \"Заедно за ученика\", която ще бъде финансирана с 1 млн. лв. (още за програмите на образователното министерство четете  тук ). До четвърти клас учениците нямат оценки и не повтарят годината. По програмата ще се осигурява допълнително заплащане на учителите за работа до 10 часа над нормата за задължителна преподавателска заетост, за подготовка на материали, посещения на място и др. За един час ще се заплащат 12 лева.", "date": "2019.02.11", "title": "Портфолио за активността ще имат 11 хил. ученици до четвърти клас"}
{"url": "https://www.dnevnik.bg/sport/2019/02/11/3388540_ruska_televiziia_vrushta_joze_mourinyo_vuv_futbola/", "text": "Липсваше ли ви Жозе Моуриньо? Ако отговорът е \"Да\", може да бъдете спокойни, защото от 7 март Специалния се завръща във футбола. \"След като предишният етап от кариерата ми приключи, всички се чудеха какво ще правя след това. Говореха за различни клубове. Исках ново предизвикателство и свежа перспектива. Свикнал съм да изненадвам хората. Ще говоря за футбол по RT. Какво друго си мислехте, че ще правя\", заяви Моуриньо във видеото, с което представи новата си работа. Португалецът ще има свое предаване - \"На тъчлинията с Жозе Моуриньо\". То започва на 7 март и ще е свързано с анализи за мачовете от Шампионската лига. Моуриньо вече работи за руската телевизия по време на световното първенство миналото лято. Специалистът беше без работа след  уволнението му от \"Манчестър юнайтед\" .", "date": "2019.02.11", "title": "Руска телевизия връща Жозе Моуриньо във футбола (видео)"}
{"url": "https://www.dnevnik.bg/sviat/2019/02/11/3388541_vietnam_iska_da_izprati_120_hil_dushi_da_rabotiat_na/", "text": "През 2019 година Виетнам цели да изпрати 120 000 виетнамци на работа в чужбина, насочвайки се към пазари като Япония, Южна Корея, Тайван, Румъния и България, предаде  виетнамската информационна агенция ВИА , цитирана и от БТА. По думите на заместник-директора на отдела за работа в чужбина към министерството на труда, по въпросите на инвалидите от войната и социалните грижи Нгуен За Лием много източноевропейски страни проявяват интерес към виетнамски работници. Наред с традиционните пазари стотици хиляди работни места са достъпни за виетнамците в Европа благодарение на споразумения за сътрудничество в областта на труда, подписани в края на 2018 година. Например България има нужда от 50 хил. виетнамски работници в строителството, шивашката и текстилната промишленост, високотехнологичното селско стопанство и медицинското обслужване, твърди Лием. Броят на работещите в чужбина виетнамци се е увеличил до 142 860 през 2018 година, което е с около 30 процента повече от поставената годишна цел. По данни на отдела за работа в чужбина 2018 година е била пета поредна, през която броят на виетнамските работници, изпратени в чужбина, е надхвърлил 100 хил. Япония е останала най-големият чуждестранен трудов пазар за виетнамците, като е приела 68 737 работници, следвана от Тайван - 60 369 работници, и Южна Корея - 6538 работници.", "date": "2019.02.11", "title": "Виетнам иска да изпрати 120 хил. души да работят на \"големи пазари\" като България"}
{"url": "https://www.dnevnik.bg/photos/snimka_na_denia/2019/02/11/3388427_snimka_na_denia_purvata_statuia_na_posledniia/", "text": "Статуя на етиопския император Хайле Селасие бе открита тържествено днес в централата на Африканския съюз, предаде \"Асошиейтед прес\". Това е втората статуя, която се издига на мястото, където са офисите на АС в етиопската столица Адис Абеба, след статуята на първия ганайски лидер Кваме Нкрума, който е сред идеолозите на панафриканското движение. Няколко африкански лидери, които са на срещата на върха на Африканския съюз, и роднини на императора присъстваха на церемонията по откриване на статуята.", "date": "2019.02.11", "title": "Снимка на деня: Първата статуя на последния император на Етиопия"}
{"url": "https://www.dnevnik.bg/politika/2019/02/11/3388660_prezidentut_e_odobril_vsichki_predlojeniia_za/", "text": "Всички съгласувателни продецури между Министерството на външните работи и президентската институция за назначаване на посланици са приключили днес, потвърдиха за \"Дневник\" двама независими източници, без да цитират имена. Според единия от тях става въпрос за четирима посланици. Част от дипломатите са одобрени за предложените от правителството мисии, а други - след съгласуване с Радев са пратени в други посолства. По-рано днес от \"Дондуков\" 2 потвърдиха за \"Дневник\", че е приключила съгласувателната процедура за посланика на България в Лондон. За  поста е одобрен бившият служебен премиер Марин Райков.  Той ще бъде прехвърлен от Рим в британската столица без престои в София, както изисква законът. Става въпрос за съгласувателна процедура, която тече, преди Министерският съвет да вземе официално решение да предложи на президента да назначи конкретните дипломати за посланици в избраните страни, твърди единият от източниците. Миналата година при тази процедура  правителството се съобрази с желанието на Румен Радев и изпрати за посланик в Москва президентския секретар Атанас Кръстин . До приключване на съгласувателните процедури днес се стигна, след като миналата седмица  вицепремиерът и външен министър Екатерина Захариева обяви в телевизионно интервю , че Румен Радев бави назначенията на посланици. Тя даде за пример Норвегия, където от юни страната е без ръководител на дипломатическата мисия. По информация от миналата седмица на \"Медиапул\" е блокирано назначението на посланик в Париж. Предложението на правителството било за френската столица да замине зам.-министърът на външните работи Юрий Щерк, а президентът искал посланик в Париж да бъде Петко Драганов. По неофициална информация от миналата есен е блокирана и процедурата за изпращането на началника на кабинета на Бойко Борисов - Румяна Бъчварова, за посланик в Израел.", "date": "2019.02.11", "title": "Президентът и правителството постигнаха компромис за посланиците (допълнена)"}
{"url": "https://www.dnevnik.bg/sport/2019/02/11/3387492_kolko_polezen_za_bulgarskite_tenisisti_e_turnirut_v/", "text": "Осем мача, две победи и шест загуби в рамките на шест дни. Това включваше българското участие в четвъртото издание на турнира от категория \"АТП 250\" в София. За трети път надпреварата премина в отсъствието на единствения конвертируем български тенисист - Григор Димитров. Той се включи само през 2017 г., когато спечели титлата в \"Арена Армеец\". Година по-късно се отказа заради контузия, а през тази турнирът изобщо не влизаше в плановете му. В края на 2018 г.  Димитров се изказа критично за ползата от турнира на АТП в София . Според него има много по-добри начини да се помага за развитието на българския тенис от състезанието в \"Арена Армеец\", за което държавата отделя всяка година по 500 хиляди лева. Как обаче гледат на ситуацията останалите български тенисисти? Колко полезен за тях всъщност е турнирът в София? Това ли е най-добрият начин да се помага за развитието на българския тенис? Опит и самочувствие  Най-запомнящо се беше  представянето на Александър Лазаров . След две победи,  два спасени мачбола и емоционален обрат  21-годишният състезател сътвори подвиг и влезе в основната схема на \"София оупън\". Той стана едва вторият български тенисист с победа в турнира след Григор Димитров. Преди тази година извън участието на Димитров през 2017 г. бяха изиграни 11 мача с българско участие - седем в основна схема и четири в квалификациите, като и 11-те завършиха със загуба. Лазаров, който дори не беше част от световната ранглиста, поднесе две изненади в зала \"Арена Армеец\". В първия ден той  отстрани поставения под №3 в квалификациите и бивш №44 в света Лукаш Лацко  след успех със 7:6 (2), 6:2. Ден по-късно българинът направи забележителен обрат срещу поставения под №5 в пресявките Лука Вани, след като спаси два поредни мачбола. В първия кръг  Лазаров записа очаквано тежко поражение  от един от идолите си - Фернандо Вердаско. Двете победи в квалификациите обаче му осигуриха 12 точки за световната ранглиста на АТП. Той се изкачи директно на рекордното в кариерата си 490-о място. Това ще му осигури възможност да участва в турнири от най-ниското ниво на АТП - \"Чалънджър\".  \"На мен лично ми се промени абсолютно всичко. Допреди няколко дни изобщо нямах класиране в ранглистата. Бях изключително притеснен. Цялата ми програма се промени. Бях планирал да играя два турнира от сериите \"Фючърс\" в Хърватия, но сега ще опитам да вляза в някой чалънджър\", заяви Лазаров на въпрос на \"Дневник\". Роденият в Маями тенисист получи шанс да се включи с \"уайлд кард\" в квалификациите на \"София опуън\", след като през януари стигна до финала на държавното първенство в зала. Само година по-рано той е обмислял да се откаже от тениса.  \"Най-вече усетих, че това, което съм вложил като труд преди турнира и през цялата минала година, сега се отплаща. И че съм конкурентоспособен на хора, които са в топ 150, а това за мен е много важно. Няма къде да се състезавам с тях, ако не тук, защото не съм имал възможността да играя турнирите, които те играят. Най-вече за самочувствие тази седмица беше страхотна\", каза още той. Добри впечатления с играта си остави и 17-годишният Адриан Андреев. Той получи \"уайлд кард\" за основната схема и беше само на две точки от победа срещу 45-ия в света Матю Ебдън. \"Това е много специален турнир за всички български участници\", заяви Андреев, който участва за трета поредна година. През 2018 г.  българинът влезе в историята  като първия тенисист, роден през третото хилядолетие, който участва в основна схема в турнир на АТП. Той обаче не е спечелил нито една точка от участията си в София, както и останалите българи, получили \"уайлд кард\" за основната схема и загубили първия си мач. Друг от българите - Александър Донски, не взе участие индивидуално, но записа един мач с Лазаров в турнира на двойки. 20-годишният тенисист заяви, че самото присъствие за втора поредна година му е донесло много позитиви. \"За мен да бъда сред тези професионалисти е страхотен опит и страхотна мотивация. Имах шанса да тренирам с тях всеки ден, да ги наблюдавам от много близо. Дано да продължава да го има този турнир всяка година, за да могат да участват нашите състезатели\", заяви Донски. Сред тези, които успяха да се докоснат до професионалните тенисисти, бяха и младите български състезатели, които подаваха топките по време на турнира. Освен това тази година организаторите успяха да привлекат доста деца в залата с различни събития и възможности за среща с водещи тенисисти, което винаги е предпоставка да бъдат запленени от спорта. Да се помага \"правилно\" Основните критики на Димитров бяха, че могат да бъдат направени доста по-полезни неща от турнир на АТП. \"Единственият плюс е, че мога да играя пред родна публика, но както казах - това е частен турнир. С една дума, защо трябва да правим частен турнир, ако можем да направим примерно нещо много повече\", каза той. Според него би било много по-полезно в България да се организират повече турнири от сериите \"Фючърс\" на Международната федерация по тенис (ITF) и \"Чалънджър\" на Асоциацията на професионалните тенисисти (АТП). Това са състезанията, с които по традиция се прави преходът от юношеския тенис към най-високото ниво при мъжете - световния тур на АТП.  \"Защо да нямаме повече фючърси и чалънджъри? Защо да не даваме шанс на повече играчи? Защо трябва да докараме Григор Димитров, Вердаско или който и да е? Аз мога други неща да направя за България и пак да съм пред хората. Оценявам всяка подкрепа във всеки един турнир, където се развяват българските знамена. На всеки турнир всички казват: \"Никога не сме виждали толкова български знамена.\" Оценявам го това нещо и съм горд. Аз съм българин от България. Но ако се помага, нека се помага по правилния начин\", каза още най-успешният български тенисист. Със сигурност наличието на повече фючърси и най-вече чалънджъри в България ще бъде полезно за българските тенисисти. Най-малкото защото ще им спести част от големите разходи, съпътстващи участието в турнири в чужбина.  Освен това тази година беше въведена много съществена промяна в световната ранглиста. Сериите \"Фючърс\" бяха преименувани в \"Транзишън тур\". Там вече не се дават почти никакви точки за класацията на АТП, а от догодина изобщо няма да има. Това прави значително по-трудно участието в чалънджъри и съответно по-бързо изкачване в световната ранглиста. В същото време беше въведена алтернативна ранглиста - на ITF. Добро класиране в нея може да осигури директно участие в чалънджъри, но само на до четирима играчи на турнир. В тази връзка организирането на чалънджъри в България би помогнало доста. Такива турнири обаче не носят нито имидж, нито приходи, заради което федерацията няма интерес да ги организира, а спортното министерство и частният сектор - да ги подпомагат финансово. Според спортния министър Красен Кралев \"София оупън\" носи огромен престиж и реклама на града и България. Без съмнение носи и полза за българите, които никога преди това не са имали възможност да се докоснат до тенис от такова ниво. В същото време през годините неколкократно се доказа липсата на устойчивост в турнирите на АТП, организирани на подобни места с цел да се улови еуфорията около даден местен играч. Това важи в най-голяма степен за Източна Европа. В случая със \"София оупън\" всичко зависи от това докога собственикът на лиценза - \"Дубай дюти фрий\", ще има интерес да организира турнира в София, на който тази година за пръв път беше генерален спонсор. ", "date": "2019.02.11", "title": "Колко полезен за българските тенисисти е турнирът в София"}
{"url": "https://www.dnevnik.bg/sviat/2019/02/11/3388571_vizitnite_kartichki_na_erdogan_se_prevrushtat_v_breme/", "text": "Четвъртият по големина висящ мост в света се продава. Тези дни стана известно, че италианската строителна фирма Astaldi продава дяловете си в консорциума Otoyol Yatarim ve Isletme, който строи една от отсечките на новата магистрала от Истанбул за Измир, посочва швейцарският \"Нойе цюрхер цайтунг\" (НЦЦ). Перлата на новия магистрален път е мостът \"Осман Гази\" над залива при гр. Измит. Съоръжението с дължина 2.5 км съкращава с повече от час пътя от Истанбул на юг, а когато новата магистрала бъде завършена, пътят до Измир ще отнема по-малко от 4 часа. Сегашните финансови проблеми на Astaldi, втората по големина италианска строителна фирма, нямат нищо общо с турската икономическа криза. Но продажбата на нейните дялове в Otoyol е симптоматична за случващото се в турския строителен сектор, защото и петимата турски партньори на италианската компания също продават своите дялове. Не е изключено целият проект на стойност 7 млрд. долара да бъде обявен за продан, е заявил за агенция \"Блумбърг\" изпълнителният директор на Nurol Holding Кемал Керахми. Банки вече изчисляват пазарната стойност на обекта, уточнява НЦЦ. Смяна на собствеността се очертава също и за друг голям проект в Турция - новото международно летище на Истанбул, което беше официално открито още преди да е окончателно завършено: Kolin Construction, една от петте компании в консорциума IGA, иска да продаде своя дял от 20%. А в анадолския промишлен град Коня спря изграждането на голям соларен енергиен парк с капацитет от 1 милион мегавата. Причината: трудности с кредитирането. Изпълнители на обекта са турската компания Kalyon и южнокорейският ѝ партньор Hanwha. Строителен бум Турският икономически възход под ръководството на президента Ердоган в последните години се дължеше най-вече на бума в строителния сектор. В негови визитни картички се превърнаха големи и разточителни инфраструктурни проекти, финансирани основно с чужди кредити. Otoyol например дължи общо 5 млрд. долара на външни кредитори, в т.ч. и на германската Дойче банк. Драматичното обезценяване на турската лира превърна тези задължения в тежко бреме за турските фирми - особено за онези от тях, които генерират печалбите си в Турция. В последно време щатският долар се разменя за 5.28 турски лири, преди една година курсът все още беше 3.78 лири за долар, а преди три години - 2.95 лири за долар. Големите инфраструктурни обекти често се раздават по схемата BOT (Build-Operate-Transfer). Ще рече, че фирмите-изпълнителки получават правото да управляват готовия проект за определен срок от време преди да го прехвърлят на държавата. При новото истанбулско летище този срок е 25 години, а за магистралата до Измир - 22 години и 4 месеца. По този начин, чрез приходите от обекта, инвеститорите покриват направените разходи за неговото изграждане. Сегашната рецесия в Турция обаче намалява значително влошава изгледите за печалби, което е в ущърб на строителните фирми, посочва НЦЦ. Големи финансови рискове крият въпросните обекти и за държавата, продължава изданието. Тъй като те са много престижни за нея, като напр. новото истанбулско летище, третият мост над Босфора или мостът \"Осман-Гази\", държавната власт често прави компромис с икономическата рентабилност на съоръжението. А за да привлече към тях инвеститорите, тя намалява рисковете за тях, като им гарантира минимални приходи - отчасти дори в твърда валута. Сериозни рискове При моста \"Осман-Гази\" държавата е поела гаранции за трафик от 40 хиляди автомобила на ден срещу такса от 40 долара в една посока. В момента обаче трафикът е наполовина - на ден по моста преминават 20 хиляди коли, които плащат субсидираната от държавата и въпреки това все още твърде висока такса от 103.5 турски лири (около 20 долара). По изчисления на вестник Birgün, разходите за покриването на тези разлики струват на държавния бюджет годишно по 450 милиона долара. Сумата надхвърля приходите на държавата от всички стопанисвани от нея магистрални пътища и мостове през 2018 година, възлизащи на 1.8 млрд. турски лири (340 млн. долара). Дълговата криза в сегашна Турция се дължи основно на крайно тежкото финансово положение на фирмите. Държавният бюджет, който има дефицит от 30%, все още е стабилен, но наблюдателите смятат, че високите гаранции, поети от държавата, са много сериозен фактор, който може да разклати финансите на страната. А комбинацията от девалвация на турската валута и срив на вътрешното търсене, с които се характеризира сегашната икономическа криза в страната, увеличава значително този риск, посочва в заключение НЦЦ.", "date": "2019.02.11", "title": "\"Визитните картички\" на Ердоган се превръщат в бреме"}
{"url": "https://www.dnevnik.bg/politika/2019/02/11/3388668_koi_e_stefan_tafrov/", "text": "\"Благодаря, битката продължава\" - това написа във \"Фейсбук\" дипломатът Стефан Тафров, след като  спечели вътрешните избори на \"Да, България\"  за кандидати за евродепутати. В гласуването, което продължи една седмица, са участвали почти 6 хил. души, като повечето от тях са подали гласа си през приложението за мобилен телефон на партията. Тафров получи най-висок резултат по използваната във вота точкова система, която отчита всички гласувания за даден кандидат. Предстои да бъде уточнено дали и как ще бъде подредена обща листата на обединението \"Демократична България\", в което влизат още ДСБ и \"Зелените\", но по-рано през деня на въпрос дали ще е проблем, ако за водач бъде поставен смятаният за фаворит на ДСБ Светослав Малинов, Тафров отговори, че се са приятели и ще работят заедно за листата. Според  обобщаващото за 2018 г. проучване  на социологическата агенция \"Алфа Рисърч\" за изборите за Европарламент през май \"Демократична България\" може да разчита на подкрепата 2.7% от общия брой избиратели или около 5.5 – 5.8% от готовите да гласуват в изборите. Социолозите обаче коментираха, че привържениците на обединението са силно мотивирани да гласуват в евровота и това благоприятства шансовете им да излъчат там свой представител. От журналистиката до дипломацията Стефан Тафров е роден е на 11 февруари 1958 г. в София. Завършил е Френската езикова гимназия в София и \"Журналистика\" в Софийския университет \"Климент Охридски\". Член и основател е на граждански сдружения за защита на правата на човека като Клуба за подкрепа на гласността и преустройството. Работил е като редактор в списание \"Съвременник\", след което завежда отдел \"Външна политика\" на вестник \"Демокрация\" и Международния отдел на СДС. Съветник на президента Жельо Желев. Зам.-министър на външните работи (ноември 1991 – май 1992 и февруари 1997 – януари 1998). Бил е посланик на България в Италия, Великобритания и Франция. През 2001 г. става първият български посланик, носител на най-високата степен на Ордена на Почетния легион на Франция. Два мандата постоянен представител в ООН (до 2016 г.) Като зам.-министър на външните работи прави голям конкурс за стажант-аташета, което е входното ниво за кариера в дипломацията. Това поколение иронично се нарича \"тафровчета\" от дипломатите, започнали кариерата си по времето на социализма. Тафров последователно държи на позицията, че Външно министерство не трябва да изпраща за посланици дипломати с минало в Държавна сигурност. \"Тяхната теория е \"ами те са работили за България\". И там е голямата подмяна. Не, те не са работили за България, те са работили за БКП. БКП и България са две различни неща. Интересите на БКП са антинационални. Държавна сигурност е работила не за българските, а за съветските интереси. Това е истината\", каза Тафров  в интервю за \"Дневник\" през 2010 г. На изборите за Европейски парламент през 2009 е кандидат-депутат от листата на Синята коалиция. На парламентарните избори през 2017 г. води листата на \"Да, България\" в 24 МИР - София. \"Отделно - целите винаги трябва да са високи, за да са добри резултатите. Надявам се Светослав Малинов и Стефан Тафров да ме представляват заедно, мен и всички проевропейски демократи, в ЕП\", написа във фейсбук профила си зам.-председателят на ДСБ Радан Кънев. Той е изумен от твърдението, че Тафров е чужд на десните демократи в България. \"Познавам го от чисти 15 години, лично. Но дори това не е нужно - биографията му говори сама. Седесар през целия демократичен преход, активен и грам неоцапан участник в кабинетите на Филип Димитров и Иван Костов, дипломат с безупречна кариера...\", написа Кънев. Ако Стефан е спечелил, той спечели, защото показа огромна трудоспособност и контакт с хората, каза лидерът на \"Да, България\" Христо Иванов.", "date": "2019.02.11", "title": "Кой е Стефан Тафров"}
{"url": "https://www.dnevnik.bg/politika/2019/02/11/3388677_poslanikut_na_rusiia_nito_se_kanim_da_napadame_niakogo/", "text": "Посолството на Руската федерация в София обяви инициативата \"Попитай посланика\" в профила си във \"Фейсбук\". Идеята е посланик Анатолий Макаров да отговаря на въпроси на български граждани на 10 февруари, когато в Русия се отбелязва Денят на дипломатическия работник. Днес посолството публикува първата част от отговорите на Макаров под заглавие: \" – Много! – От Москва. – Поддържам добри работни контакти с членове на политическото ръководство на България, за което им благодаря. Ще работя и по-нататък за подобряване на руско-българските отношения и се надявам и занапред да срещам разбиране от българската страна. – Не.  – Наопаки, бихме се радвали търговията между Русия и България да се развива и в двете посоки. Дори имаме тук Търговско представителство, което оказва подкрепа на бизнеса. Руският пазар е голям, така че и за български производители има място. Стига да имат желание.  – Кучетата лаят, керванът си върви. Нали така казват в България? – Разбира се, че думите не минават незабелязано, и от тях до голяма степен зависи нагласа на ръководството на страната ни към развитие на руско-българския диалог. Въпреки това много добре разбираме, че често има разлика между политическите декларации и настроението на народа, така че и други неща се вземат предвид. – Годишно имаме около 500 заявки от българските абитуриенти да следват в Русия по нашата програма за безплатно образование. Квотата за България е около 220 души, така че почти всеки втори успява да замине за Русия.    – Дай боже, до реалния конфликт никога няма да стигне – нали има още хора, които добре помнят поуките на Втората Световна война. Не бих говорил за кризата в отношенията между Русия и България, по-скоро за нереализиран потенциал, който трябва да започнем да използваме. И третия ви въпрос – надявам се, че това ще се случи по време на моя мандат. Той има покана, а над конкретното съдържание работим заедно с българската страна. – Трябва да бъде достатъчно образован, да се ориентира добре в международната ситуация, да разбира от човешката психология и да обича страната, в която работи. Притежаването на чувство за хумор също е от плюсовете. Тогава и дипломатическите затруднения, а и всички други се преодоляват по-лесно. – Как да нападаме, ако сме пред разпад? Ако оставим хумора настрани, нито се каним да нападаме някого, нито сме пред разпад. Подведоха Ви фалшивите новини. – Шанс няма, защото, за разлика от някои страни, не се намесваме във вътрешните работи на други държави и не предоставяме военна помощ без получаване на съответни молби от легитимното им ръководство. ", "date": "2019.02.11", "title": "Посланикът на Русия: Нито се каним да нападаме някого, нито сме в разпад"}
{"url": "https://www.dnevnik.bg/kultura/2019/02/11/3388618_konstantin_iliev_za_halturata_v_bulgarskite_teatri/", "text": "В интервю на \"Дневник\" с Константин Илиев за постановката по неговата пиеса \"Наблюдателите\" на режисьора Явор Гърдев в Народния театър драматургът коментира и \"изкривените работни взаимоотношения в българския театър\". За него съществен проблем е, че актьорите нямат интерес да играят там, където са на щат, а участват във външни постановки. \"В един репертоарен театър заплатите би трябвало да са достатъчно високи, а страничните ангажименти на втори план\", казва той. \"Избуяването на халтурата, за което току-що говорих, е следствие от малоумното изискване театрите да бъдат търговски предприятия\", допълва драматургът. Той признава, че е по-лесно театрите да се управляват само чрез финансови механизми, отколкото да се търсят \"начини за адекватна оценка на художествения резултат\". Според него посещаемостта е фактор, който не трябва да се пренебрегва, но \"субсидирането само на база продаден билет води до катастрофално снизяване на вкуса на зрителя, деквалификация на актьора и вкарване на театъра в предварително обречено на съмнителен успех състезание с други средства за развлечение\". Константин Илиев е на мнение, че българският театър не от вчера страда от безстопанственост. \"Би трябвало хората в централните ведомства, от които той зависи, да притежават воля и интелект да сложат нещата на мястото им. Само че кого го е грижа? Нали театърът бил безсмъртен. Да си се оправя сам\", завършва драматургът.", "date": "2019.02.11", "title": "Константин Илиев за халтурата в българските театри"}
{"url": "https://www.dnevnik.bg/sviat/2019/02/11/3388656_opek_e_otkazala_politicheska_podkrepa_na_maduro/", "text": "Николас Мадуро, когото почти 50 държави по света, включително България, вече не признават за президент на Венецуела, е потърсил политическа подкрепа от Организацията на производителите и износителите на петрол (ОПЕК) срещу американските санкции, но тя му е била отказана, съобщи \"Ройтерс\". В писмо до генералния секретар Мохамед Баркиндо от 29 януари (денят след санкциите срещу венецуелския петролен сектор), което агенцията е видяла, Мадуро изтъква сред аргументите си последиците за цените на петрола и рисковете за останалите държави от организацията. Но макар Венецуела да е сред страните основателки на ОПЕК в ръководството са решили да не се прави специално изявление по този повод. Обяснението било, че организацията се занимава с политики за петрола, а не с политика. \"Страната ни се надява за получи солидарност и пълна подкрепа от членовете на ОПЕК и от конференцията на министрите (на петрола) в борбата, която водим срещу незаконното и произволно нахлуване на САЩ във вътрешните работи на \"Венецуела\", пише Мадуро. Той допълва, че търси \"вашата твърда подкрепа и сътрудничество за съвместно отхвърляне и изправяне пред това безсрамно присвояване на важни активи на един от членовете на ОПЕК\". Според него организацията трябва да определи някакво решение на базата на \"въздействието, което тези действия ще имат върху глобалния енергиен пазар и рисковете, които те носят за другите държави в тази организация\". Кризата във Венецуела леко повиши глобалните цени и в понеделник те бяха около 62 долара за барел. Някои операции са блокирани и над 20 танкера, натоварени с венецуелски петрол, са на котва срещу американския бряг. Но анализатори посочват, че има заместител - излишък в добива на производители като Саудитска Арабия плюс стратегически запаси в страните потребителки, които да компенсират загубата на венецуелския експорт. ОПЕК по принцип избягва да се замесва в политически спорове за страни членки, включително искането миналата година от Иран да бъдат обсъдени възстановените американски санкции. Освен това Венецуела, за която бе направено изключение (заедно с Либия и Иран) от последната сделка на ОПРЕК+ за съкращаване на добивите, от години бързо свива производството си заради лошо управление, санкции и състоянието на световния енергиен пазар. Според анализаторите от компанията Rystad Energy миналата година венецуелският добив рязко се е свил от 2.4 млн. барела на ден през 2015 г. на 1.34 млн. барела в края на 2018 г. Те наричат този процес \"свободно падане\" и смятат, че той ще продължи и през 2019 г. Основният сценарий на консултантската компания е за намаляване на производството с още 340 000 барела до 1 млн. барела дневно през тази година и слизане на 890 000 барела през 2020 г. Но в \"лошия\" сценарий, основаващ се на невъзможност да бъде компенсиран ефектът от санкциите на САЩ и откриване на нови източници за финансиране, страната ще изгуби още 20% от добивите си тази година до около 800 000 барела. За 2020 г. този сценарий предвижда срив до 680 000 барела дневно. Дори при \"оптимистичния\" сценарий властите в Каракас няма да могат да разчитат на повече от 1.11-1.06 млн. барела дневно през тази и следващата година.", "date": "2019.02.11", "title": "ОПЕК е отказала политическа подкрепа на Мадуро"}
{"url": "https://www.dnevnik.bg/evropa/2019/02/11/3388601_frensko-italianskata_shvatka_porednoto_boino_pole_na/", "text": "Решението на Франция  да изтегли посланика си от Италия  е може би най-големият дипломатически скандал между двете съседни държави, откакто Бенито Мусолини обяви война на Франция през 1940 г, но трансалпийското противопостовяне се корени в по-скорошни събития. На 28 август миналата година в Милано италианският вицепремиер Матео Салвини и унгарският министър-председател Виктор Орбан  се срещнаха , за да обсъдят бъдещата стратегия за изборите за Европейски парламент през май и обещаха да следват антиимигрантски курс. \"Макрон днес е лидер на проимигрантските партии в Европа\", каза след разговорите им Обран, вечният трън в петата на Европейския съюз по въпроса за имиграцията, и добави: \"А ние сме тези, които искаме да спрем нелегалната имиграция\". Това беше провокация, която младият френски президент - по онова време едва от една година на власт и избран с ясна проевропейска програма - не можеше да игнорира. Тогава той бе на обиколка в северните страни и отговори по време на пресконференция на следващия ден. \"Ясно е, че се поражда силно съперничество между националистите и прогресистите, а аз няма да отстъпя нищо на националистите и на онези, са за езика на омразата\", каза Макрон пред журналисти в Копенхаген, и добави: \"Така че, ако искат да виждат в мен основния си опонент, имат пълно право\". Въпреки че преди това имаше моменти на съгласие между Макрон и Салвини, водача на крайнодясната партия \"Лигата\", в този момент вече \"ръкавицата бе хвърлена\" и Салвини и неговият колега, вицепремиера Луиджи ди Майо, не пропускаха възможност да уязвят френския лидер. Като се започне от критиката към Франция, че връща мигранти през границата обратно в Италия, и се стигне до  френския \"неоколониализъм\" в Африка  и перспективите на Макрон на европейските избори, италианският тандем нееднократно дразнеше 41-годишния френски президент. Макрон, който също има репутацията на човек с остър език, в повечето случаи се опитваше да не обръща внимание на провокациите. Миналия месец по време на визита в Кайро той каза, че изказванията на Салвини и Ди Майо са неуместни и че той работи с премиера Джузепе Конте. Но  чашата преля  с решението на Ди Майо да посети миналата седмица Франция и да се срещне с някои представители на движението на \"жълтите жилетки\", което от месеци води на моменти прерастваща в насилие кампания срещу Макрон и политиката му. \"Мисълта, че (заместник) министър-председател на страна от ЕС ще дойде във Франция, без предварително да я уведоми... Това не е нещо безобидно\", каза френски дипломатически източник и добави: \"Това просто не е приемливо поведение в ЕС\". \"Да се надяваме, че (изтеглянето на посланика) ще предизвика размисъл сред политическите партии и италианските институции. Няма начин това да не подчертае колко сериозно е положението.\" Според френски служители посланикът вероятно скоро ще бъде върнат обратно, но напрежението ще продължи. Остават още три месеца до европейските избори, които се очертават като най-антагонистичните от първия такъв вот през 1979 г. Крайнодесните и популистки партии се очаква да спечелят  до една трета  от депутатските места. Според премиера Конте и 45-годишният Салвини, и 32-годишният Ди Майо искат да укрепят електоралната си база. На Световния икономически форум в Давос Конте каза на германския канцлер Ангела Меркел, че Салвини прави това, като експлоатира темата за имиграцията и отправя нападки към Франция, а Ди Майо, лидерът на антисистемното Движение \"Пет звезди\", се фокусира единствено върху Франция. Макрон някога се надяваше да подготви общоевропейска партийна листа за европейските избори - предложение, което обезпокои лидерите на ЕС, което видяха в този ход навлизане в тяхна територия. Сега обаче той ще трябва да се съсредоточи върху подобряване на спадащия си рейтинг у дома, докато се опитва да държи на разстояние Салвини и Ди Майо с техните словесни провокации. /БТА", "date": "2019.02.11", "title": "Френско-италианската схватка: поредното бойно поле на евроизборите"}
{"url": "https://www.dnevnik.bg/sviat/2019/02/11/3388646_podari_bonboni_na_kolegite_-_tradiciia_za_sveti/", "text": "Все повече жени в Япония отхвърлят традиция за Деня на влюбените, повеляваща жените да подаряват шоколадови бонбони на колегите си мъже. Много жени в страната вече смятат, че \"принудителното подаряване\" (жест, който мъжете връщат на 14 март) всяка година е неприемлив натиск, пише \"Гардиън\". Събитието е измислено от производителите на шоколад през 80-те години, за да се подпомогнат печалбите. Някои компании обаче вече забраняват практиката и я определят като злоупотреба с власт или дори тормоз. Според проучване, цитирано от вестника, над 60% от жените ще купят шоколадови бонбони за близки на 14 февруари, вместо да носят на колегите си. Над 56% от отговорилите положително казват, че ще дадат бонбоните на членове на семейството, докато 36 на сто казват, че ще направят същия жест за партньорите си или за хора, към които изпитват увлечение. Едва една трета са посочили, че ще подарят и на колегите си мъже. Според сайта SoroNews24 междувременно се е появила и друга практика - мъже подаряват бонбони на съпруги, половинки или жени, които ухажват. Само за няколко дни в Япония производителите на шоколадови бонбони печелят значителна част от годишните си продажби и това продължава от 50-те години насам (когато продажбата им на Свети Валентин, не само на колеги, за пръв път става масова практика). Заради засилените настроения срещу подаряването в офиса някои от производителите обаче призовават хората да изразяват \"истинските чувства\", вместо да координират отношенията си на работа. Някои са по-изобретателни в отношението си към шоколада. Японският национален превозвач междувременно съобщи, че ще раздава бонбони на пътниците си, както мъже, така и жени, на 14 февруари. Курорт край Токио пък ще предлага басейн с \"шоколадова вода\", а верига ресторанти за суши ще предлагат парчета жълта опашка, в чиято храна е имало късчета шоколад.", "date": "2019.02.11", "title": "\"Подари бонбони на колегите\" - традиция за Свети Валентин все повече ядосва японките"}
{"url": "https://www.dnevnik.bg/sport/2019/02/11/3388671_mok_shte_otkrie_novoto_si_sedalishte_za_181_mln_evro/", "text": "Международният олимпийски комитет (МОК) обяви, че ще открие новото си седалище в Лозана на олимпийския ден. Наречен \"Олимпийски дом\", комплексът ще отвори врати на 23 юни, когато се чества 125-ата годишнина от създаването на комитета. Седалището е близо до брега на Женевското езеро. От организацията посочиха, че стойността на проекта е \"най-много за 181 млн. евро\", а средствата са частни. В момента работните места на около 500 служители на МОК са разпръснати в Лозана. След 23 юни всички те ще бъдат събрани в \"Олимпийския дом\". Проектирана от датското архитектурно студио 3XN, сградата е с изцяло стъклена фасада. В основата е залегнала идеята съоръжението да е щадящо околната среда, като ще се използват слънчева енергия и естествена светлина. Вътрешното стълбище е направено така, че наподобява олимпийските кръгове. Ще бъдат засадени повече от сто дървета.", "date": "2019.02.11", "title": "МОК ще открие новото си седалище за 181 млн. евро на олимпийския ден"}
{"url": "https://www.dnevnik.bg/sviat/2019/02/11/3388693_pompeo_za_sasht_shte_e_po-trudno_da_sme_partnyori_ako/", "text": "Държавният секретар на САЩ предупреди днес от унгарската столица съюзниците да не използват оборудване на китайската \"Хуауей\" (Huawei), защото това ще затрудни \"партньорските ни отношения\". \"Държим да им посочим възможностите и рисковете от използването на такова оборудване\", каза той пред репортери по време на посещението си в Унгария. Вашингтон е притеснен от растящото глобално влияние на най-големият в света производител на телекомуникационно оборудване Huawei Technologies и в частност експанзията в Унгария и Полша, допълва \"Ройтерс\". Помпео е на обиколка в Централна Европа, която започна от унгарската столица, продължава в Словакия и приключва във Варшава на голяма конференция, посветена на отношенията с Иран и опит за изгражданена коалиция за натиск срещу властите в Техеран. САЩ и част от западните им съюзници смятат, че оборудването на Huawei би могло да се използва за шпионаж. Според тях експанзията в Централна Европа е начин да се завоюва терен на единния пазар на ЕС. В Унгария обслужваме 70% от населението и си сътрудничим с повечето доставчици на телеком услуги, включително с държавни компании, казват сега от фирмата. Компанията категорично отхвърля подобни подозрения и обвинения и иска доказателства, че работи за разузнаването на която и да е държава по света. САЩ повдигнаха обвинения на Huawei, но те не са за възможност да се шпионира през продуктите ѝ, а за финансови схеми от преди години с използване на подставени фирми с цел заобикаляне ембаргото за бизнес с Иран. Другото обвинение на федералната прокуратура е за кражба на технологията за роботизирана ръка на компанията T-Mobile US Inc., с която се тестват екрани на мобилни устройства. Китайците отвърнаха, че спорът с T-Mobile е уреден преди години между двете компании. Полският арест и другите в ЕС По повод проблеми със служител на Huawei, арестуван в Полша по подозрение в шпионаж, компанията предложи миналата седмица да изгради в страната \"център за кибер сигурност, ако властите приемат това като решение, на което може да се има доверие\". Такива центрове вече има във Великобритания и Германия като средство за изграждане на доверие към продуктите. Гжегож Малецки, бивш ръководител на полското разузнаване, коментира, цитиран от \"Файненшъл таймс\", че не е изключено арестът да е извършен от Варшава, за да получи одобрението на САЩ. \"В това има потенциал да пострадат полско-китайските отношения и би трябвало решението да е взето на най-високо правителствено равнище, където са преценили, че то е по-важно от запазването на добри връзки с Китай.\" Според правителствени източници в Берлин, цитирани от деловото издание \"Ханделсблат\", Хелге Браун - началник на кабинета на канцлера Ангела Меркел, е съгласувала позиция с министрите на външните и вътрешните работи, икономиката, финансите и инфраструктурата, с която да не се стига до изключване на Huawei Technologies от поръчките за изграждане на 5G мрежи в страната. При посещението си в Япония Меркел каза, че правителството ѝ ще направи всичко възможно да получи гаранции, че оборудването няма да позволява обработваната и пренасяне информация нелегално да стига до властите в Пекин. Ден по-късно италианският министър на промишлеността опроверга публикация, според която страната ще забрани достъп до конкурсите за 5G на китайските Huawei и ZTE Corp. Но източници на \"Ройтерс\" твърдят, че Варшава се кани да направи това, а Остин Дзян, регионалин директор за връзки с обществеността на Huawei, каза, че няма никакво основание за подобно действие \"и ако това се случи, с всички средства ще защитим бизнеса и репутацията си в Полша\". Преди две седмици Huawei бе изключена от поръчка за интернет портал на данъчните власти на Чехия, след като агенцията за компютърна сигурност в Прага предупреди, че има вероятност за заплахи за сигурността. Словашкият премиер петер Пелегрини каза през януари, че не смята китайската компания за заплаха и предупреди политиците \"да внимават да не се превърнат в инструмент в търговска война между конкуренти\". Вашингтон се завръща в Централна Европа \"Файненшъл таймс\" твърди, че САЩ са започнали дипломатическа кампания за ограничаване амбициите на Пекин в Централна Европа и предупрежденията за Huawei са само част от нея. Другата външна сила е Русия и Майк Помпео днес заяви, че САЩ не бива да позволяват президентът Владимир Путин \"да вбива клин между приятели и в единството на НАТО\". Би трябвало да сме по-ангажирани с района, допълни той, цитиран от \"Ройтерс\". Същото казаха американски представители в петък, според които предстои увеличаване на забавилото се с десетилетие американското дипломатическо, търговско, военно и културно ангажиране в района, включително като алтернатива на Китай и Русия, които са побързали да запълнят създалият се вакуум. Но американски официални лица са посочили на брифинг, че \"голям брой малки и средно големи държави\" в Централна и Източна Европа - много от тях \"силно податливи на корупция\" - могат да позволят на Китай \"да проникне в ключови сектори\" и да оказва влияние отвътре в ЕС, пише от \"Файненшъл таймс\". \"По-притеснени сме от китайското присъствие, от присъствието на Huawei, в Централна и Източна Европа, отколкото в Западна Европа\", казва един от високопоставените представители на Вашингтон. Други проблеми според САЩ създавала групата 16+1 между Китай и страните от района, в която се обсъждат и големи инфраструктурни проекти. Анализатори, цитирани от \"Файненшъл таймс\", казват, че Вашингтон може да използва разочарованието, което се усеща в някои участнички в крупата - включително Полша - от качеството и цената на някои подкрепяни от Пекин проекти.", "date": "2019.02.11", "title": "Помпео: За САЩ ще е по-трудно да сме партньори, ако имате оборудване на Huawei"}
{"url": "https://www.dnevnik.bg/bulgaria/2019/02/11/3388706_stanovishteto_na_curkvata_sreshtu_zabranata_za/", "text": "Становището на Светия Синод срещу залегналата в правителствената стратегия за детето забрана за физически наказания, не е официално, съобщи БНТ без да посочва източник. Становището не било гласувано на заседание на Светия Синод и не е подписано от патриарха и митрополитите, а е изпратено за публикуване на официалния сайт на Патриаршията от Ловчанския митрополит Гавриил, информира телевизията. Становището се появи на сайта в петък следобед. В него се казваше, че забраната на физическите наказания ще доведе до \"тотално непослушание на детето спрямо родителите му и безконтролно развитие на детската личност\", а родителите не бива да бъдат ограничавани във възпитателните си методи. В текста освен това се отричаше правото на жената на аборт и се залагаше на религиозното обучение за сметка на сексуалното. ", "date": "2019.02.11", "title": "Становището на Църквата срещу забраната за физически наказания не било официално"}
{"url": "https://www.dnevnik.bg/photos/2019/02/11/3388400_fotogaleriia_svetovnite_snimki_na_denia_-_11_fevruari/", "text": "Кадър, заснет до село Гарадище, Беларус.", "date": "2019.02.11", "title": "Фотогалерия: Световните снимки на деня - 11 февруари"}
