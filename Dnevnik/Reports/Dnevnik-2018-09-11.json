{"url": "https://www.dnevnik.bg/evropa/2018/09/11/3309278_orban_shte_triabva_da_ubedi_evrodeputatite_che_ne/", "text": "В Европейския парламент в Страсбург днес се очертава ожесточен дебат между евродепутатите и унгарския премиер Виктор Орбан, който ще присъства лично. Европейските депутати ще обсъждат дали ЕС трябва да предприеме мерки, за да предотврати \"опасността от тежко нарушение на своите ценности\" в Унгария. Гласуването след дебата е насрочено за утре по обед и се очаква гласовете да бъдат разделени почти поравно. Това е първият случай, при който европарламентът се възползва от правото си на инициатива по тази тема. Задействането на  процедурата по чл. 7  се прави според обвързващи правила - освен простото мнозинство от гласовете (376) резолюцията трябва да бъде подкрепена и от най-малко две трети от подадените гласове. Резултат, който е още по-труден за постигане, защото основната политическа група в Европейския парламент е Европейската народна партия (ЕНП, с 218 евродепутати), в която влиза и партията на Виктор Орбан \"Фидес\" (с 12 представители). ЕНП включва и формации като Християндемократическия съюз (ХДС) на Ангела Меркел, християнсоциалната партия на председателя на еврокомисията Жан-Клод Юнкер и френската партия \"Републиканците\". Евродепутатите ще трябва да се произнесат  по резолюция , изискваща от съвета (страните членки) да \"констатира съществуването на ясен риск Унгария да извърши тежко нарушение на ценностите, на които се основава ЕС\" в рамките на чл. 7 от договора на ЕС. Парламентът е загрижен Докладът на евродепутата Джудит Сарджентини изброява \"безпокойствата\" на европарламента, които се отнасят до \"функционирането на конституционната и изборна системи\", \"независимостта на съдебната власт\", \"корупцията и конфликтите на интереси\" и до различни индивидуални свободи, както и правата на бежанците. \"Винаги сме смятали, че става дума за лов на вещици\", отговори говорителят на унгарското правителство Золтан Ковач на пресконференция в Брюксел. В отговор на доклада на Сарджентини правителството публикува онлайн \"информационен документ\" от над 100 страници. Процедурата по чл. 7 се използва изключително рядко - тя беше задействана за пръв път в края на декември 2017 г.  срещу Полша  по инициатива на Европейската комисия. Досега еврокомисията е задействала срещу Унгария няколко наказателни процедури, за да покаже недоволството си: от неспазването на законодателството на ЕС за правото на убежище, от закона, който криминализира оказването на помощ на мигранти, от закона за финансиране на неправителствени организации и закона за висшето образование. В дебата днес Виктор Орбан ще вземе думата само един път, в началото, след докладчика, съвета и комисията. С твърдата си линия срещу имиграцията, авторитарния стил и антиевропейските позиции Виктор Орбан е въплъщение на популистката вълна, която залива Европа. ЕНП е умерена дясна формация, на която често задават въпроси за двойственото й отношение към ултраконсервативния лидер. \"Големият въпрос е как ще гласува ЕНП и особено (председателят на парламентарната й група в ЕП) Манфред Вебер\", обобщава заместник-председателя на Групата на социалистите и демократите Мария Жоао Родригес. Германският евродепутат от Християнсоциалния съюз (ХСС), баварските съюзници на Меркел, наскоро обяви амбициите си  да стане следващият президент на Европейската комисия . Политически залог В интервю Манфред Вебер увери, че ЕНП \"не проявява специална благосклонност\" към Виктор Орбан. \"Ако Орбан покаже, че е готов на компромис и обясни как иска да реши проблема, ние ще бъдем готови да го обсъдим\", обясни Вебер. ЕНП ще реши след дебата дали ще гласува като група, или ще остави избора на своите членове. Политическият залог на това гласуване на убягва на никого с приближаването на европейските избори. След  среща с италианския вътрешен министър Матео Салвини  в края на август Виктор Орбан определи френския президент Еманюел Макрон  като свой основен противник в Европа . Макрон отвърна незабавно с уверението, че няма да отстъпи никога пред националистите и пред тези, които използват словото на омразата. Миналата седмица Макрон поиска от ЕНП \"да изясни позициите си\". \"Не можете едновременно да сте на страната на канцлера Меркел и на премиера Орбан, това е сигурно\", заяви френският президент. В другите политически групи мненията са по-ясно изказани. Поддръжниците на държавния суверенитет (Европейски консерватори и реформатори) и Европа на нациите и свободата (крайната десница) отхвърлят резолюцията. Групата на социалистите и демократите, Алиансът на либералите и демократите, Зелените и Европейската обединена левица/Северна зелена левица (крайнолеви) я подкрепят. /БТА", "date": "2018.09.11", "title": "Орбан ще трябва да убеди евродепутатите, че не нарушава ценностите на ЕС"}
{"url": "https://www.dnevnik.bg/sport/2018/09/11/3309216_plamen_konstantinov_v_purvata_faza_vseki_mach_shte/", "text": "Селекционерът на националния отбор по волейбол Пламен Константинов очаква силна конкуренция в предстоящите двубои на българите на световното първенство.  Националите откриха надпреварата с убедителна победа с 3:0 срещу Финландия , а в групата са още отборите на Полша, Иран, Куба и Пуерто Рико. За втората фаза ще се класират първите четири отбора, като в актива им ще се броят постигнатите резултати от първия кръг. Следващият мач на националите е в четвъртък от 20.30 часа срещу Иран. \"С формулата, която имаме тази година световното първенство, всеки мач ще бъде решаващ. Загубите се носят в следващата фаза, така че ключови за класирането ни ще бъдат всички останали четири мача. Не мога да кажа, че някой мач ще има по-голяма или по-малка тежест\",  каза Константинов . Селекционерът на световния шампион Полша Витал Хайнен подходи с чувство за хумор. \"Знам едно нещо със сигурност, Полша няма да се представи по-добре, отколкото преди четири години. Имам добро предчувствие, че ще се получи страхотен шампионат, но треньорът на Финландия ми каза да не говоря много и затова спирам дотук\". Останалите селекционери се обединиха около мнението за добрата организация и изразиха задоволството си, че отборите им са част от турнира. Мачовете от групата ще се играят във Варна, като Русе е другият български град, който ще приеме двубои от първата фаза. Утре в Русе участието си стартират Бразилия, Франция, Канада, Холандия, Китай и Египет. \"Групата в Русе е много тежка. Ще направим всичко възможно да реализираме победи и да продължим напред. Резултати от първата фаза са изключително важни за следващия етап и за попадане във финалната шестица в Италия. Затова ще бъдем подготвени и концентрирани за максимален брой победи\", каза селекционерът на бразилците Ренан дал Зото. Наставникът на Канада Стефан Антига остана доволен от организацията около световното. \"От името на Канада и на целия ни отбор поздравявам Русе. В този град има отлични условия за един такъв голям форум, като световното първенство по волейбол за мъже. Групата ни е с много класни отбори. Очаквам трудни и оспорвани битки и волейбол на високо ниво\".", "date": "2018.09.11", "title": "Пламен Константинов: В първата фаза всеки мач ще бъде решаващ"}
{"url": "https://www.dnevnik.bg/politika/2018/09/11/3309303_volen_siderov_ostava_predsedatel_na_grupata_na/", "text": "Волен Сидеров остава председател на парламентарната рупа на \"Обединени патриоти\". Това се разбира от лаконично прессъобщение за проведено заседание на политическия съвет (ПС) на \"Обединени патриоти – НФСБ, АТАКА и ВМРО\". \"Взе се решение, че ПС одобрява и подкрепя дейността на председателя и ръководството на парламентарната група на ОП, както и на представителите на коалицията – членове на Министерския съвет. Коалиция \"Обединени патриоти – НФСБ, АТАКА и ВМРО\" подкрепя управленската програма и счита, че от нейното изпълнение зависи пълният мандат на правителството\", гласи съобщението. Преди седмица от НФСБ поискаха групата да се ръководи колективно от представители и на трите партии - НФСБ, ВМРО и \"Атака\". Да се промени начинът на управление в голямата коалиция с ГЕРБ и в \"Обединени патриоти\", поискаха още от партията на Валери Симеонов, като в противен случай политическата формация  заплаши да обсъди напускане на коалициите . От НФСБ протестираха и срещу освобождаването на тримата министри - Николай Нанков, Ивайло Московски и Валентин Радев, което според тях е в нарушение на коалиционното споразумение с ГЕРБ, в което се изисква \"предварително съгласуване с коалиционния партньор\". Волен Сидеров пък намекна, че  Симеонов трябва да подаде оставката си . Оставките бяха  обсъдени и одобрени  на коалиционен съвет с участието на премиера Бойко Борисов, който обеща да разговаря по-често с партньорите си. ", "date": "2018.09.11", "title": "Волен Сидеров остава председател на групата на \"Обединени патриоти\" в парламента"}
{"url": "https://www.dnevnik.bg/zdrave/2018/09/11/3309295_shefut_na_agenciiata_po_transplantacii_dade_da_se/", "text": "Над 5 писма и повече от седем месеца. Толкова време и усилия е положила досегашният директор на Изпълнителната агенция по трансплантация Марияна Симеонова, за да предупреди ръководството на Министерството на здравеопазването, че няма да могат да бъдат извършвани трансплантации на бял дроб на българи в болница във Виена. И на практика няма да могат изобщо да бъдат правени такива трансплантации на българи в чужбина. Забавянето, неразбирането и тези административни трудности са и част от причините на  Симеонова да реши да напусне ръководния пост  в агенцията, се разбра от думите й по време на двучасова пресконференция днес. Заради сериозното забавяне и невъзможност за трансплантации вече има няколко смъртни случая на чакащи пациенти, казаха по време на пресконференцията пациентски организации и близки на пациенти. А в момента има и пациенти в критично състояние, чакащи трансплантация. Симеонова не уточни кой не е реагирал на писмата й и кой конкретно носи отговорност за забавянето. Само заяви, че сегашният ръководен екип на министерството – министър Кирил Ананиев и заместникът му Жени Начева, полагат всички усилия да се преодолеят проблемите. А до тях писмата и предупрежденията й не били стигнали. Когато отидох лично да ги попитам защо се бавят нещата, те се изненадаха, казаха, че не са виждали писмата ми, и веднага задвижиха процедурите, коментира Симеонова. Договорът с болницата във Виена е изтекъл през май миналата година, когато министър беше Николай Петров, подал оставка през ноември миналата година след информации, че като директор на ВМА е възлагал обществени поръчки на свой близък. Симеонова обаче не го назова лично и уточни, че министрите не могат да знаят за всяко нещо в сектора. През май миналата година изтича договорът с болницата във Виена, одобрен и работещ чрез Евротрансплант. Имахме и два месеца гратисен период заради добрата работа, наши пациенти продължаваха да бъдат трансплантирани и преглеждани там, отбеляза Симеонова. Още през май тя пише до здравното министерство, че договорът изтича, и иска реакция. \"Аз не мога да подпиша нов договор без решение на Министерството на здравеопазването. Повече от седем месеца чаках отговор, за да мога да подпиша такъв договор, но не получих. Ако знаех, че ще чакам толкова време, щях да го подпиша. Независимо че щеше да ми коства и обвинения, вероятно и моето освобождаване. Съжалявам, че не го направих\", заяви тя днес. Вместо разрешение да преподпише договора Симеонова получавала нареждания да търси нови варианти, оферти от други държави и клиники. \"Не намирам нормално обяснение защо беше тази съпротива за този договор с Виена. Нямам отговор, неясно къде, от кого беше. След като имаме спасени пациенти. Дори един пациент да имаме – този договор е важен и нужен\", отбеляза тя. Коментира, че лично тя е намерила и убедила виенската болница да работи с България, а другите оферти, които била събрала преди това, показвали много по-високи цени – във Виена трансплантациите били около 120 хил. евро, докато във Франция достигали около 320 хиляди, а в Германия – над 200 хиляди. Симеонова посочи многократно, че на всичките й предупреждения, че неподписването на договора с виенската болница ще доведе до около 8-9 месеца забавяне и чакане, понякога фатално за пациентите, единствената инструкция от министерството била да търси други болници. \"Докато търсих, Евротрансплант промениха изискванията си и така се стигна до още по-голямо забавяне\", отбеляза тя. \"Трябваше да подпиша и да се самоуволня. Не съм допускала, че ще минат тези седем месеца от изтичането на договора и още осем за новата процедура. Просто трябваше да подпиша, макар и без да имам правото\", каза Симеонова. През юни,  когато се стигна до първата оставка на Симеонова  покрай проблемите с невъзможността за белодробни трансплантации в чужбина, управляващите обещаха,  че до месец проблемите ще бъдат решени  и вече ще могат да бъдат правени операции в болницата в Есен, Германия. \"Бях против да се дава тази надежда, този срок, след като не беше ясно колко време ще текат процедурите. Ето и сега – три месеца по-късно, договорите още не са готови\", заяви Симеонова. Тя отбеляза, че все пак процедурите са на финалния си стадий в Германия, където болницата в Есен трябвало да получи одобрение от пет различни институции, за да може да трансплантира българи. Но не можа да каже кога в крайна сметка ще може да замине първият чакащ пациент. След като се получело одобрението в Германия, договорите трябвало да минат и през Евротрансплант, а пациентите съответно да минат прегледи и други оценки, което също отнемало време. Симеонова каза, че водила многократна кореспонденция и говорила както с болницата в Есен, така и с ръководители от Евротрансплант, за да може болницата да приема българи и преди да завърши процедурата. Това било станало с клиниката във Виена, а Евротрансплант нямали против. В Германия обаче отказали и настоявали да се спазят всички процедури. Симеонова коментира още, че всъщност е възможно трансплантациите в Есен да са доста по-скъпи от тези, които досега България е плащала във Виена. Тя поискала още с второто си писмо до болницата цени и оферти, но досега нямало финансов разчет. От предишни разговори с клиники в Германия обаче имало информация, че цената може да е над 200 хиляди евро при около 120 хиляди досега във виенската болница. Марияна Симеонова не отговори категорично защо напуска, заяви само, че иска да се развива като лекар. А цялата пресконференция премина по проблемите около белодробните трансплантации в чужбина. От думите й обаче се разбра, че и това е сред причините. Заговори и за тромава администрация, която не работи в полза на пациентите. За липса на комуникация и координация между различните звена, които да работят за облекчаване на хората. \"Преди два месеца имах мотиви – че работата в администрацията за мен като лекар трябва да се промени, институциите трябва да говорят помежду си, да осигуряват условия за лекарите и за пациентите. Администрацията трябва да се промени. И никой няма право повече от пациента\", коментира Симеонова. Отбеляза, че често пациенти биват насочвани сами да си търсят оферти за трансплантации в чужбина, при положение че реално няма как да получат такива от клиники в Европа заради процедурите. Посочи и случаи, в които се е налагало да върши работата на други звена в сектора, за да помага на чакащи пациенти. Посочи и че множество законодателни инициативи на агенцията отлежават в министерството вече 4 години. Като например поправка, която ще разреши т.нар. кръстосано донорство. Както и редица промени за отстраняване на несъответствия, забавяния и др.", "date": "2018.09.11", "title": "Шефът на агенцията по трансплантации даде да се разбере, че си тръгва заради бюрократични спънки"}
{"url": "https://www.dnevnik.bg/sport/2018/09/11/3309296_beroe_i_bulgarski_aktyori_subraha_nad_17_hil_leva_za/", "text": "Над 17 хиляди лева бяха събрани в благотворителния футболен мач между \"Берое\" и български актьори. Двубоят се проведе в събота на стадиона в Стара Загора в подкрепа на Международен студентски театрален фестивал \"Данаил Чирпански\". Той е посветен на Данаил - студент в НАТФИЗ, който загуби живота си след катастрофа през 2016 г. Тази инициатива донесе приход от над 17 хиляди лева за провеждането на второто издание на фестивала през април 2019 г. Участие в срещата взе и Димитър Бербатов, който игра за \"Берое\". В двубоя се включиха още и от треньорския щаб на отбора. В крайна сметка \"Берое\" спечели с 11:6. \"Изключително сме благодарни на всички, които ни помогнаха да организираме този мач. Специално искаме да изкажем признателността си към ПФК \"Берое\", които освен невероятни футболисти са и прекрасни хора, повярваха в нашата кауза и го направиха от сърце. Безкористното участие на Димитър Бербатов се превърна в истински празник за нас. А подкрепата от кмета на Стара Загора Живко Тодоров е незаменима. Сърдечно благодарим!\", споделиха организаторите от фестивала.", "date": "2018.09.11", "title": "\"Берое\" и български актьори събраха над 17 хил. лева за провеждане на театрален фестивал"}
{"url": "https://www.dnevnik.bg/photos/2018/09/11/3309252_snimka_na_denia_rusko-kitaiski_palachinki/", "text": "Руският президент Владимир Путин и китайският президент Си Цзинпин правят палачинки по време на посещение на изложбата \"Далечният изток\" на икономическия форум в руския град Владивосток, Русия.", "date": "2018.09.11", "title": "Снимка на деня: Руско-китайски палачинки"}
{"url": "https://www.dnevnik.bg/bulgaria/2018/09/11/3309352_vulcho_arabadjiev_ostava_za_postoianno_v_aresta/", "text": "След около 5-часово заседание Апелативният специализиран наказателен съд реши да наложи най-тежката мярка \"задържане под стража\" на Вълчо Арабаджиев, Елена Караянева и Ромелия Кирилова. Тримата са обвинени за участие в организирана престъпна група за извършване на данъчни престъпления, съобщава БНР. Така наложената първоначално мярка \"парична гаранция\" от 20 хил. лв. за сина на Ветко и Маринела Арабаджиеви беше отменена от съда след обжалването на Специализираната прокуратура. Вълчо Арабаджиев беше задържан заедно с двете счетоводителки на родителите си по време на полицейска акция в два от хотелите им. Към момента Ветко и Маринела Арабаджиеви се издирват с европейска заповед за арест. Ден след акцията зам. главният прокурор Иван Гешев предположи, че двамата най-вероятно се укриват във Франция. По-рано днес адвокатът на Вълчо Арабаджиев Илиян Василев каза, че  до дни двамата ще се върнат в България  доброволно. Те също са сред обвинените за участие в организирана престъпна група за данъчни престъпления.", "date": "2018.09.11", "title": "Вълчо Арабаджиев остава за постоянно в ареста"}
{"url": "https://www.dnevnik.bg/bulgaria/2018/09/11/3309314_sofiia_shte_razchita_na_evropeiski_pari_za_da_se/", "text": "Столичната община очаква Европейската комисия да обяви условията за финансиране по оперативна програма \"Околна среда\", за да започне подмяната на печките с твърдо гориво, които създават 35% от замърсяването на въздуха. С новия отоплителен сезон ще заработи и мобилно приложение, което ще дава информация за качеството на въздуха в столицата. Това каза пред \"Дневник\" зам.-кметът по екологията Йоана Христова по повод констатация в доклада на Сметната палата на Европейския съюз, че  общината няма план срещу замърсяването на въздуха от битово отопление . По думите на Христова от доклада е видно, че превишенията на допустимите стойности на замърсители в България и София са сред най-ниските в сравнение с тези в другите страни от Европа.  Анализът на Сметната палата е за периода 2009 - 2016 г.,  като според Христова в тези години общината е изпълнявала това, което е в правомощията й - строителството на метрото, подмяна на превозните средства от градския транспорт. През 2017 г. общината прие  нова стратегия за подобряване на качеството на въздуха , а в началото на 2018 г. и  план за действие в дни , в които има отчетени превишения на замърсителите, като беше пусната в експлоатация и  свързаната с него система за ранно предупреждение . Така заради високо замърсяване в края на януари общината приложи една от мерките в плана -  пусна \"зелен билет\" от 1 лев за градския транспорт в София . Отново през зимата общината започна и пилотна програма за подмяна на  30 печки за битово отопление на твърдо гориво в Нови Искър . Христова каза, че тя е била успешна, като единственото затруднение е, че изпълнението й изисква строга организация между фирмата, която подменя печки, и представителите на домакинствата. В София има 55 хил. домакинства, които използват такива печки, като общината има готовност да започне подмяната им, каза зам.-кметът. За целта общината ще кандидатства за финансиране по оперативна програма \"Околна среда\". В доклада на Сметната палата се отбелязва, че заради строителството на метрото през 2014 г. измервателната станция на Орлов мост е била премахната. Именно тя е отчитала най-големите превишения на стойностите на фини прахови частици, а след това честотата на измерените превишения в столицата е намаляла рязко.  \"Решението дали станцията да бъде върната там трябва да бъде взето от Изпълнителната агенция по околната среда към Министерството по околната среда и водите\", каза Христова. \"Доколкото ми е известно, разположението на станциите на агенцията покрива европейските изисквания.\" Тя посочи, че общината е обявила обществена поръчка за собствени станции, както и анализ, от който да се разбере къде да бъдат поставени. Търгът за 22 станции бе обявен през август с прогнозна стойност 560 хил. лева, като се очаква те да заработят от есента на 2019 г., когато са и местните избори. Според зам.-кмета по екология към момента не е необходимо в София да се разполага станция за измерване на промишленото замърсяване, защото сега в града няма заводи, които да замърсяват толкова.", "date": "2018.09.11", "title": "София ще разчита на европейски пари, за да се справи със замърсяването на въздуха"}
{"url": "https://www.dnevnik.bg/v_pamet/2018/09/11/3309315_sofiiskata_filharmoniia_izprashta_cigularia_nikolai/", "text": "Цигуларят от Софийската филхармония Николай Куманов, който почина на 8 септември след тежка катастрофа на магистрала \"Тракия\", ще бъде изпратен от музикалната гилдия на 12 септември с поклонение в зала \"България\", съобщиха от  сайта \"Площад Славейков\" . Музикантите от филхармонията и Хоровата капела \"Светослав Обретенов\" ще почетат паметта му с музикално изпълнение. Поклонението е от 11 ч. в зала \"България\". Опелото е от 13,30 ч. в църквата \"Света София\". На 1 септември Куманов пътувал към Пловдив с колеги, като на 105-и километър автомобилът, който той шофирал, бил изблъскан от ТИР към разделителната мантинела. Цигуларят и негов колега са били тежко ранени. На 8 септември той почива. Николай Куманов е роден на 17 октомври 1963 г. Завършва столичното музикално училище \"Любомир Пипков\", а след това Държавната музикална академия \"Панчо Владигеров\". През 1992 г. след издържан конкурс влиза в състава на Софийската филхармония, където работи и до днес. Също така е и зам.-председател е на Съюза на българските музикални и танцови дейци.", "date": "2018.09.11", "title": "Софийската филхармония изпраща цигуларя Николай Куманов в зала \"България\""}
{"url": "https://www.dnevnik.bg/sviat/2018/09/11/3309188_ministurut_na_otbranata_izglejda_protiv_voliata_si/", "text": "Американският министър на отбраната Джим Матис се озовава против волята си под светлината на прожекторите: новата книга на Боб Удуърд, която излиза днес по книжарниците, му приписва изключително критични изказвания по адрес на Доналд Тръмп и това го поставя в трудно положение. В книгата със заглавие \"Страх: Тръмп в Белия дом\" спечелилият световна слава заради разкриването заедно с Карл Бърнстейн на аферата \"Уотъргейт\" (принудила президента Ричард Никсън да подаде оставка) разследващ журналист цитира изказване на Матис, според което американският президент има равнище на разбиране колкото 10- или 11-годишно дете. Цитатът е от  публикувани миналата седмица от \"Вашингтон пост\"  откъси от книгата. Матис веднага отрече. \"Презрителните думи по адрес на президента, които са ми приписани в книгата на Удуърд, никога не са били изричани нито от мен, нито в мое присъствие\", посочи той в изявление. Въпреки признанието си, че изготвянето на всяка политика е \"по същината си хаотичен\" процес, Матис нарече  разследването на Боб Удуърд  измислица и каза, че позоваването на анонимни източници намалява достоверността му. Тръмп сякаш остана доволен от изявлението на своя министър на отбраната, като сподели в \"Туитър\" целия му текст и го цитира след това няколко пъти. Това обаче не е първият път, когато доста критични изказвания по адрес на Тръмп са приписвани на високопоставен представител на правителството му. Американски медии разпространиха информация, че бившият държавен секретар  Рекс Тилърсън е нарекъл президента дебил . Няколко месеца по-късно той бе уволнен. Боб Удуърд застана зад твърденията си и вчера по телевизия Ен Би Си обвини Матис, че \"не казва истината\", за да запази поста си. Нови опровержения Матис \"не е правил подобни коментари. По тази причина няма и да поеме отговорност за тези думи\", заяви говорителят на Пентагона полковник Роб Манинг на пресконференция. \"Самата мисъл, че той може да говори презрително по адрес на избрания върховен главнокомандващ, е абсурдна.\" Пенсионираният генерал от морската пехота Матис като военен стриктно спазва дискретност и мрази да говори пред камера. Той даде досега само четири излъчвани по телевизията пресконференции и отказва интервюта, но охотно разговаря с акредитираните към Пентагона журналисти. В тези разговори Матис избягва всякакво обсъждане на политически въпроси или на отношенията си с Тръмп и не се колебае да порицае журналистите, които споменават проявилите се с течение на месеците разногласия с американския президент - например по  иранското ядрено споразумение , от което Тръмп се отказа през май, а Матис искаше да бъде съхранено, или за създаването на космически сили, на което Матис се противопостави, но за което Тръмп настоя. Според Боб Удуърд Тръмп попитал на едно от заседанията на екипа си по националната сигурност в Белия дом защо САЩ продължават да поддържат военно присъствие на Корейския полуостров. \"За да бъде избегната Трета световна война\", отговорил Матис. Раздразнен, той казал пред приближени по-късно, че президентът се държи като \"дете на 10 или 11 години\". Удуърд твърди също, че след химическата атака през април 2017 г., приписана на режима на Башар ал Асад, Тръмп се обадил на Матис и му казал, че иска сирийският президент да бъде убит. \"Да убием кучия син! Давайте! Да ги атакуваме и да ги избием\", наредил Тръмп. След края на разговора Матис се обърнал към един от съветниците си и казал: \"Няма да правим нищо подобно. Ще бъдем много по-сдържани.\" До този момент Матис успя да запази солидния си образ начело на Пентагона и често именно към него се обръщат съюзниците, когато президентът заплашва, че ще излезе от международни споразумения или военни алианси. През последните месеци обаче, след като начело на Държавния департамент застана бившият ръководител на ЦРУ Майк Помпейо и след назначаването на \"ястреба\" Джон Болтън за съветник по националната сигурност на Тръмп, Матис бе изтласкан на втори план. Остава да се види какво влияние ще окаже книгата на Боб Удуърд върху съдбата му. /БТА", "date": "2018.09.11", "title": "Министърът на отбраната изглежда против волята си като критик на Тръмп"}
{"url": "https://www.dnevnik.bg/politika/2018/09/11/3309361_pravnata_komisiia_othvurli_vetoto_na_prezidenta/", "text": "Парламентарната Комисия по правни въпроси отхвърли президентското вето върху Административнопроцесуалния кодекс (АПК), съобщи Агенция \"Фокус\". \"За\" повторно приемане на промените в АПК гласуваха 12 народни представители, \"против\" – 7, и \"въздържали се\" нямаше, с което ветото бе преодоляно от правната комисия. Окончателното решение по ветото предстои да бъде взето от пленарната зала. Дебатите по президентското вето продължиха близо 4 часа.  Промените в АПК бяха приети от Народното събрание на 25 юли и върнати за ново обсъждане от държавния глава Румен Радев на 1 август. Той оспорва общо 16 разпоредби от закона. Според него с тях уредбата се отдалечава от основни конституционни начала и деформира традиционни принципи и постижения на административното право. Президентът смята, че с промените ще се намали интензитетът на защитата на правата на гражданите и юридическите лица, свързани с актове, издавани от позицията на власт и изискващи подчинение. Държавният глава изразява несъгласие с разпоредбите за правилата за подсъдността, закритите съдебни заседания, драстично увеличените такси в касационното производство и премахването на касационната инстанция в редица специални закони. Това е деветото вето на президента Румен Радев. До момента Народното събрание подкрепи само това върху Закона за приватизация и следприватизационен контрол. ", "date": "2018.09.11", "title": "Правната комисия отхвърли ветото на президента върху административния кодекс"}
{"url": "https://www.dnevnik.bg/sport/2018/09/11/3309173_kralev_domakinstvoto_na_golemi_purvenstva_e/", "text": "Организирането на големи спортни първенства е част от дългосрочна стратегия с цел по-голямо българско участие на олимпийски игри. Това заяви спортният министър Красен Кралев при  срещата на премиера Бойко Борисов с националния отбор по волейбол. България е домакин на световното първенство по волейбол за мъже заедно с Италия, след като преди две години двете страни организираха съвместно и европейското. В същото време на българска земя се провеждат още два световни шампионата - по художествена гимнастика в София и по гребане в Пловдив. \"Политиката ни ще бъде в следващите години да продължим с домакинствата на традиционно силни спортове за България. Основно искаме да спечелим домакинства на квалификации за олимпийските игри. Това ще ни помогне нашите силни атлети да могат да се реализират по-добре и да спечелим повече квоти\", каза Кралев. \"За да успеем обаче, трябва да сме направили отлични европейски и световни първенства най-вече. Така че тези домакинства са част от една дългосрочна стратегия. Не е само желанието нашите силни атлети да играят пред родна публика. Дългосрочна стратегия, за да успеем да пратим повече хора на олимпийските игри\", допълни спортният министър. Кралев поясни, че \"имаме голямото желание да вземем олимпийски квалификации по бокс, борба, волейбол\". \"Баскетбол, лека атлетика\", допълни го Борисов. В началото на май  Бъл гария поиска домакинство на две големи първенства по баскетбол  - световното за юноши до 17 години през 2020 г. и европейското за мъже през 2021 г., което ще се проведе в четири държави. \"Вече сме договорили и домакинство на женския национален отбор по волейбол, който се представя чудесно. Трябва да ги подкрепим. От европейското първенство през 2021 г. ще вземе една основна група и една полуфинална група най-вероятно. Момичетата сами си избраха Русе и Пловдив\", каза още Кралев. По думите му с \"толкова много зали\" се дава избор както на гражданите, така и на отборите \"да изберат къде да се състезават\". \"Географията на спорта се разширява. Възможността на децата да гледат на живо своите идоли става все по-голяма\", изтъкна спортният министър.", "date": "2018.09.11", "title": "Кралев: Домакинството на големи първенства е дългосрочна олимпийска стратегия"}
{"url": "https://www.dnevnik.bg/sviat/2018/09/11/3309217_kitai_poiska_uvajenie_ot_oon_sled_doklad_za_1_mln/", "text": "Китай поиска от комисаря на ООН за човешките права  Мишел Бачелет  да уважава суверенитета му, след като представителят на организацията поиска от Пекин да допусне наблюдатели в предимно уйгурския район Синцзян, предаде \"Ройтерс\". Миналия месец агенцията за човешките права към световната организация, наскоро поета от Бачелет, обяви, че има достатъчно достоверни източници, според които до един милион уйгури може да са задържани незаконно в Синцзян. Към Китай също така бе направен призив да ги освободи. Световни медии междувременно цитираха информация, според която уйгурите в Китай (между 11 и 15 млн. по различни данни) са държани в лагери, където трябва да бъдат \"превъзпитани\" и \"политически индоктринирани\", а някои дори биват заставяни да се откажат от исляма. Подобни предупреждения наскоро отправи и правозащитната организация \"Хюмън райтс уоч\", която не говори за отказ от исляма, но твърди, че на задържаните е забранено да използват ислямска символика (включително поздрави), а биват заставяни да учат мандарин. Според същата информация всяко нарушение носи наказания като лишаване от храна или строг тъмничен режим. Освен това според интервюта с избягали в чужбина жители на Синцзян мерките за сигурност извън лагерите, в самата провинция, все повече заприличват на тези вътре. Наскоро неправителствени организации предупредиха, че  от тях се събират и ДНК проби , а и Китай разполага с база данни с лицата им, която използва в мащабната си програма за видеонаблюдение на цялата страна с  лицево разпознаване . Затягането на мерките за сигурност, включително с полицейски пунктове из областта,  е особено явно през последните 2 години.  Китай същевременно настоява, че Синцзян е изправен пред сериозна  заплаха от ислямисти и сепаратисти , които планират атаки и подклаждат напрежение между уйгурското малцинство - наричащо региона свой дом - и членове на китайското мнозинство (над 90% от жителите на страната спадат към етноса хан според официалните данни). От своя страна критици на властите в чужбина казват, че Пекин заселва хора от други области в Синцзян, за да намали броя на уйгурите. Говорител на външното министерство каза, че страната му не желае намеса на ООН и че очаква от организацията да се \"придържа към мисията и принципите си\". Според него мерките в Синцзян само \"насърчават стабилността, развитието, единството и поминъка\" на общността. Позицията на Китай, изразявана досега, е, че лагерите са \"центрове за професионално обучение\", част от правителствените инициативи за повишаване на икономическия ръст и засилване на социалната мобилност. Още контрол Също така днес китайският в. \"Глобъл таймс\" съобщи, че Пекин че ще ограничи \"хаотичното и нелегално\" разпространяване на религиозна пропаганда, като за всяка организация, която публикува или предава религиозна информация, ще е нужен лиценз от местните агенции по религиозни въпроси в съответната провинция. С този лиценз няма да има проблем да се проповядва и да се предоставя религиозно обучение, но той няма да дава възможност за излъчване на религиозна дейност, нито противопоставяне на Китайската комунистическа партия и насърчаване на екстремизма.", "date": "2018.09.11", "title": "Китай поиска \"уважение\" от ООН след доклад за 1 млн. задържани уйгури"}
{"url": "https://www.dnevnik.bg/zelen/2018/09/11/3309368_kude_v_sofiia_shte_se_subirat_opasni_otpaduci_do_kraia/", "text": "Мобилен събирателен пункт за следните опасни битови отпадъци за столичните райони \"Лозенец\" и \"Триадица\" ще бъде разположен на 14 септември от 8.30 до 14.30 часа на бул. \"Арсеналски\" 97, на паркинга до светофара на кръстовището с ул. \"Богатица\". Системата за събиране на опасни отпадъци от домакинствата е инициатива на Столичната община и \"БалБок инженеринг\" АД и се прилага в София за седма поредна година. Гражданите ще могат да предадат следните опасни отпадъци: Живак и живаксъдържащи уреди (живачни термометри, прекъсвачи и други подобни) Лакове и бояджийски материали Домакински препарати и химикали Мастила и замърсени опаковки Фармацевтични продукти (лекарства с изтекъл срок на годност) За въпроси и заявки: тел. 0700 11 750. Допълнителна информация можете да се намери на  страниците на\" БалБок\"  и на  Столичната община . График до края на годината:  от 8.30 до 14.30 часа - \"Оборище\" на ул. \"Янко Сакъзов\" на входа на парка \"Заимов\" срещу ул. \"Васил Априлов\" от 8.30 до 14.30 часа - \"Младост 4\", на входа на парка \"Сухото дере\" откъм ул. \"Самара\", бл. 440 от 8.30 до 14.30 часа - ул. \"Плакалница\" 51 пред районна администрация \"Подуене\"  от 8.30 до 11.30 часа - ул. \"Кирил Драганов\" 55 пред районна администрация \"Надежда\" от 12.30 до 15.30 часа - бул. \"Хан Кубрат\", зад бл. 328, районна администрация \"Връбница\"  от 8.30 до 14.30 часа - \"Дървеница\" пред читалище \"Възраждане\" на ул. \"Иван Боримечката\" 6 от 8.30 до 14.30 часа - \"Изток\", ул. \"Атанас Далчев\" 12, на паркинга на районна администрация \"Изгрев\".", "date": "2018.09.11", "title": "Къде в София ще се събират опасни отпадъци до края на годината"}
{"url": "https://www.dnevnik.bg/bulgaria/2018/09/11/3309370_tejkoto_finansovo_sustoianie_na_tec_marica_iztok_2_ne/", "text": "В отворено писмо до енергийния министър Теменужка Петкова, председателя на ресорната парламентарна комисия Делян Добрев и председателя на Комисията за енергийно и водно регулиране Иван Иванов три сдружения от енергийния бранш призоваха всички обмисляни, предлагани и записани мерки за финансовото стабилизиране на държавната ТЕЦ \"Марица-изток 2\" да бъдат придружени от анализ \"разходи-ползи\". Под писмото се е подписал изпълнителният директор на Българската федерация на индустриалните енергийни консуматори Константин Делисивков, като то е съгласувано още с Българската асоциация на металургичната индустрия и Българската камара на химическата промишленост. Поводът за реакцията им е вчерашната информация, че  за 5 години ТЕЦ \"Марица-изток 2\" е платила над 570 млн. лв. за покупка на квоти въглеродни емисии  и сега се нуждае от план за стабилизация. Експерти от Министерството на енергетиката, енергийните дружества и Агенцията за устойчиво енергийно развитие ще трябва да разработят конкретни предложения за стабилизиране на дружеството, като се очаква те да са готови до края на месеца. \"Тенденцията за ръст на цените на квотите залегна в редица проучвания и изследвания в сектора за 2018 г. и в перспектива след 2020 г. В тази връзка основното обстоятелство, сочено като причина за тежкото финансово състояние на ТЕЦ \"Марица-изток 2\", не може да бъде разглеждано като форсмажор, който е от непредвидим характер\", подчертават трите организации. Според тях има \"непрекъсната обективна невъзможност на ТЕЦ \"Марица-изток 2\" да реализира приходи на свободен пазар, включително и от участие на пазара за допълнителни услуги и студен резерв\". \"Забавата на преговорите с въглищните централи с дългосрочни договори създава предпоставки за прехвърляне на допълнителни разходи към Националната електрическа компания и ще постави държавата в по-неблагоприятна преговорна позиция\", пише още в писмото. Организациите от бранша допълват, че няма да подкрепят административното прехвърляне на всички допълнителни разходи за емисии, за отказ от участие на свободен пазар и за дефицит на добро управление към цените на електроенергията в България чрез цена \"Задължения към обществото\". \"Категорично се обявяваме против индустриалните енергийни консуматори да бъдат използвани за пореден път като източник за компенсиране на закъснели управленски решения и като буфер за политическа отговорност\", завършва писмото.", "date": "2018.09.11", "title": "Тежкото финансово състояние на ТЕЦ \"Марица-изток 2\" не е форсмажорно обстоятелство, твърдят от бранша"}
{"url": "https://www.dnevnik.bg/evropa/obrazovanie/2018/09/11/3308075_uchenicite_ot_1_do_7_klas_veche_shte_polzvat_bezplatno/", "text": "От тази учебна година учениците от 1 до 7 клас ще могат да ползват безплатно електронни варианти на хартиените учебници. Електронно четимите учебници ще бъдат в pdf формат и ще могат да се ползват през компютри, мобилни телефони или таблети от сайтовете на издателствата или на  Министерството на образованието и науката  (МОН). Зам.-министърът на образованието Таня Михайлова каза за \"Дневник\", че силно се надява електронните варианти да бъдат използвани в учебните часове, за да не се налага учениците да носят хартиените учебници в раниците си. Използването на електронно четимите варианти може да става на проектори в класните стаи, както и на лични устройства на учениците. Като мярка за  намаляване на тежестта на ученическите раници  през април т.г. правителството отпусна средства за осигуряване на достъп до електронни учебници. Става въпрос за копия на хартиените варианти от 1 до 7 клас, които също са безплатни. Остава възможността учителите да изберат учебник на конкретно издателство, по който желаят да преподават. Платени остават електронните учебници на издателствата, които са различни от хартиените и имат включени интерактивни игри, упражнения и др. Някои учебници вече са онлайн  Повечето от издателствата вече са качили електронните варианти на учебниците на сайтовете си. Издателство \"Просвета\", което издава учебници по всички предмети от 1 до 7 клас, е публикувало електронно четимите варианти, които са достъпни през интернет браузъри (вижте учебниците  тук ). Срещу заплащане издателството продължава да предлага и електронни учебници, които са различни от хартиените варианти и имат интерактивни упражнения. В секцията за електронно четими учебници на сайта на дистрибутора на издателствата \"Анубис\" и \"Булвест\" е публикувано  съобщение , че услугата е временно недостъпна във връзка с преминаването към новата учебна година. Издателство \"Архимед\", което издава учебници по \"Математика\" и \"Информационни технологии\", вече е публикувало pdf копия на учебниците на сайта си (виж  тук ). Електронни варианти на учебниците, които предлага, е публикувало и издателство \"Изкуства\" (виж  тук ). На сайта на \"Питагор\" има раздел за електронните варианти на учебници, но той още не е активен. Още мерки за по-леки раници  От образователното министерство съветват учителите да не изискват в учебните часове материали, които натоварват раниците на учениците. Препоръката е да не се изисква носенето на сборници или помагала в училище, а те да се използват само вкъщи. \"Един буквар например тежи 257 или 302 грама. Другите пособия тежат повече\", коментира зам.-министър Таня Михайлова. Блоковете от часове по даден предмет са сред мерките, които образователното министерство препоръчва на учителите като мярка за намаляване броя на учебниците и тетрадките, носени от учениците. От министерството казват, че тази мярка е възможна само за някои от предметите, но не и за математиката например. Предстои купуването и на шкафчета в училищата. От тази учебна година директорите ще могат да изберат да ползват само електронни дневници, а не да ги дублират с хартиени. Очаква се електронните дневници да премахнат необходимостта от използването на бележници.", "date": "2018.09.11", "title": "Новата учебна година ще започне с безплатни електронни учебници от 1 до 7 клас"}
{"url": "https://www.dnevnik.bg/gradska_sreda/2018/09/11/3308651_dnes_shte_se_obsudaj_proektut_za_stolichnata_ulica/", "text": "Проектът за ремонт на една от улиците в центъра на София, която от години е в изключително лошо състояние - \"Иван Вазов\", ще бъде представен и обсъждан с жителите на града от 18:30 часа днес. Предложението на общината е да се намалят местата за паркиране на автомобили, да се поставят велостойки, пейки и да се засадят повече дървета. Предвиждат се още ограничаване на скоростта до 30 км, обособяване на места за временни обекти, а кофите за боклук да са под земята. В момента централната софийска улица в участъка от бул. \"Васил Левски\" до \"Г.С.Раковски\" е в ремонт, който започна през това лято и ще завърши в края на годината. От години настилката е в изключително лошо състояние - с кръпки и дупки, като ВиК системата не е подменяна от поставянето й. Обсъждането ще се проведе в ресторант \"Чекпойнт Чарли\", част от който попада в къщата на писателя Иван Вазов, на ъгъла с улица \"Г.С. Раковски\". Всеки може да изпрати своите предложения на  moyataulitsa@sofia-agk.com  до 17 септември.", "date": "2018.09.11", "title": "Днес ще се обсъжда проектът за софийската улица \"Иван Вазов\""}
{"url": "https://www.dnevnik.bg/sviat/2018/09/11/3308576_rusiia_zapochva_nai-golemite_ucheniia_v_suvremennata/", "text": "Близо 300 хил. души от всички видове въоръжени сили, плюс китайски войници: Русия стартира утре най-големите военни маневри в историята си, осъдени от НАТО като репетиция за \"мащабен конфликт\". Това огромно развръщане и участието на китайската и на монголската армия в маневрите \"Изток 2018\", които ще се проведат от 11 до 17 септември в Източен Сибир и в руския Далечен изток, става в контекста на нестихващо напрежение със Запада във връзка с украинската криза, конфликта в Сирия и безбройните обвинения в намеса в политиката на Запада. Руската армия  сравни предстоящите маневри със \"Запад 81\" , в рамките на които преди близо 40 години бяха мобилизирани между 100 хил. и 150 хил. войници от Варшавския договор в Източна Европа - това бяха най-големите военни маневри, организирани някога през съветската епоха. \"Ще приличат донякъде на \"Запад 81\", но ще бъдат по-внушителни\", заяви в края на август руският министър на отбраната Сергей Шойгу, подробно описвайки участващите в маневрите сили и средства: 300 хил. войници, 36 хил. бойни машини, 1000 самолета и 80 кораба. \"Представете си как 36 хил. бойни машини се движат едновременно: танкове, бронетранспортьори и бойни машини на пехотата. И всичко това, разбира се, в условия възможно най-близки до бойните\", поясни Шойгу с ентусиазъм. Всички съвременни оръжия на руската армия ще бъдат изпробвани по време на маневрите: ракетите \"Искандер\", способни да носят ядрени бойни глави, танкове Т-80 и Т-90 и най-новите бойни самолети Су-34 и Су-35. По вода руският флот ще разположи няколко фрегати, въоръжени с ракети \"Калибър\", които бяха изпробвани в Сирия. Докато в предходните руски военни маневри в региона \"Изток 2014\" взеха участие 155 хил. войници, в \"Запад 2017\", организирани в близост до границите на ЕС, според Москва са участвали само 12 700 души, а според Украйна и балтийските страни - доста по-голям брой. \"Бъдеща световна война\" Руският президент Владимир Путин, който ще участва в Икономическия форум във Владивосток в Далечния изток, където се очаква и китайският президент, ще присъства и на маневрите \"Изток 2018\". \"Става дума за подготовка за бъдеща световна война. Руският генерален щаб смята, че тя ще започне след 2020 г. и ще бъде или глобална война, или серия от регионални конфликти. А врагът са САЩ и техните съюзници\", твърди пред \"Франс прес\" руският военен експерт Павел Фелгенгауер. Според него участието на Китай в ученията, макар и само с 3200 души, е ключов фактор. \"Става дума не толкова за знак, за послание, колкото за подготовка за една реална широкомащабна война\", уверява той. Мнението на Фелгенгауер се споделя от НАТО. Организацията заяви, че маневрите \"Изток 2018\" \"демонстрират, че Русия се фокусира върху подготовката за мащабен конфликт\". \"Това е в съзвучие с тенденцията, която наблюдаваме от известно време: една по-самоуверена Русия, която увеличава бюджета си за отбрана и военното си присъствие\", заяви говорителят на НАТО Дилън Уайт. Притеснения, които очаквано бяха нюансирани от Русия. Говорителят на руското външно министерство Мария Захарова заяви, че маневрите \"Изток 2018\" ще се проведат далеч от зоната на отговорност на НАТО и няма да се отразят по никакъв начин на сигурността на държавите членки. Маневри във всички посоки От 2014 г. и сериозното влошаване на отношенията между Москва и Запада Русия увеличи броя на мащабните си военни учения, от Кавказ през Балтика  и чак до Арктика , противопоставяйки се на разширяването на НАТО до границите си, което възприема като основна заплаха за своята сигурност според новата руска военна доктрина, приета същата година. Руските маневри в Далечния изток бяха предшествани от  учения в Средиземно море от 1 до 8 септември , в които взеха участие повече от 25 кораба и трийсетина самолета, в контекста на засилването на руското присъствие в близост до Сирия, където Русия води военна намеса от 2015 г. \"Изток 2018\" ще бъдат проведени и след стартиралите от началото на месеца военни учения в Западна Украйна, в които участват 2200 войници от Украйна, САЩ и страни - членки на НАТО. Говорителят на Кремъл предупреди в края на август: \"Отбранителната способността на Русия в сегашната международна ситуация, която често е доста агресивна и неприятелска към страната ни, е оправдана абсолютно и безалтернативно.\" /БТА", "date": "2018.09.11", "title": "Русия започва най-големите учения в съвременната си история"}
{"url": "https://www.dnevnik.bg/sviat/2018/09/11/3308453_deniat_na_katalunia_tlaska_ispaniia_kum_nova_kriza/", "text": "Хиляди полицаи ще пазят демонстрацията, с която днес каталунците ще отбележат своя \"национален празник\" днес на фона на повишаващо се напрежение заради исканията на властите в Барселона за повторно допитване за независимост. На каталунските служители на реда - \"Мосос д'Ескуадра\", ще помагат и около 1000 изпратени от Мадрид полицаи, а според в. \"Ел периодико\" гвардейци, които е трябвало да напуснат след месеци извънреден престой в автономната област, ще трябва да останат заради празника. Това ще е първата \"Диада\" след събитията от миналата година, когато Барселона едностранно обяви независимост и в резултат временно изгуби автономията си. \"Омниум\", една от двете ключови активистки организации, агитиращи за независимост, е съобщила за десетки културни събития в цялата страна. За кулминацията в Барселона тази вечер ще дойде един от сепаратистките \"изгнаници\", рапърът Валтоник. Другата голяма активистка група, Каталунска национална асамблея, съобщи, че за демонстрацията на Деня на републиката вече са се записали поне 440 хил. души (над 8% от общия брой каталунски избиратели) и са продадени 270 хил. тениски. Преди събитието сепаратистките лидери, които са в затвора или в чужбина, изпратиха общо писмо, в което призовават каталунското общество да участва в демонстрацията за \"свобода, правосъдие и демокрация\". Кабинетът на премиера Ким Тора, който наследи уволнения Карлес Пучдемон, иска нов референдум, по-малко от година след последния. Той също така настоява за освобождаване  на т. нар. \"политически затворници\"  - арестуваните заради кампанията за референдума политици и активисти - и да се свалят обвиненията срещу тях, отправяйки искането си към кабинета в Мадрид, Вчера обаче генералният прокурор Мария Хосе Сегара каза, че ще се действа твърдо и с \"абсолютна автономия\" срещу всякакви действия, свързани с \"процеса\". Нов референдум, но само за независимост В обръщение миналата седмица Тора поиска от Мадрид  да се съгласи с нов референдум  за независимост и каза, че властите в Каталуня искат отново да има допитване, но този път да е законно. Премиерът Педро Санчес вече е  обещавал референдум за нов статут  с по-голяма автономия, но е изключвал да става дума и за самоопределение. Междувременно лидерите на доскоро управлявалата Народна партия и центристката формация \"Граждани\" се обърнаха към Санчес с критичен призив за по-твърди позиции към Каталуня. В обръщение преди празника Тора също така призова гражданите да се \"съпротивляват\" срещу \"несправедливостите, страха, затворите или изгнанието\". Тора сравни сегашната ситуация с Войната за наследяването на испанската корона в началото на 18 в. - през 1713 г. каталунските институции са разформировани от в края на конфликта, спечелен от Бурбоните. Сега Женералитат (институциите на самоуправление, които проследяват началото си до късното Средновековие) трябва да изпълни ангажимента си \"да направи Републиката действаща\", добави лидерът. За широка автономия според договорения тогава \"статут\" на областта каталунците вече гласуваха през 2006 г. Няколко години по-късно части от \"статута\" бяха отменени от Конституционния съд на Испания и това даде тласък на каузата за независимост. Кулминацията дойде след референдум на 1 октомври миналата година, неразрешен от властите в Испания, при който се стигна и до сблъсъци с националната полиция. Няколко седмици по-късно, на 27 октомври, каталунският парламент обяви независимост от Испания. В резултат Мадрид задейства конституционен член, който позволи ограничаване на автономията, и отстрани каталунското правителство. Митингите на 11 септември през последните години - от началото на десетилетието насам - имаха ясна цел: да се покаже по мирен и примерен начин, че много хора искат независимостта, и тази кауза мобилизира голяма част от обществото. Това започна да се променя след демонстрацията от миналата година, пише в. \"Ла вангуардия\". Сблъсъкът с държавата се \"отлага\" Според в. \"Ел конфиденсиал\" кабинетът на Тора и поддръжниците на независимостта са изработили стратегия за нова кампания, която трябва да разпали напрежението преди изборите за Европейския парламент през май. Ще бъдат \"активирани последователи\" през този месец, а октомври трябва да е времето на \"голямата мобилизация\", обяснява източник от испанските служби. Според него кулминацията трябва да е между началото на първия процес срещу поддръжниците на независимостта и първата присъда. \"Положителното е, че до този момент има още време, така че досега не е ясно, че действително ще се стигне до епизоди на насилие.\" Това същевременно не означава, че каузата на независимостта не създава напрежение между Мадрид и Барселона. Жълтите лентички (символ на \"политическите затворници\"), каквато носи дори Тора, стават повод за пререкания с испанския кабинет, а и нуждата на желаещите отцепване от символика означава, че ще има периодични демонстрации - например на 20 септември, 1, 3 и 25 октомври. Целта няма да е пряк сблъсък с Мадрид, а мирен призив, с който да се насочи вниманието на международната общност и да се легитимира искането, казва друг източник на вестника. Това обаче не изключва провокации, с които да опитат да внушат, че каталунците са \"потиснат народ\". Не всички поддръжници на независимостта в каталунския парламент обаче подкрепят Тора. Партията на уволнения вицепремиер Ориол Жункерас, който е в затвора в очакване на делото заради опита за отцепване, не приема идеята за \"Република сега\" и нейни представители влизат в остър задочен диалог с кабинета.", "date": "2018.09.11", "title": "\"Денят на Каталуня\" тласка Испания към нова криза"}
{"url": "https://www.dnevnik.bg/kultura/2018/09/11/3308711_vinata_ne_e_na_bulgarite_otkus/", "text": "По повод 40 годишнината от смъртта на Георги Марков издателство \"Колибри\" подготвя ново издание на романа \"Господин М.\" на Георги Тенев, но като аудиокнига. Проектът е реализиран в \"Сонус студио\" под звуковата режисура на Александър Симеонов, а текста чете авторът на книгата.  Част от аудиокнигата, предоставена специално за читателите на \"Дневник\", може да слушате в  материала \"Книга за слушане: \"Господин М.\", или роман за Георги Марков\" тук.   Публикуваме и откъс от романа \"Господин М.\", заглавието е на редакцията: - Ти харесваш чеха Хавел, възхищаваш му се. Той учеше химия и ти учеше химия. Той стажуваше в лабораториите, ти също беше технолог-химик. Той започна да пише пиеси и ти също пишеше пиеси. Но признай ми, за какво тъжиш? Преди две седмици по \"Свободна Европа\" ти говориш, че напразно правителството в Прага предлага паспорти, изходни визи и улеснения за интелигенцията, за Вацлав Хавел, та дано да се махнат от Чехия. Да, така е, те не напускат. Ти каза и това ти е болката, че никакви арести, затвори, тайни отвличания и побоища в горите, изхвърляне от жилищата, уволнения от работа, никакви гонения не дават в Чехия обичайния съветски резултат. Творческата интелигенция не иска да напусне страната си, защото знае, че това е тяхна страна, че хората са техни. Теб те боли, че   трябваше да напуснеш България. Да се бориш със зъби и нокти тъкмо за изходна виза и паспорт. После за продължения на паспорта, докато си в Италия, за продължение на паспорта, докато си в Лондон. Защо? Каква е разликата между българите и чехите? Защо български войски ходиха в Чехия да спасяват комунизма, а не чешките войски у нас? – Не е вярно. – Кое не е вярно? – Вината не е на българите. – Защо не остана в България тогава? – Този въпрос мога да си го задавам аз, не вие на мен. – А отговорът? Има ли отговор, може ли все пак да го науча? – вдигна вежди непознатият. – Вероятно не съм притежавал истинско чувство за гражданска честност и доблест, това е – отговори М. – Добре, хайде стига глупости. Аз ти нося нещо. И непознатият бръкна във вътрешния джоб на палтото си. М. почувства, че му прилошава, усети за миг, че може да загуби съзнание. Не разбираше точно защо, кое в това движение, това бъркане в джоба го порази. Онзи не извади оръжие, не измъкна нищо ужасяващо или страшно, в ръката си държеше просто хартиен плик. Отвори го и от него извади няколко тетрадки малък формат. М. почувства още по-силна вълна на мрак и ужас, защото, без да е видял надпис или почерк, разбра, че това са тетрадки от спомените на Пешев. – Да, неговите са – прочете мислите му мъжът в черно. – Световен, взривоопасен потенциал. Четири тетрадки. И, уверявам те, че няма нищо нечестно, намерени са след смъртта на автора. Разказва за присъдата си и е нещо като изповед. Тук е всичко, включително истината около спасяването на евреите. Останалото от мемоарите си той сам е предоставил на Архивния институт, както е била уговорката. За тези четири тетрадки знаем ти, аз и още някой. Има какво да прочетеш и има какво да напишеш. Сега ще ти дам също първите страници от досието му и от протоколите на Народния съд – и непознатият отвори отново плика. В куфара ми има още хиляда страници от самото досие. Ти не се върна при стареца, остави го да те чака. Можеше просто да му кажеш, че не са ти дали достъп до документите. Но ти не искаше да се връщаш, да го виждаш как се съсипва в самота и безнадеждно чакане. Така, предполагам. Какво щеше да ти струва, можеше да го излъжеш по някакъв начин. Но ти постъпи принципно, стопи се като във вода. Може би Пешев заслужава все пак да размислиш и да напишеш. Да проучиш внимателно тези изключителни извори. Както виждаш, всичко тук са оригинали. Накрая може да се окаже, че Живков изобщо не е имал участие в еврейските протести. Това сигурно ще ти хареса, а на хората в София – не. Може би предстои едно голямо развенчаване. Статиите ти до днес са прекрасни, но много локални. А и кой се интересува от съдбата на българите, дори те самите вече не се вълнуват от себе си. Но еврейската тема ще даде на всичко това мащаб и размах. Еврейската тема и заговорът за Нобеловата награда. Повярвай ми, че между теб и Вацлав Хавел има една-единствена разлика, хайде – две. Първата е, че той се бори с комунизма преди всичко защото е наследник на аристократи и не може да го разбере. А ти си идеалист, със съвсем среден социален произход. Утопията те привлича и те завладява, иска ти се да мечтаеш за нещо невъзможно. По този повод заповядай един подарък. Ето, мисля, че се казва \"Победителите на Аякс\". Мъжът отвори другото крило на черното си палто, отвътре извади продълговата папка и я подаде на М.: – Това е лично за теб, за да разбереш какво предложение ти се прави и какъв е разговорът ни. Да, това беше неговият оригинал, машинописният текст. Девет години оттогава. Не искаше да я разлиства, не сега, не в присъствието на този човек.", "date": "2018.09.11", "title": "Вината не е на българите (откъс)"}
{"url": "https://www.dnevnik.bg/kultura/2018/09/11/3308692_kniga_za_slushane_gospodin_m_ili_roman_za_georgi_markov/", "text": "На 11 септември 2018 г. се навършват 40 години от смъртта на писателя Георги Марков в Лондон. По повод тази годишнина издателство \"Колибри\" подготвя ново издание на романа \"Господин М.\" на Георги Тенев, но като аудиокнига. Текстът чете самият автор. Проектът е реализиран в \"Сонус студио\" под звуковата режисура на Александър Симеонов. Авторът и издателството предоставиха за читателите на \"Дневник\" откъс от аудиокнигата, който може да слушате в звуковия файл. Цялата аудиокнига ще бъде достъпна скоро. Редакторът на романа Георги Илиев разказва повече и за самата книга, откъс от която може да прочетете в текста  \"Вината не е на българите\" - тук . \"Става дума за специфична литературна интерпретация на биографията на известния български писател и дисидент – слушателят на романа може да прекара интересни часове в търсене на неочакваните разминавания и съвпадения между биографиите на господин М и реалния Георги Марков. Макар да е изпълнена със слабо проучени или дори неизвестни на обществеността архивни факти, книгата в никакъв случай не е близка до документалния жанр. Тя представя увлекателна история за загубата на младежкия идеализъм, капаните на близостта на интелектуалеца до властта и трудния път на дисидента, който не е склонен да поддържа всеобщо приетите лъжи.  Романът ни води на пътешествие дълбоко из 70-те, а също и на космическо пътешествие. Тенев композира своя герой – M., Георги Марков, писател, сценарист, интелектуалец, емигрант, жертва на предизвестена смърт. М. е драматично свързан с машината на комунистическата пропаганда. Но изведнъж в живота му се случва чудо с библейски измерения, в което той ще осъзнае какъв проблем има Партията. И че в основата на всичко е заложена грешка. Както е характерно за жанра на алтернативната история, на ръба на постмодерната фикция и документалната достоверност се случват значими събития, които пряко се отнасят към наистина случилото се в реалността. Историята на М. събира малки и големи теми: спасяването на българските евреи, съдбата на царското семейство, Пражката пролет, откриването на пропагандната сила на телевизията, краха на социалистическата литература, написването на сценария на \"На всеки километър\". Със средствата на фикцията за пръв път са пресъздадени отношенията между българските и съветските интелектуалци, пиететът на властта към пророческите дарби на Ванга, както и опитите на Партията да узурпира спасяването на българските евреи, като го превърне в изцяло своя заслуга. Романът не предлага повърхностно развлечение с най-новата българска история, а въвежда читателя в един идеологизиран начин на мислене, който е вече забравен – особено от по-младите сред нас. Идеите, които са въплътени в романа, надхвърлят времето на шейсетте, което е реалният историческия период на действието. \"Господин М.\" е своеобразен компендиум на идеи от времето на комунистическия режим. Някои от тези идеи, или техни възкръснали двойници, са живи и днес и това е една от причините романът да е актуален.\"", "date": "2018.09.11", "title": "Книга за слушане: \"Господин М.\", или роман за Георги Марков"}
{"url": "https://www.dnevnik.bg/evropa/2018/09/11/3308456_evropeiskata_komisiia_na_posledniia_shans_kakvo/", "text": "Преди четири години председателят на Европейската комисия Жан-Клод Юнкер предупреди, че това е \"последната възможност\" ЕС да се приближи до хората, в противен случай има риск проектът да се разпадне. В навечерието на речта му за състоянието на съюза в сряда мнозина се питат провали ли се той. В първото си обръщение през октомври 2014 г. председателят на Европейската комисия Жан-Клод Юнкер предупреди, че това е неговата \"комисия на последния шанс\". \"Или ще успеем да доведем нашите граждани по-близо до Европа, или ще се провалим\",  предупреди роденият в Люксембург Юнкер  в хладен есенен ден във френския град Страсбург. Сега, четири години по-късно, 63-годишният Юнкер трябва да произнесе последното си обръщение за състоянието на ЕС преди изборите за европарламент през май 2019 г.,  на които мнозина предричат, че  популистките, антиевропейски сили може да се представят убедително. Европейският съюз се намира на труден кръстопът. Великобритания трябва да напусне през март, а в дневния ред доминират предизвикателства като миграцията, възхода на популизма и нов геополитически ред. На този фон Юнкер ще представи плановете си за последната му година на поста, като се очакват инициативи, свързани с миграцията и граничния контрол, с онлайн пропагандата и  прекратяването на лятното часово време . Но зад всичко това е надвиснал въпросът за наследството на Юнкер - провали ли той последната възможност на еврокомисията? Докато беше на поста, икономическата криза в Гърция докара еврото до ръба на изчезването; един милион бежанци и мигранти достигнаха Европа; Великобритания реши да напусне блока; популистки сили се разраснаха. \"Национализмът никога не е решавал проблеми, а само е създавал нови\", каза Юнкер за ДПА в писмени отговори на интервю. \"Онези, които се отдръпнаха в своята национална черупка, не могат да преодолеят предизвикателствата, защото им липсва визия\". Популистите предлагат лозунги, а еврокомисията - решения, каза Юнкер. Миграцията упорито доминира в дневния ред на Юнкер, като изправя държавите членки една срещу друга, докато те призовават за реформа на правилата на ЕС и търсят начини за по-добро справяне с новопристигащите. Неуспехът в намирането на общ подход на ЕС към миграцията може да бъде запомнен като едно от най-големите разочарования за Юнкер. Той обаче смята, че има и много неща, с които да се гордее - като  справянето с кризата в Гърция  и  инвестиционната програма на ЕС , на която постави началото през 2014 г. \"Лично за мен неизменно беше - както и заради единството на еврото - емоционален въпрос Гърция да остане в еврозоната\", каза той. Еврозоната излезе от кризата по-силна според Юнкер, не на последно място заради неговия инвестиционен фонд, който използва относително малко пари на ЕС, за да подкрепи инвестиции от около 335 млрд. евро и помогна за създаването на 750 хил. работни места според Юнкер. \"Гордея се с това\", каза председателят на еврокомисията. Икономическият растеж в ЕС нарасна от 0.3 процента през 2013 г. на 2.4 процента през 2017 г. Въпреки това настроението в много страни членки остава унило. И то не само в Гърция, където един на всеки петима души остава безработен. От над две години е врокомисията е в спор с Полша  за основни ценности на ЕС като върховенството на закона и разделението на властите. Междувременно в Унгария министър-председателят Виктор Орбан отправя предизвикателство срещу демократичните ценности на ЕС със стремежа си да изгради \"нелиберална\" държава. На среща на върха на НАТО през юли Юнкер влезе във водещите новини по погрешни причини, когато  кадри показаха как  се олюлява и губи равновесие редом до други лидери, а това породи сериозни въпроси годен ли е да заема длъжността. Седмици по-късно обаче Юнкер се стегна и замина за Вашингтон, където  изненада всички , като постигна компромис за търговията с президента на САЩ Доналд Тръмп, предотвратявайки търговска война. Като се вземе предвид всичко, последните четири години бяха ходене по опънато въже - за Юнкер и за Европейския съюз. /БТА", "date": "2018.09.11", "title": "Европейската комисия \"на последния шанс\": какво наследство ще остави Юнкер"}
{"url": "https://www.dnevnik.bg/sport/2018/09/11/3308751_machut_mejdu_angliia_i_shveicariia_shte_bude_izluchen/", "text": "За кратко мачът между Англия и Швейцария тази вечер ще бъде излъчен в черно-бяло. Това ще са първите 25 секунди, след което предаването на приятелската среща ще се върне към обичайния цветен изглед. С хода си Футболната асоциация (FA) ще почете 25-ата годишнина от създаването на кампанията Kick It Out, посветена на борбата срещу расизма. Kick It Out започна в началото на 90-те години на миналия век, а по-късно прерасна в организация. От FA обясниха, че целта е да се подчертае важността от разнообразието. Ръководителят на Kick It Out лорд Херман Оусли се надява този ход да припомни колко далеч е стигнал футболът. Английските национали ще загряват на стадиона на \"Лестър\" с тениски с логото на Kick It Out. Те ще излязат на терена. съпроводени от осем талисмана, избрани от организацията. От FA посочиха, че Kick It Out е изиграла ключова роля в промяната на английския футбол както на терена, така и извън него. \"Щастливи сме да отпразнуваме тяхната вдъхновяваща работа за промотиране на футбола за всички. Надяваме се, че кадрите ще насърчат милиони зрители да отделят поне 25 секунди, за да се замислят за важността от разнообразието в тази хубава игра\", каза Пол Елиът от асоциацията.", "date": "2018.09.11", "title": "Мачът между Англия и Швейцария ще бъде излъчен частично в черно-бели кадри"}
{"url": "https://www.dnevnik.bg/bulgaria/2018/09/11/3308688_pravnata_komisiia_shte_obsudi_prezidentskoto_veto/", "text": "Президентското вето върху промените в Административнопроцесуалния кодекс (АПК) влиза в дневния ред на парламентарната Комисия по правни въпроси. Точката е поставена на първо място сред общо пет за днешното заседание. Мащабните промени  в административното правосъдие бяха окончателно приети от парламента в последната седмица преди лятната ваканция, а незабавно след това президентът Румен Радев наложи вето на част от текстовете. За налагане на вето го призоваха  над 50 правозащитни,бизнес и екологични организации,  според които измененията ограничават и нарушават фундаментални правата на гражданите и демокрацията. Срещу някои от тези промени се обяви и пленумът на Върховния административен съд (ВАС).", "date": "2018.09.11", "title": "Правната комисия ще обсъди президентското вето върху административния кодекс"}
{"url": "https://www.dnevnik.bg/bulgaria/2018/09/11/3306460_belgiecut_tim_koito_nameri_svobodata_v_bulgariia/", "text": "Първо трупа малко опит в психологията в Брюксел, като дава кариерни консултации. Решава, че държавната работа не е за него. Пътува в Азия и се завръща в разгара на кризата. Пътува му се още, но по друг начин - в съчетание с работа. В България също започва да работи в сферата на кариерното развитие, но решава, че иска да има и музика в живота си. Създава сдружението Fusion MC и няколко по-комерсиални проекта, от които се издържа.  На 20 септември той ще е сред лекторите на тазгодишния форум \" Кариера в България. Защо не? \", който за първа година отваря вратите си и за чужденци. Проектът цели да срещне българи с образование и опит в чужбина с компании - работодатели в България, и да промени усещането, че няма смисъл да се търси работа у нас. - Понякога денят ми минава доста шизофренично. В офиса едната част е нещо като контактен център за някои от моите проекти в Белгия. Те са в сферата на иновациите, мобилноста, cподелен транспорт. Другата зала е музикалната агенция - предпочитам да работя оттам, по-симпатична ми е, от сутрин до вечер има музика. Пълно е с плакати, флаери. Там се занимаваме с ивент мениджмънт, организиране на турнета и фестивали. Работим за фестивали с участието на групи от България и чужбина. Често работим с \"Оратница\". Преди година малко ми писна от сектора на услугите. Бях в Хонконг и Китай и след като се прибрах, пуснахме на пазара много готини слушалки. Те са първият продукт на Fusion MC извън рекламните материали, които произвеждаме за групите. Започнахме да правим 4 вида слушалки с български елементи: земя - Тракия, огън - Оратница, вода - Янтра, и въздух - Вихрен. Частично ги произвеждаме, грижим се най-вече за маркетинга и опаковката. Тъй като сме музикална агенция, това беше най-логичният продукт. През февруари ги представихме на пазара и вървят много добре. Вече имаме и гръцки вариант, а скоро ще има и bluetooth колонки. Измислих концепцията за слушалките, когато миналото лято поработих по разни кафенета из Балканите. Забелязах, че навсякъде има едни и същи сувенири. Запитах се кой от нашето поколение би се радвал на чанове и други подобни. Гледаш ги 5 минути, а после ги прибираш в чекмеджето и ги забравяш. На кутиите на слушалките има информация за различните елементи - хем научаваш интересни неща, хем ги ползваш. - Започнах с това, че си давах по 6 месеца. След толкова време реших, че не искам да работя във фирмата, в която бях, но пък точно тогава се запознах с музиканти, които правеха интересна музика и открих нова страна на България. Влюбих се в българската фолклорна музика и възможностите й за модерни интерпретации. Учудих се, че почти не е представена на международния пазар. Започнах с познати да организирам събития, на които да я популяризираме. Накрая на всеки 6 месеца винаги имаше нещо ново, което започва да се развива, и си казвах - хайде още 6 месеца, хайде още 6. След това се влюбих и се ожених, роди ми се дете. Започнаха еволюционни периоди. - Свободата, не свободията - нея не я харесвам. Свободата в отношенията между хората например. Тук те имат някак по-лично отношение един към друг. В природен план - можеш да ходиш на толкова места. Бях на палатка за 3 дни, в които видяхме един овчар и това беше. Свобода да експериментираш в бизнеса - ако си достатъчно компетентен, можеш да купуваш време, грешките ти струват по-малко пари, отколкото в Западна Европа, имаш повече пространство за експеримент. - Основни трудности: липсата на структура в която и да е сфера, оттам идва и корупцията. Но не можеш да имаш всичко, не може да имаш 10% данък и да искаш инфраструктурата ти да е идеална. - Мисля, че няма много държави в Европа, където чужденец ще се чувства толкова добре приет. Когато дойдох, всички бяха готови да ми помагат, да ме ориентират, да ми показват неща, канеха ме навсякъде, имаше голям интерес към мен. Беше им интересна моята гледна точка. Имаше огромно желание за обмяна на възгледи и знание. Наистина срещнах много гостоприемна атмосфера. И това е уникално. Ако утре емигрираш в Белгия и говориш фламандски или френски, колкото аз български тогава, ще ти кажат \"вземи научи малко езика ни, преди да имаш претенции\". Там си един от стотици хиляди имигранти и не си кой знае колко специален. Плюсът на това да си чужденец в България е, че може би ще те вземат малко по насериозно. Не казвам, че това е задължително, понякога те подценяват по същата причина. Плюс е, че имаш друга гледна точка, а на място с толкова възможности като България и да не си креативен, това те прави такъв. Да имаш друга гледна точка може да бъде и минус. Понякога не разбираш защо българите правят нещо по начина, по който го правят. Не мога да разбера защо, като отида на гарата и питам кога ми идва влакът, ми отговарят \"има време\". - Бих им казал, че това е най-доброто решение, което всеки млад професионалист може да вземе. Не конкретно за България, но да поживее в чужбина. А за тези, които са били в чужбина и се връщат в България, ще е много полезно, че имат тази различна гледна точка. Тя ще бъде полезна както за тях, така и за България. Друг съвет е да не се опитват твърде много да налагат своята гледна точка, защото въпреки че вече светът е малък и разстоянията не са пречка, въпреки че всички сме в Европейския съюз, манталитетът е съвсем различен. Също им препоръчвам да излизат от София или от града, в който работят. Защото огромна част от красотата на България се намира извън градовете. На мен това много ми помага с поддържането на любовта ми към България.", "date": "2018.09.11", "title": "Белгиецът Тим, който намери свободата в България"}
{"url": "https://www.dnevnik.bg/bulgaria/2018/09/11/3308829_do_sedmica_meteorolozite_moje_da_sprat_rabota_ako_vse/", "text": "Националният институт по метеорология и хидрология (НИМХ) може да спре работа следващия вторник, ако  няма ръководство . В момента няма кой да подписва документи дори за плащането на сметки. Това коментира отстраненият директор Христомир Брънзов в ефира на Би Ти Ви. \"Не може да си платим сметки, не може да платим обществени поръчки, защото няма кой да подпише. Пари има, но няма кой да ги похарчи. В момента се движим по инерция, но това не може да продължава безкрайно\", каза той. Според него причината за уволнението му е нуждата от по-удобен директор, а официалните причини за отстраняването му все още не са обявени. \"След отстраняването от БАН показаха, че автономията на института е само на хартия. Там има чувство на непогрешимост\", коментира Брънзов. По думите му \"разводът\" ще се протака във времето. \"Виждам ред подводни камъни. Чакат от правителството знак, след това ще има работна група за процедурата, в която дори не присъства човек от НИМХ. Няма срокове за тези дейности. Според мен това продължи най-малко до края на годината\", заяви бившият директор. Той добави, че НИМХ притежава 65 сгради, преди да бъде част от БАН, но все още не е известно каква част от тях са официална собственост на института. Вчера БАН се съгласи Институтът по метеорология  частично да излезе от академията  и да премине към нова структура. Това беше гласувано от общото събрание на академията днес с 69 гласа \"за\" и 9 \"въздържал се\". Под частично извеждане се разбира извеждане на цялостната оперативна дейност на института, както и служителите, които не искат да са част от академията.", "date": "2018.09.11", "title": "До седмица метеоролозите може да спрат работа, ако няма ръководство, заяви бившият им директор"}
{"url": "https://www.dnevnik.bg/razvlechenie/2018/09/11/3306684_s_folklorni_klasici_ansambul_filip_kutev_otkriva/", "text": "С концерти, посветени на класиците в обработката на българския музикален фолклор, на сватбените ритуали на Балканите, на църковната и светската музика и с обещание за премиера догодина националният фолклорен ансамбъл \"Филип Кутев\" започва новия си сезон. Сезонът се открива на 26 септември в зала 1 на НДК с концерт-спектакъла \"Фолклорни класици\", съобщи пред \"Дневник\" директорът на ансамбъла проф. д-р Елена Кутева. След премиерата му на сцената на летния театър в Бургас през юни, този месец спектакълът ще бъде представен и пред софийската публика. Програмата е съставена от класически произведения на състава, с които ансамбълът ще припомни творчеството на Филип Кутев, Живка Клинкова, Красимир Кюркчийски, Маргарита Дикова, Кирил Дженев, Христо Иванов, допълни Кутева. Песните на Филип Кутев \"Полегнала е Тодора\" и \"Прехвръкна птичка\" ще са сред песенния репертоар, а в танцовия ще присъстват \"Еркечки танци\" и \"Момински пролетни игри\", чиято хореография е на Маргарита Дикова. Директорът на ансамбъла допълни, че през новия сезон съставът ще подготвя премиера, която ще бъде представена през юни. Няколко дни след изявата в НДК хорът на ансамбъла заминава за Сърбия, където е поканен заедно с известния изпълнител на джаз на кавал Теодосий Спасов да открие международния \"Белградски хоров фестивал\", отбеляза Кутева. На 6 октомври артистите заминават за Варна, където ще се състои третото издание на поредицата концерти \"Нощ на ансамблите\". Там на една сцена танцьорите от софийския състав ще излязат заедно със съставите на ансамбъл \"Тракия\"- Пловдив и ансамбъл \"Пирин\"- Благоевград. Ден по-късно същият концерт ще се състои в Пловдив. В самостоятелната хорова програма ще бъде представен концертът \"Тебе поем\", който включва църковна и светска музика. Той е нов в репертоара на ансамбъла, а неговата премиера премина с голям успех по-рано тази година, каза Кутева. Концертът беше изнесен в криптата на храм-паметник \"Св. Александър Невски\", която е известна със специфичната си акустика. В началото на 2019 г. ансамбълът ще има няколко концерта заедно със сръбския национален фолклорен ансамбъл \"Коло\" и състава за традиционни песни и танци на Гърция \"Ликио елинидон Ксанти\". Концертът ще носи името \"Балканска сватба\" и ще е посветен на сватбените ритуали в региона. Първата изява ще е през февруари в град Ксанти, а след това през пролетта в Белград и София.", "date": "2018.09.11", "title": "С \"Фолклорни класици\" ансамбъл \"Филип Кутев\" открива новия сезон"}
{"url": "https://www.dnevnik.bg/evropa/2018/09/11/3308833_germanskite_piloti_na_raiuneur_planirat_nova/", "text": "Германските пилоти на авиокомпания \"Райънер\" планират да стачкуват отново тази седмица, след като преди месец вълна от протестни действия  доведе до отмяна на стотици полети в Европа , предаде ДПА. Пилотният профсъюз \"Ферайнигунг кокпит\" призова за нова 24-часова стачка, която да започне в сряда. Както и при последните протести, пилотите и кабинният персонал искат нови договори, включващи по-добри заплати  и условия на труд . Стачки на пилотите на \"Райънеър\" в Европа доведоха до отмяна на стотици полети това лято. /БТА", "date": "2018.09.11", "title": "Германските пилоти на \"Райънеър\" планират нова 24-часова стачка тази седмица"}
{"url": "https://www.dnevnik.bg/sport/2018/09/11/3308773_shestima_se_protiagat_kum_chervenata_flanelka_predi/", "text": "Само 43 секунди разделят първите четирима в главното класиране на  \"Вуелта Испания\"  след 15 етапа. Третата голяма колоездачна обиколка навлиза в решителната си последна седмица, а дотук няма изразен фаворит сред първите четирима – Саймън Йейтс, Алехандро Валверде, Найро Кинтана и Мигел Анхел Лопес. Освен първите четирима всички в Топ 10 са събрани в малко над три минути, а испанската обиколка за пореден път се доказва като най-непредсказуемото от трите триседмични състезания. Саймън Йейтс влиза като лидер в последната седмица, но британецът не може да е спокоен. От 2000 г. насам десет пъти колоездачът, който е пръв преди третата седмица, не успява да спечели обиколката. Тазгодишната Вуелта стана още по-отворена и заради неучастието на звездите на \"Скай\" в нея. Миналогодишният шампион Крис Фрум избра да не защитава титлата, а новият победител от Тура Герант Томас също не застана на старт. Така отборът, който е еталон в големите обиколки в последните години, отвори широко вратата за останалите. Дотук фаворитите за крайната победа така и не успяха да си направят големи разлики в тежките планински етапи. Първоначално  Кинтана  нанесе удар срещу съперниците си, но  ден по-късно Саймън Йейтс  отговори с етапна победа. Два такива записа и Валверде, а единствено младият Мигел Анхел Лопес отговаря с постоянство и неизменни класирания сред първите. \"Ние имаме най-силния отбор в тази Вуелта и аз ще се опитам да се възползвам в следващите дни. Дотук никой не успя да натрупа време спрямо останалите, така че третата седмица ще е решаваща за победата\", каза Лопес. Ще продължи ли британската доминация Колоездачът на \"Мичълтън Скот\" Саймън Йейтс започва последната седмица на Вуелтата в позната ситуация. Преди половин година той  водеше уверено и в \"Джиро д’Италия\" , но след 13 дни в розовото трико капитулира в последната седмица и Крис Фрум направи решителна крачка към крайната победа. Сега в Обиколката на Испания Йейтс не доминира по същия начин, но отново води. Състезателят на \"Мичълтън Скот\" обаче има шанс да затвърди доминацията на Великобритания. Именно тази страна неизменно излъчва победителя в последните четири големи обиколки (Тур 2017, Вуелта 2017, Джиро 2018 и Тур 2018). В първите три случая победата грабна Крис Фрум, а наскоро  Герант Томас  триумфира в Тура. Освен това британски колоездач е носил лидерската фланелка в 63 дни от последните 99 дни на състезания в големите обиколки. \"Факт е, че за момента водя, но не мога да кажа, че доминирам спрямо останалите. Напротив – мисля, че всички сме на едно ниво и се представяме много близо. Състезавам се срещу големи шампиони\", каза Йейтс преди навлизането в третата седмица. Пред британеца стои предизвикателството да докаже, че може да се справя с триседмични изпитания, след като дотук неизменно има проблеми в заключителната част на големите обиколки. За разлика от Джирото дотук Йейтс е принуден да се справя сам в повечето случаи, като отборът му не доминира в планинските етапи. Фаворити в непозната територия Неизвестните за последната седмица във Вуелтата са много като част от тях са формата на колоездачите, оставащите трудни етапи, както и първото сериозно изпитание, което е индивидуален часовник. От всички участници в Обиколката на Испания през 2018 г. само четирима са с победи в големите обиколки. От тях обаче единствено Алехандро Валверде (шампион от Вуелта 2009) и Найро Кинтана (Джиро 2014 и Вуелта 2016) все още са в битката за крайния успех. За двамата бивши шампиони от Вуелта и съотборници в \"Мовистар\" именно часовникът е големият проблем. В тази категория влиза и младият колумбиец Мигел Анхел Лопес, за когото часовниците са ахилесова пета. Той се качи на подиума в Джирото, но за пръв път попада в категорията на фаворитите, което също е непозната територия за него. Напрежението е най-голямо у Кинтана, който в последните години не отговаря на очакванията. За капак той е зад 38-годишния си съотборник Валверде. \"Думите на критиците ми не могат да ме наранят, по-голяма болка чувствам в краката си от тежките етапи. За нас като отбор е най-важно да спечели колоездач на \"Мовистар\", обясни в почивния ден колумбиецът. Заради доброто представяне на Валверде обаче от \"Мовистар\" обявиха, че ще подкрепят и двамата, независимо че Кинтана започна обиколката като единствен лидер. Едно стъпало зад четиримата големи претенденти за крайната победа са Стивън Краусвайк (+1.29) и Енрик Мас (+1.55). Холандецът се представя много силно след петото място в Тура. Испанецът Мас пък надминава очакванията в едва втората си голяма обиколка, като е с най-добрите в изкачванията. С класирания в подиумите на големи обиколки са Тибо Пино и Ригоберто Уран, но и двамата попадат в категорията на аутсайдерите.  Французинът показва много добра форма и спечели тежкият етап до Лагос де Ковадонга , но изгуби 1.50 минути в шестия етап заради лошо позициониране. Той изостава на 2.10 минути от Йейтс, а Уран на 2.27. Пино има успехи в часовниците, но те са от 2016 г., а Уран е единственият с победа в часовник в голяма обиколка, тя обаче дойде в Джирото преди четири години. Оставащите етапи Третата решаваща седмица в обиколката започва с индивидуален часовник от 32 км между Сантияна дел Мар и Торелавега. На хартия изпитанието срещу часовника е изцяло за специалисти в дисциплината, след като ще се проведе на сравнително равнинен профил. За капак етапът не фаворизира нито един от претендентите за крайната победа в състезанието. Ден по-късно в 17-ия етап колоездачите се завръщат към изкачванията. Денят е изцяло в Страната на баските и включва шест изкачвания в рамките на само 157 километра. Последното от тях е на новата височина Балкон де Биская (7.3 км дължина със среден наклон 9.7% и максимален 24%). Последните решителни етапи за генералното класиране ще са 19-ият и 20-ият, които са на територията на Андора. Първият от тях е със само едно изкачване, което е на финала – Кол де ла Рабаса (17 км с 6.6% среден наклон). Ден по-късно е най-голямото изпитание в тазгодишната Вуелта – само 97 километра, шест височини и никакви равнинни отсечки. Общата денивелация в 20-ия етап е над 3200 метра, а колоездачите финишират на Кол де ла Гайина, която е от специална категория (3.5 км със среден наклон 8.7%).", "date": "2018.09.11", "title": "Шестима се протягат към червената фланелка преди третата седмица във \"Вуелта 2018\""}
{"url": "https://www.dnevnik.bg/bulgaria/2018/09/11/3308836_kabinetut_planira_da_uvelichi_zaplatite_v_bjudjetnata/", "text": "Ако не настъпят драматични промени в макрорамката за 2019 г., както е разчетена от Министерството на финансите, ще има възможност в началото на следващата година доходите в бюджетната сфера да бъдат вдигнати с 10%. Това съобщи пред Нова телевизия финансовият министър Владислав Горанов. По думите му подобно повишение ще ребалансира пазара на труда към общо повишение на доходите. Горанов подчерта, че не би подкрепил никакво увеличение на здравната вноски или въвеждането на други плащания от гражданите към здравната система докато няма гаранции, че контролът върху разходите в системата е ефективен. Информации за това, че се подготвя въвеждането на втори стълб в здравното осигуряване се появиха в медиите в хода на дискусиите с професионалната общност, които здравният министър Кирил Ананиев води за оптимизацията на здравноосигурителния модел. Той е задължен от Народното събрание да представи такъв модел до края на месеца, напомни Горанов. Той изтъкна, че информациите в медиите се базират на отделни елементи от един теоретичен модел, а различните обсъждани варианти се вадят извън контекста му. Едно от предложенията, например, било, всичко плащания \"под масата\" да влязат в официалните сметки, друга идея било да се въведе здравна застраховка, която да поема всяко лечение над 700 лв., изреди Горанов. \"Дори най-малкото съмнение, че ще се увеличат парите без контролът да се засили, не бих подкрепил\", повтори той и напомни, че \"особено при снабдяването с лекарства има очевидно неестествени диспропорции и сериозни подозрения за източване на пари\".", "date": "2018.09.11", "title": "Кабинетът планира да увеличи заплатите в бюджетната сфера с 10%"}
{"url": "https://www.dnevnik.bg/evropa/2018/09/11/3308837_stotici_rumunci_otnovo_protestiraha_sreshtu_korupciiata/", "text": "Стотици румънци снощи отново протестираха в столицата Букурещ срещу корупцията месец след като при сблъсъци по време на демонстрация  бяха ранени 450 души , предаде \"Асошиейтед прес\". Демонстрантите се събраха пред правителствени офиси с румънски и американски знамена, както и със знамена на ЕС. Те скандираха \"Оставка!\" и \"Няма да се предадем!\" По-малки протести се състояха в други румънски градове. Антикорупционни протести в Румъния  редовно се организират,  откакто социалдемократите спечелиха изборите през 2016 г. и започнаха законови промени, които според критици ще затруднят съдебното преследване на корупция по високите етажи на властта./БТА", "date": "2018.09.11", "title": "Стотици румънци отново протестираха срещу корупцията"}
{"url": "https://www.dnevnik.bg/evropa/2018/09/11/3308845_krainata_desnica_v_avstriia_predloji_na_orban_da/", "text": "Вицеканцлерът на Австрия и лидер на крайнодясната Австрийска партия на свободата (АПС) Ханс-Кристиан Щрахе предложи на унгарския премиер Виктор Орбан и партията му \"Фидес\" да създадат обща група в Европейския парламент, предаде \"Франс прес\". \"С удоволствие каня унгарския премиер Виктор Орбан и партията му \"Фидес\" занапред да работим заедно в обща група в ЕС\", написа Щрахе във \"Фейсбук\". Подобно на Орбан, Щрахе и други членове на АПС са привърженици на твърда линия към пристигащите в Европа мигранти, но АПС понастоящем заседава в Европейския парламент с други крайнодесни партии в групата Европа на нациите и свободата. \"Фидес\" на Орбан е член на Европейската народна партия, в която влизат десните и дясноцентристките партии в Европарламента. Поканата на Щрахе към Орбан идва малко преди днешната реч на унгарския премиер в Европейския парламент в отговор на критики към правителството му в доклад на депутатите. Евродепутатите ще решават  дали да задействат срещу Унгария  предварителната фаза  на член 7  за спазването на правовата държава. Досега тази процедура е била задействана само веднъж -  срещу Полша през декември . Тя може да доведе до замразяване на правото на глас на Унгария в ЕС. Дебатите ще се състоят днес, а гласуването ще е утре. /БТА", "date": "2018.09.11", "title": "Крайната десница в Австрия предложи на Орбан да създадат обща група в Европарламентa"}
{"url": "https://www.dnevnik.bg/bulgaria/2018/09/11/3308847_vsichki_nedorazumeniia_s_koalicionnite_partnyori_sa/", "text": "По време на коалиционния съвет всички недоразумения с коалиционните ни партньори бяха изгладени. Поели сме ангажимент със Сидеров о ставките да минат по-бързо . Това коментира зам.-председателят на ГЕРБ Цветан Цветанов в ефира на БНТ. \"Беше ползотворен ден, обстановката беше по-спокойна. Заложихме на прагматизма и разума. Изгладихме всички тези недоразумения. При новите кандидатите сме заложили на прагматизъм и опит\", каза той. Цветанов увери, че няма притеснения за дисциплината и съпричастност към решенията в парламентарната група. Това стана по повод информациите отпреди няколко дни, че не всички народни представители от партията са съгласни с оставките на министрите. Зам.-председателят коментира и изказванията на Сидеров за евентуален саботаж срещу премиера. \"Не съм чул да се подготвя бламиране на решенията на Борисов. Във всички периоди на съвместното ни управление всеки може да говори свободно, но аз не правя никакви публични изяви, свързани с коалиционните ни партньор\", добави той. Цветанов обобщи и решението за  новите министерски позиции . \"За  Петя Аврамова  – тя е народен представител от Враца, което е уверение, че обещанието за фокус в региона ще бъде изпълнено. В момента там има много работа и срокове, които трябва да бъдат спазени\", каза той. Другият кандидат –  Александър Манолев,  беше определен като \"един млад човек, който има сериозен опит, ще може с амбициите, които има, да се постигнат очакваните резултати\". \"Относно  Младен Маринов  – той цял живот е бил в системата. Ще бъде подкрепян парламентарно. Все още се обсъжда кой ще е следващият главен секретар, но смятам, че се движим в правилната посока\", добави той. Цветанов засегна и темата за полицейската акция срещу сем. Арабаджиеви. \"Имаше ефективни операции, които се провеждат срещу организираната престъпност. Ако имахме продължаване на първия ни управленски мандат, темата щеше да бъде приключена. Всеки, който не спазва законите, ще бъде подложен на същото\", информира депутатът. Според Цветанов най-големите приоритети на ГЕРБ ще бъдат приемането на бюджета, а един от законопроектите, върху които акцентира, е този за киберсигурността.", "date": "2018.09.11", "title": "Всички недоразумения с коалиционните партньори са изгладени, увери Цветанов"}
{"url": "https://www.dnevnik.bg/na_put/2018/09/11/3308633_orlov_vzor_kum_viena_video/", "text": "Четири орела, оборудвани с 360-градусова камера, заснеха панорама над Виена, която се използва и за туристическа реклама на града, съобщи Виенският туристически борд. Бруно и Фици - два скални орела от Каринтия, снабдени с камери на гърбовете си, започнаха полета си над австрийската столица от коша на балон с горещ въздух от височина 500 м. Балонът се издигна над градините на двореца Шварценберг, орлите направиха няколко кръга над централните 1-ви и 3-ти район на австрийската столица и се върнаха в ръцете на соколаря. Записите бяха допълнени от работата на два френски морски орела - Даршан и Виктор, които за стартова точка на обиколките над града използваха телевизионната кула на височина 160 м. Те покриха района около Международния конгресен център и Дунавския остров. Красотата на Виена може да бъде оценена по подходящ начин само от птичи поглед, коментират авторите на начинанието. Видеото представлява 360-градусова панорама като при пуснато видео е достатъчно мишката да се постави върху някоя от точките му, за да се завърти образът в желаната посока.", "date": "2018.09.11", "title": "Орлов взор към Виена (видео)"}
{"url": "https://www.dnevnik.bg/evropa/2018/09/11/3308849_barnie_e_optimist_che_do_noemvri_shte_ima_sporazumenie/", "text": "Главният преговарящ на Европейския съюз за Брекзит Мишел Барние изрази вчера оптимизъм, че през следващите 6-8 седмици може да бъде постигнато споразумение с Великобритания за условията по нейното напускане на съюза, предаде ДПА. \"Мисля, че ако сме реалисти, в рамките на шест или осем седмици сме в състояние да стигнем до споразумение по първия етап от преговорите, който е договорът за Брекзит\", каза Барние на конференция в словенския град Блед. \"Трябва да постигнем споразумение преди началото на ноември. Мисля, че това е възможно\", добави той. Двете преговарящи страни са определили средата на октомври като краен срок за сключване на сделката, но Барние от седмици казва, че тази дата може да бъде изместена напред. Той е намеквал също, че споразумението непременно трябва да е налице до средата на ноември, за да има време за следващите ратификационни процедури. Споразумението за Брекзит трябва да включва условията за \"развода\", както и да фиксира 21-месечен преходен период. Документът ще съдържа още политическо споразумение за бъдещите отношения между Обединеното кралство и ЕС след раздялата, предвидена за края на март догодина. Пред Стратегическия форум в Блед Мишел Барние каза, че 85 на сто от текстовете по споразумението са готови. Но по думите му остават важни теми като границата с Ирландия, географските названия, уточняващи произхода на някои земеделски продукти, както и юрисдикцията на Европейския съд. /БТА", "date": "2018.09.11", "title": "Барние е оптимист, че до ноември ще има споразумение за Брекизт"}
{"url": "https://www.dnevnik.bg/politika/2018/09/11/3308830_goranov_prognozira_oshte_smeni_na_ministri_do_kraia_na/", "text": "До 2021 г. ще има още смени на министри, прогнозира пред Нова телевизия министърът на финансите Владислав Горанов. Той беше помолен да коментира оставките на трима министри след катастрофата при Своге със 17 жертви и споровете в управляващата коалиция доколко такъв ход е целесъобразен. \"Промяна в правителството може да стане във всеки ден, когато това се прецени от премиера и когато обстоятелствата го налагат. Никой не е застрахован освен премиера, с когото всички си тръгваме\", добави Горанов. Според него в обществото се е създало усещането за разнобой в ГЕРБ заради предупрежденията на парламентарната група, че не трябва да се дават лесно кадрови жертви. \"Качествените хора не са безкрайно, създава се усещането за това, че всеки може да бъде лесно похарчен\", каза Горанов, но добави, че \"в случай при такъв тип трагедия действията на премиера са удачни\". Той подчерта, че ГЕРБ е дисциплинирана партия и в нея има ясни властови центрове и се знае кой носи отговорност като решението за персоналния състав на правителството не може да е колективно. \"Сигурно няма да престане дебатът в парламентарната група, а аз продължавам да смятам, че решението на премиера е правилно\", заяви Горанов. Помолен да коментира разнобоя и с коалиционния партньор \"Обединени патриоти\" финансовият министър го обясни с липсата на комуникация в рамките на управляващата коалиция заради извънредно голямата заетост на премиера покрай европредседателството. Той не отговори на въпроса дали лидерът на НФСБ Валери Симеонов има бизнес контакти със семейство Арабаджиеви, които прокуратурата разследва за пране на пари и данъчни престъпления, с думите \"Не познавам лицата\". Коментира по-общо, че \"ДДС са готови пари и изкушението на търговците да ги броят за свои е много голямо\". Добави обаче, че при всеки частен случай с конкретен субект е лесно възстановимо. Запитан как е приключило разследването от 2010 г. срещу производителя на алкохол \"Винпром Карнобат\"* и собственика му Миню Стайков, който сега е в ареста по подозрение за същите престъпления, отговори, че не може да възпроизведе как тогава е приключило следствието и наказателното производство. \"Доколкото имам информация за в момента, такъв въпрос за тези лица няма да ми бъде зададен след време\", добави той.", "date": "2018.09.11", "title": "Горанов прогнозира още смени на министри до края на мандата (коригирана)"}
{"url": "https://www.dnevnik.bg/evropa/2018/09/11/3308853_italiia_e_gotova_oshte_v_petuk_da_podpishe_sdelka_za/", "text": "Италианският вътрешен министър и вицепремиер Матео Салвини каза, че Италия може да подпише още в петък двустранното миграционно споразумение, искано от Германия, предаде ДПА, цитирана от БТА. \"Вероятно можем да приключим сделката още в петък във Виена, когато е срещата на европейските вътрешни министри\", каза Салвини. Той обаче заяви, че е готов да подпише само споразумение с \"нулев краен резултат\", което би позволило Италия да удовлетвори Германия, като в същото време \"не се налага да поема грижата за нито един допълнителен имигрант\". В Германия споразумението се представя като предвиждащо връщането на мигранти от нея в Италия, ако там е била първата им регистрация, когато са влезли в Европейския съюз. Миналия месец Германия постигна такова споразумение с  Гърция  и  Испания .", "date": "2018.09.11", "title": "Италия е готова още в петък да подпише сделка за връщане на мигранти от Германия"}
{"url": "https://www.dnevnik.bg/evropa/2018/09/11/3308862_evrodeputati_iskat_namaliavane_na_vrednite_emisii_ot/", "text": "Производителите на автомобили да намалят емисиите от въглероден диоксид с 45% до 2030 г., настояха членове на комисията по околна среда в Европейския парламент, предаде EurActiv. Депутатите смятат, че  целта на Европейската комисия  за намаляване на вредните емисии с 30% е недостатъчна и вместо това предлагат 45%, като в същото време настояват междинната цел да бъде 15 вместо 20 процента за 2025 г. Докладът на евродепутата Мириам Дали получи 38 гласа \"за\", против бяха 23% от депутатите в комисията. Следващата стъпка е да бъде гласуван в пленарната зала през октомври. Откакто през ноември 2017 г. Еврокомисията публикува предложението си, индустриални групи  изразиха недоволство  от целите за емисиите, както и от детайлите на предложените правила. Европейската асоциация на автомобилните производители заяви, че 20% е най-реалистичната цел, и изрази опасения за загубата на работни места. Евродепутатите също така гласуваха за увеличаване на целите за продажби на превозни средства с нулеви и ниски емисии до 20% за 2025 г. и до 40% за 2030 г., както и за схема с наказания за производителите, които не постигат тези цели.", "date": "2018.09.11", "title": "Евродепутати искат намаляване на вредните емисии от автомобили с 45% до 2030 г."}
{"url": "https://www.dnevnik.bg/sviat/2018/09/11/3308867_kim_chen-un_otnovo_iska_sreshta_s_trump_obiavi_beliiat/", "text": "Президентът на САЩ Доналд Тръмп е получил \"много топло\" и \"положително\" писмо от севернокорейския лидер Ким Чен-ун, в което той изразява желание да бъде организирана нова срещу между тях. Това предадоха световните агенции, като се позоваха на съобщение на Белия дом. \"Ние сме отворени към идеята и вече започнахме да се координираме с оглед такава среща, която ще бъде втора след историческата от 12 юни в Сингапур\", каза говорителят на Белия дом Сара Сандърс. Според нея писмото съдържа \"много топли\" думи  и ангажимент за ядрено разоръжаване , за което разговаря севернокорейският лидер с американския държавен глава преди почти 3 месеца. Тогава Тръмп  каза, че ще покани Ким в Белия дом , без да даде подробности. Тя спомена за \"напредък\", говорейки за Северна Корея, и каза, че военният парад без междуконтинентални ракети в Пхенян вчера е \"гаранция за добронамереността\" на Северна Корея в процеса за ядрено разоръжаване. Всъщност преговорите по темата, изглежда, са в застой, а лидерът на агенцията на ООН за ядрена енергия вчера каза, че продължаващите дейности на Пхенян нарушават резолюции на Съвета за сигурност на ООН, заради които страната е подложена на международни санкции.", "date": "2018.09.11", "title": "Ким Чен-ун отново иска среща с Тръмп, обяви Белият дом"}
{"url": "https://www.dnevnik.bg/sviat/2018/09/11/3308877_ako_asad_napadne_idlib_ima_risk_i_za_evropa_kaza/", "text": "Настъпление на сирийските войски в провинция Идлиб ще създаде хуманитарни рискове и рискове за сигурността на Турция, Европа и други континенти, заяви турският президент Реджеп Тайип Ердоган, цитиран от \"Ройтерс\". Миналата седмица руски и сирийски самолети  възобновиха бомбардирането на Идлиб  след седмици спокойствие, което може да е знак за предстоящо сухопътно настъпление към  този последен бунтовнически анклав  в Сирия. Ердоган  не успя да издейства обещание за примирие  от съюзниците на сирийския президент Башар ал Асад, Русия и Иран на тристранна среща на върха в Техеран. В  статия във в. \"Уолстрийт джърнъл\"  Ердоган призовава международната общност да реагира на ставащото и предупреди, че в противен случай \"целият свят ще плаща\". \"Всички членове на международната общност трябва да разберат отговорността си в момент на надвиснало настъпление в Идлиб. Последиците от бездействието са огромни. Нападение на режима би създало и сериозни хуманитарни рискове и рискове за сигурността на Турция, Европа и други места\", пише Ердоган. Русия и Иран също така носят отговорност да се избегне  хуманитарна катастрофа в Идлиб , а международната общност трябва да окаже натиск за политическо решение, добавя турският президент в статията. Вчера съветникът на президента Тръмп за националната сигурност Джон Болтън заяви, че САЩ, Великобритания и Франция са се съгласили, че нова употреба на химически оръжия от сирийското правителство  ще доведе до \"много по-силен отговор\"  в сравнение с предишни въздушни удари. Ердоган заявява в тази връзка, че потенциалното използване на химически оръжия не е достатъчно. \"Изключително важно е САЩ, които се съсредоточават върху химическите атаки, да отхвърлят тази своя произволна йерархия на смъртта. Конвенционалните оръжия са отговорни за много повече смъртни случаи\", заявява Ердоган. /БТА", "date": "2018.09.11", "title": "Ако Асад нападне Идлиб, има риск и за Европа, каза Ердоган"}
{"url": "https://www.dnevnik.bg/sport/2018/09/11/3308882_futbolni_fenove_i_evangelisti_se_biha_v_lima_v_spor_za/", "text": "Десетки футболни запалянковци и последователи на евангелистката църква \"Апосенто Алто\" се сбиха в Лима. Те влезли в спор за собствеността на терена около стадиона на един от водещите футболни отбори в Перу - \"Алианса\". Двама от феновете са задържани от полицията, а един евангелист е ранен, съобщи директорът на полицията в Лима Гастон Родригес. Униформените са използвали сълзотворен газ, за да овладеят ситуацията. Евангелистите, облечени в небесносини тениски и жълти каски, пристигнали на мястото с автобуси. Те започнали да полагат бяла боя върху рисунки на футболни легенди на клуба. Няколко часа по-късно пристигнали феновете и се стигнало до сблъсъците. До момента няма съдебно решение по спора за терена. От \"Алианса\" обявиха, че имат договор за 40 години за ползването на площите около стадиона. Адвокатът на евангелистката църква Сандро Балбин каза, че теренът е вписан в публичните регистри през 2016 г. именно от ръководството на църквата. Няма официални данни колко общо са евангелистите в Перу, но се смята, че броят им е между 11 и 17% от 31-милионното население. \"Апосенто Алто\" е основана през 1987 г. и има хиляди последователи, като се обявява срещу аборта.", "date": "2018.09.11", "title": "Футболни фенове и евангелисти се биха в Лима в спор за собствеността на терен около стадион"}
{"url": "https://www.dnevnik.bg/zdrave/pregledi_i_kampanii/2018/09/11/3308893_stolichna_bolnica_predlaga_bezplatni_pregledi_na_17/", "text": "Столичната МБАЛ \"Св. София\" обяви, че предлага безплатни прегледи на 17 септември. Повод за кампанията е празникът на болницата, който се пада на същата дата. Тогава е и официалният празник на град София. Пациентите ще могат да разчитат на безплатни прегледи по направленията акушерство и гинекология, ортопедия и травматология, кардиология, клинична хематология, неврология, очни болести, хирургия, физиотерапия и рехабилитация, както и гастроентерология. Необходимо е предварително записване на телефоните на МБАЛ ''Света София'' - 02/8184600 и 02/8184608. Направления не се изискват, но е препоръчително пациентите да носят със себе си наличната медицинска документация, с която да удостоверят здравословното си състояние.", "date": "2018.09.11", "title": "Столична болница предлага безплатни прегледи на 17 септември"}
{"url": "https://www.dnevnik.bg/sviat/2018/09/11/3308885_kaliforniia_shte_premine_izcialo_kum_vuzobnoviaemi/", "text": "Губернаторът на американския щат Калифорния Джери Браун ратифицира приет от щатския Конгрес закон, с който Калифорния се ангажира до 2045 г. да премине изцяло към възобновяеми източници на електроенергия, без никакви емисии парникови газове, предадоха \"Франс прес\" и ТАСС. \"Калифорния иска да направи всичко възможно в борбата със заплахата от глобалното затопляне. С този закон Калифорния се готви да изпълни целите от Парижкото споразумение за климата и дори да ги надхвърли. Няма да е лесно, няма да стане веднага, но трябва да стане\", заяви Браун. Щатът Калифорния е петата по големина световна икономика. Съгласно новия закон до 2025 г. най-малко 50 процента от използваната в щата електроенергия трябва да идва от възобновяеми енергийни източници - слънчеви, вятърни, геотермални или хидроелектростанции, до 2030 г. - 60 процента, а до 2045 г. този показател трябва да достигне 100 процента. Новият закон влиза в сила от януари. Подобен закон вече е приет от властите на щата Хавай. /БТА", "date": "2018.09.11", "title": "Калифорния ще премине изцяло към възобновяеми източници на електричество до 2045 г."}
{"url": "https://www.dnevnik.bg/photos/2018/09/11/3308881_snimka_na_denia_uraganut_floruns_zastrashava/", "text": "Около 1 млн. души на източното крайбрежие на САЩ са застрашени от урагана \"Флорънс\", който е от четвърта степен и се очаква да удари сушата в четвъртък. Южна Каролина, Северна Каролина и Вирджиния вече обявиха извънредно положение.  Снимката е направена от Международната космическа станция.", "date": "2018.09.11", "title": "Снимка на деня: Ураганът \"Флорънс\" застрашава източното крайбрежие на САЩ"}
{"url": "https://www.dnevnik.bg/ot_vas/novini_ot_vas/2018/09/11/3308856_nov_hram_v_trun/", "text": "Нов храм в град Трън с помощта на европейския Земеделски фонд за развитие на селските райони. В подножието на скалния параклис \"Света Петка\", известен като \"Пещерата на св. Петка\", се издига нов и красив храм.", "date": "2018.09.11", "title": "Нов храм в Трън"}
{"url": "https://www.dnevnik.bg/sviat/2018/09/11/3308895_suvetnik_na_trump_zaplashi_sus_sankcii_mejdunarodniia/", "text": "САЩ обявиха Международния наказателен съд (МНС) за нелегитимен и заявиха, че организацията е \"вече мъртва\", пише френският в. \"Монд\", цитиран от БТА. Съветникът по националната сигурност на Белия дом Джон Болтън заплаши съда със санкции, след като организацията заяви, че може да разследва военни престъпления, извършени в Афганистан. Болтън се обяви против съда още докато служеше в администрацията на президента Джордж Буш, припомня в. \"Монд\". Вчера съветникът на американския президент Доналд Тръмп определи Международния наказателен съд - към който САЩ не се присъединиха - като \"неефикасен, безотговорен и откровено опасен\". Той изрази увереност, че непризнатата цел на поддръжниците на МНС винаги е била да сдържат САЩ, въпреки че съдът не може да повлияе на диктаторите и държавите отцепници. \"Историята показва, че единственото средство те да бъдат принудени да променят курса е справедливата мощ на САЩ и техните съюзници\", подчерта Болтън. Базираният в Хага съд е създаден през 2002 г. Той разследва случаи на геноцид, престъпления срещу човечеството и военни престъпления и се намесва, когато счита, че националните съдебни власти не желаят или не са в състояние да действат. Не го признават и  държави като Русия и Китай , както и някои африкански страни, които смятат, че  работата му твърде много се съсредоточава  върху престъпления в Африка. \"Не печелите дела, като заплашвате съдиите\" Новото разграничаване от една международна институция като МНС създава опасност от напрежение между САЩ и европейските съюзници на Вашингтон, които продължават да имат доверие в съда, отбелязва в. \"Монд\". \"Речта в Бостън днес изолира САЩ от международното наказателно правосъдие и отслабва сериозно нашата лидерска позиция в изправянето на извършители на зверства пред съда в други части на света\", заявява Дейвид Шефър, \"посланик по военните престъпления\" на САЩ, цитиран от британския в. \"Гардиън\". \"Двойният стандарт, зададен в тази реч, вероятно ще бъде добре приет от авторитарните режими, които ще отхвърлят отговорност за зверства и ще пренебрегнат международните усилия за налагане на върховенство на закона\", предупреждава експертът, като подчертава, че \"това беше реч, пропита от страх, и Болтън отново изпрати посланието, че САЩ се плашат от международния закон и многостранните организации\". \"Днес не видях администрацията на Тръмп да показва сила, а слабост\", подчертава Шефър. \"Не печелите дела, като заплашвате съдиите\", заявява пред в. \"Ню Йорк таймс\" Стивън Рап, бивш посланик за военните престъпления при предишния президент на САЩ Барак Обама, коментирайки заплахите за налагане на санкции на съдии от МНС. \"Можем да предотвратим съдебното преследване на американци не като заплашваме съдиите, а като покажем, че сме разследвали щателно и не сме открили никакви случаи, в които да има достатъчни доказателства за вина\", добавя той. \"От наръчника на някой диктатор\" Международната правозащитна организация \"Амнести интернешънъл\" бързо отправи критики срещу изявленията на Болтън, определяйки ги като \"посегателство срещу милионите жертви и пострадали\" от нарушения на международните закони, отбелязва в. \"Вашингтон таймс\". Джамил Дакуар, директор на  Американския съюз за защита на гражданските свободи , на свой ред заяви, че перспективата САЩ да налагат индивидуални санкции на съдии от Международния наказателен съд е \"излязла от наръчника на някой диктатор\", отбелязва американското издание.", "date": "2018.09.11", "title": "Съветник на Тръмп заплаши със санкции Международния наказателен съд в Хага"}
{"url": "https://www.dnevnik.bg/kultura/2018/09/11/3308903_dnevnik_na_georgi_markov_-_1969/", "text": ", ти си жива клетка от нервната система на планетата, но което е най-смешно и може би симпатично, ти реагираш и на това, което става в другите планети. Ти четеш една книга и я отнасяш към себе си, ти слушаш една невъзможно сантиментална пиеса и я отнасяш към себе си, живееш в нейните звуци, после присаждат сърце някому и ти чакаш собственото си присъдено сърце, и една актриса се хвърля от прозореца на хотела си, заедно с нея падаш и ти и същевременно стоиш на прозореца на стаята и гледаш надолу, и после на един се родил син и все едно това е също твоя работа, както и изсичането на горите в Рила и последната любовна история на коя да е твоя позната, и най-новата книга или пиеса. Даже става уморително да привързваш живота на света към себе си, защото най-лесното е да привържеш себе си към живота на света. Ти благоразумно отбягваш втората възможност, защото тя е свързана с твоето задължение, с твоята позиция и нейното отстояване при всички обстоятелства. От друга страна, ти добре знаеш, че съотношението между света и тебе е по-изгодно, отколкото това между тебе и света, където нулата е очевидна. Или пък ти нищо не знаеш, просто като всеки примитив, като всяка първична бактерия отнасяш нещата към себе си. Може би наистина животът ще стане друг, когато всеки разтвори себе си в живота на света и му даде цялата си индивидуална неповторимост.  – земни форми, животът на природата – земна форма, и животът на духа – земна форма, ти чувстваш присъствието на тази начална и крайна простота, ти я търсиш, за да намериш чрез нея себе си, да определиш определимото, да свалиш от себе си бремето на самонепознаването, да изскочиш жив или мъртъв от световната инерция, да надвиеш всемогъщия начален тласък, който те води в пълна неизвестност. Може би началото на твоята истина е: аз съществувам, аз се храня, аз дишам, и други като мене съществуват, подобни напълно. Ето че дотук всичко е ясно, т.е. трябва да се съществува, трябва да се яде и да се диша. От тук нататък се спуща мъглата, в която вместо човеци се разминават силуети, може би кукли, манекени, защото всичко идва, за да те отрече, т.е. всичко съществува, за да не съществуваш, за да не се храниш, за да не дишаш. Ти трябва да приемаш притегателните сили на всевъзможни власти и да забравяш, че в действителност си подчинен на една-единствена притегателна сила – земната. Може би оттам трябва да започнеш, да се прилепиш плътно до здравата земна кора, да поемеш естествената й топлина и съзерцателно очакване, да нямаш нищо над себе си, нищо около себе си, и така да разбереш своята принадлежност. Но боя се, че самотата за тебе е повече сантиментален стремеж, отколкото насъщна необходимост. Ти искаш да живееш, да търсиш и чакаш събитията в живота си, ти се надяваш те сами да те потърсят и ти да ги срещнеш с отворени обятия. Но и това е поредната ти измама. От твоята кола до твоята редакция има само сто метра, от твоята редакция до твоя клуб – сто метра, и от твоя клуб до твоята кола има още сто метра. Твоят живот се състои в изминаването на триста метра. Ти копнееш за богат и мъдър живот, а си готов денонощно да играеш карти, ти искаш чистата девствена любов, а сменяш любовниците си като носни кърпи, ти искаш да бъдеш птица на свободата, но засега си само един самозатворен нагизден пуяк, който с удоволствие се разхожда в своите триста метра, ти се заканваш да отговориш на всяко посегателство срещу твоята личност и сам не усещаш как се заробваш повече. Ти знаеш много добре кое е зло и кое е добро, но се оставяш на ума ти да си играе с тебе, като взима според нуждите на съвестта ти доброто за зло и злото за добро. А съзнаването на всичко това ти носи сладката горчивина на ненужната откровеност, на пиянската самокритичност, защото ти наистина се опиваш от играта на съзнанието ти. И след всичко това ти остава само надеждата, че времето ще ти помогне, ще те освободи от гнусните дрехи на сегашния ти живот, ще тласне голото ти тяло по истинските пътища на планетата. Но ти забравяш, че времето тече, тече и става все по-късно, все по-късно.", "date": "2018.09.11", "title": "\"Дневник\" на Георги Марков - 1969"}
{"url": "https://www.dnevnik.bg/bulgaria/2018/09/11/3308941_kratki_novini_ukraina_e_s_nov_poslanik_v_bulgariia/", "text": "Парите са за купуване на литература. Това каза министърът на културата Боил Банов по време на откриването на Шестото издание на Алея на книгата в София, съобщи Агенция \"Фокус\". Той изрази надежда общо със съвместни усилия да се възроди възрожденския дух на българина, усещането му към литературата, книгата и четенето.  Осветлението в \"Траянови врата\" не работи Шофьорите да се движат с повишено внимание по АМ \"Тракия\" през тунел \"Траянови врата\" в двете посоки. Това съобщиха следобед от пресцентъра на Агенция \"Пътна инфраструктура\". Поради авария в електропреносната мрежа не работи осветлението в съоръжението. По-късно осветлението бе възстановено. Задържани са опаковки, имитиращи известна марка цигари  Картонените опаковки са открити вчера в камион с българска регистрация на пункта Дунав мост 2, съобщиха от агенция \"Митници\". Общото количество на откритите опаковки е 16 палета с тегло 5 тона. Всяко пале съдържа по 63 000 кутии, като от цялата пратка могат да бъдат произведени над 1 милион кутии цигари. Уведомени са правопритежателите на търговската марка. Украйна е с нов посланик в България Украйна вече има нов посланик в България. Виталий Москаленко заменя на поста Микола Балтажи. Преди близо два месеца украинският президент Петро Порошенко подписа указа за назначаването на Москаленко, който от 2011 г. ръководи генералното консулство на страната в Ростов. Новият посланик е на 62 години и от 1993 г. изпълнява различни дипломатически длъжности. Част от кариерата му преминава през България, като между 1994 и 1998 година е бил първи секретар на посолството в София.", "date": "2018.09.11", "title": "Кратки новини: Над 440 библиотеки в страната ще получат 1 млн. лв."}
{"url": "https://www.dnevnik.bg/evropa/2018/09/11/3308958_evroskeptici_ot_partiiata_na_mei_ne_se_dogovoriha_za/", "text": "Евроскептици от британската Консервативна партия не постигнаха съгласие за алтернативен план за Брекзит и подготвяният от тях документ в крайна сметка няма да бъде публикуван, предаде \"Ройтерс\". Привърженици на Брекзит в партията на премиера Тереза Мей, които не искат близки отношения с Европейския съюз, разпространиха документ от 140 страници, съдържащ алтернативен план за излизане на Великобритания от ЕС. Депутатът от Консервативната партия Джейкъб Рийс-Мог заяви обаче, че документът няма да бъде публикуван. \"Истината е, че размислихме\", каза Рийс-Мог. Бившият заместник-министър по въпросите на Брекзит Стив Бейкър  обяви вчера , че около 80 депутати консерватори са готови да гласуват против плана на Тереза Мей за Брекзит, припомня \"Ройтерс\". Великобритания трябва да напусне ЕС на 29 март догодина, но все още няма споразумение за условията по излизането от блока. Главният преговарящ на ЕС за Брекзит Мишел  Барние заяви вчера , че споразумение за Брекзит е възможно до шест или осем седмици, ако участващите в преговорите са реалистични в исканията си./БТА", "date": "2018.09.11", "title": "Евроскептици от партията на Мей не се договориха за алтернативен план за Брекзит"}
{"url": "https://www.dnevnik.bg/citat_na_deniia/2018/09/11/3308955_citat_na_denia_na_men_mi_e_nai-muchno_che_gi_smeniame/", "text": "Премиерът Бойко Борисов пред журналисти във Варна по повод смяната на министрите от ГЕРБ Ивайло Московски (на транспорта), Николай Нанков (на регионалното развитие) и Валентин Радев (на вътрешните работи).", "date": "2018.09.11", "title": "Цитат на деня: На мен ми е най-мъчно, че ги сменяме, аз съм ги отгледал от деца"}
{"url": "https://www.dnevnik.bg/sport/2018/09/11/3308982_kimi_raikonen_napuska_ferari_sled_kraia_na_sezona_i/", "text": "Последният световен шампион на \"Ферари\" във Формула 1, Кими Райконен, напуска отбора след края на настоящия сезон, обявиха от италианския тим. Финландецът, който е част от Скудерията за втори път в своята кариера, прави един от най-силните си сезони. Въпреки това от \"Ферари\" решиха да не му предлагат нов договор. \"През всички тези години Кими повлия много за развитието на отбора не само като пилот, но и с човешките си качества. Приносът му е огромен, като винаги е бил отборен играч. Той завинаги остава част от историята и семейството на \"Ферари\", още повече е и световен шампион с нашия отбор. Благодарим ти, Кими\", написаха от Скудерията. В края на август \"Аутоспорт\" съобщи, че Райконен е близо до нов договор за още година с \"Ферари\". В крайна сметка обаче той ще бъде заменен от Шарл Леклер който в момента кара за \"Заубер\". Младият пилот ще бъде съотборник на Себастиан Фетел през 2019 г. От \"Ферари\" обявиха, че Райконен напуска настоящата си позиция, а минути по-късно \"Заубер\" го обяви като титулярен пилот за сезон 2019 и 2020. Швейцарският отбор е считан за сателитен на \"Ферари\", след като Скудерията доставя задвижващи системи на \"Заубер\". Освен това италианският отбор има правото да определя единия от титулярните пилоти. Райконен стана световен шампион с \"Ферари\" през 2007 г., още в първата си година в отбора. Той пристигна като заместник на легендарния Михаел Шумахер, който се отказа след 2006 г. Финландецът беше част от \"Ферари\" до 2009 г., като записа още едно трето и шесто място в крайното класиране на шампионата. При първия си престой във \"Ферари\" Райконен спечели девет победи и 26 пъти се качи на подиума. Между 2010 и 2011 г. Райконен беше част от Световния рали шампонат (WRC), но се завърна във Формула 1 през 2012 г. с тима на \"Лотус\". Той се представи много силно и през 2012 г. завърши трети в крайното класиране, като за \"Лотус\" взе и две победи. Постоянството му пък доведе до завръщане във \"Ферари\" от 2014 г. Дотук Райконен има 145 старта за \"Ферари\". Освен своите девет победи има 49 подиума за Скудерията. Показателите му във Формула 1 са забележителни – 285 старта (пети във вечната ранглиста), 20 победи, 18 полпозишъна, 46 най-бързи обиколки (втори в ранглистата след Михаел Шумахер със 77). Той има и спечелени 1729 точки, като с повече от него са единствено Люис Хамилтън, Себастиан Фетел и Фернандо Алонсо. Райконен стана едва петият пилот, който достига 100 или повече подиума в кариерата си. Това се случи с второто място в Гран при на Италия в последното състезание. С повече от него са Шумахер (155), Хамилтън (128), Фетел (107) и Ален Прост (106). Размяна на пилоти В рамките на няколко минути \"Ферари\" и \"Заубер\" обявиха новините за смяна на местата на пилотите - Райконен отива в \"Заубер\", а в обратната посока преминава Леклер. Кариерата на Райконен във Формула 1 стартира именно в \"Заубер\" през 2001 г. В тима от Хинвил той остана само една година, след което премина в \"Макларън\". \"Да привлечем Кими е от огромно значение за нашия проект. Ние се целим към постоянно развитие и сме убедени, че Кими ще ни помогне да го постигнем. Той ще развие не само болида, но и отбора като цяло\", каза Фредерик Васьор, президент на \"Заубер\". Леклер, който на 16 октомври ще навърши 21 години, е част от академията за пилоти на \"Ферари\". Той стана шампион във Формула 2 през 2017 г. и получи място във Формула 1 в \"Заубер\". В първия си сезон за швейцарския тим пилотът от Монако има 13 точки дотук. Най-доброто му класиране е шесто място в Гран при на Азербайджан. \"Мечтата ми се сбъдна – ще карам за \"Ферари\" през 2019 г. Много съм благодарен на всички в отбора за възможността, която ми дават. Също така на моя агент Никола Тод, който ме подкрепя от 2011 г. Ще работя здраво, за да не разочаровам хората, които вярват в мен\", написа Леклер в \"Туитър\". Младият пилот обяви, че дължи всичко на покойния си баща, както и на добрия си приятел, бивш пилот и също покойник Жул Бианки.", "date": "2018.09.11", "title": "Кими Райконен напуска \"Ферари\" след края на сезона и отива в \"Заубер\""}
{"url": "https://www.dnevnik.bg/kultura/2018/09/11/3308962_voinata_v_siriia_-_razkazana_v_tanc/", "text": "Омар Раджех е от Ливан, но поглежда към войната в Сирия и разрушаването на Алепо по съвсем различен начин. Той е основател на съвременната танцова сцена в родната си страна и използва това, което може да прави най-добре, за да насочи вниманието към тема, за която слушаме само в новините: \"Неизбежна ли е войната? Свикнахме ли с кадрите от бойните полета? Какво ни засяга всичко това? И какво можем да направим?\" Спектакълът на Раджех  . Организаторите на фестивала представят #minaret като \"различна гледна точка към разрушаването на древния град Алепо в сирийския конфликт - като поредната страница от календара на вечната война. Спектакълът, обединяващ съвременен танц, дронове, арабска музика и вокали на живо, оспорва колективното примирение с погазването на човешкия живот, минало и култура\". Досега новият проект на един от водещите арабски хореографи в света е показван само при закрити врати пред професионална публика, а премиерата му ще бъде в Рим в края на септември. ONE DANCE WEEK 2018 ще бъде между 21 септември и 14 октомври в Пловдив. Другият акцент в първия уикенд на фестивала са  . \"С【K(-A-)O】той коментира дигитализирането на чувствата в днешната информационна ера. Достатъчни ли са емотиконите, за да изразим истинските си емоции? Обезценява ли се усмивката, ако я използваме навсякъде в онлайн общуването? Спектакълът черпи вдъхновение от популярния японски стил емотикони, познат като \"каомоджи\", в който се използва комбинация от йероглифи, букви и символи, за да се изрази емоция или действие в киберкомуникацията. Вторият солов спектакъл【ЛЮБОВ】се вглежда в момента преди да започнем да обичаме и задава въпроса можем ли да обичаме по свой начин, ако всички живеем все по-еднакво и все повече по стереотип\" - така организаторите представят участието на Шинохе. Билетите за свършиха за две дати, затова организаторите обявиха трети спектакъл - на 30 септември, за който все още има места. Папайоану е известен с церемониите на олимпийските игри в Атина през 200 4г. и европейските игри в Баку през 2015 г. и е първият автор на нов спектакъл за театъра на легендата Пина Бауш във Вутерпал. \"ВЕЛИКИЯТ УКРОТИТЕЛ\" идва за пръв път в България преди британската, американската и австралийската си премиери. А Папайоану ще получи и почетен знак \"Златен век\" - печат на цар Симеон Велики, и грамота за постиженията му в областта на културата от министъра на културата Боил Банов. е на 21 септември от 19:30 часа в Дом на културата \"Борис Христов\". са на 22 септември от 19:30 часа в Дом на културата \"Борис Христов\". Билети за   има за 30 септември от 17:30 часа в Дом на културата \"Борис Христов\".", "date": "2018.09.11", "title": "Войната в Сирия, разказана в танц"}
{"url": "https://www.dnevnik.bg/razvlechenie/2018/09/11/3308997_tri_dni_zatvoreni_ulici_v_centura_na_sofiia_zaradi/", "text": "На 15 и 16 септември от 11 до 18 ч. за движение ще бъдат затворени улиците \"Цар Симеон\", \"Екзарх Йосиф\" и \"Искър\" в частта им между ул. \"Раковска\" и бул. \"Мария Луиза\", както и улиците \"Триадица\" и \"Сердика\" в частта около Министерския съвет. Това съобщиха от творчески колектив \"квАРТал\", които са организатори на  едноименния фестивал .  На изброените улици ще бъдат отворени ателиета, работилници, студиа, кино, барове, ресторанти, а паркингът на софийските Централни хали от страната на ул. \"Пиротска\" ще се превърне в сцена на платформата kvARTal LIVE, на която ще се изявяват български музиканти. В Дома на киното ще се проведе и двудневната открита беседа \"Архитектурни диалози: квАРТал\", която цели да насочи общественото внимание към района на София, в който се провежда фестивалът. Откриването му ще бъде с парти в SOHO от 19.30 часа, което ще се пренесе Cush.BAR. По време на фестивала и във връзка с Европейската година на културното наследство художникът Насимо (Станислав Трифонов ) ще изрисува фасада на сграда а ул. ‘’Бачо Киро’’ 29. Произведението на артиста е подарък от представителството на Европейската комисия в България, което тази година е основен партньор на фестивала. Освен артистичната акция на Насимо една от фасадите на пожарната на къстовището ул. \"Раковска\" и ул. \"Искър\" също ще бъде преобразена от графити майсторите от \"140 идеи\".", "date": "2018.09.11", "title": "\"КвАРТал фестивал\" ще затвори центъра на София през уикенда"}
{"url": "https://www.dnevnik.bg/sport/2018/09/11/3308993_borisov_ako_futbolistite_ni_radvat_moje_da_otdelim/", "text": "Министър-председателят Бойко Борисов заяви, че държавата може да отпусне \"стотина милиона\" за изграждането на нов национален стадион. Той обаче постави условие - футболистите да продължат да играят сърцато и да се класират за европейското през 2020 г. Думите му дойдоха при посещението му при националния отбор по волейбол във Варна. Премиерът се срещна с играчите, водени от Пламен Константинов, минути преди сутрешната им тренировка. \"Ако продължат така и се класират (футболистите), аз мисля, че догодина може едно кокетно ново стадионче да им направим. Ама да е така - като при волейболистите. Първо да зарадват народа, да има желаещи да ходят. Мисля, че стотина милиона могат да се отделят за един нов стадион да им направим, но да има защо\", каза Борисов. В последните години темата за нов национален стадион няколко пъти изплува, но без конкретни действия. Сред обсъжданите варианти бяха за изграждане на съоръжение във \"Враждебна\", както и  за построяване на стадион на мястото на този на \"Славия\" . България дори кандидатства неуспешно да приеме мачове за Евро 2020 с проекта за стадиона в \"Овча купел\". В момента футболните национали продължават да играят на \"Васил Левски\". \"На \"Васил Левски\" нали му правиха ремонт. Вие много забравяте. Нали го избушиха, откраднаха парите, не му направиха ни козирка, ни зали, нищо, протече. Правихме му наново ремонт\", добави Борисов по темата. При посещението във Варна той изтъкна приноса на правителствата си за изграждането и модернизацията на спортна инфраструктура. \"Първо започнахме с масовия спорт - десетки, стотици училища, физкултурни салони. И тогава знаете, че заварихме България без спортни зали.\" \"Инвестирахме над 350 милиона лева в изграждането и ремонтирането на спортни зали в страната. Средствата, които се дават за спорт и спортни съоръжения, са важни, за да се мотивират децата\", посочи той и добави, че залата във Варна е била пред рухване. Борисов изтъкна, че инвестициите са в основата на това в момента България да е домакин на три световни първенства - по волейбол, художествена гимнастика и гребане. \"Помните световното в Русия - колко инвестирали, каква хвалба беше. Ние правим три едновременно - в другия масов спорт след футбола.\"", "date": "2018.09.11", "title": "Борисов: Ако футболистите ни радват, може да отделим стотина милиона за едно кокетно стадионче"}
{"url": "https://www.dnevnik.bg/bulgaria/2018/09/11/3309020_ministerskiiat_suvet_shte_obsudi_oshte_utre/", "text": "Министерският съвет ще обсъди на заседанието утре възможностите за повишаване на бюджетните заплати с 10% от 1 януари 2019 г. Това съобщи пред медиите във Варна премиерът Бойко Борисов. Част от разговора беше излъчена в профила на Борисов във \"Фейсбук\". За възможността за увеличение на заплатите  съобщи тази сутрин в телевизионно интервю и финансовият министър Владислав Горанов . Той направи уговорката, че това ще е възможно, ако разчетите за макрорамката за 2019 г. не претърпят междувременно съществени изменения. По закон правителството трябва да е готово с проектобюджета си за догодина на 31 октомври. Според премиера увеличението трябва да стане за целия бюджетен сектор, а не на парче. \"Защото така, на парче - 150 млн. за полицаи, за военни, за съдебна охрана и учители, тук -там винаги остават определени сектори, които все едно не са важни\", каза той.  Обявяването на това намерение идва на фона на  три министерски оставки , които предстои да бъдат гласувани в Народното събрание, на  предстоящо поскъпване на природния газ  и парното, а оттук - и на очаквания за ускоряване на инфлацията.", "date": "2018.09.11", "title": "Министерският съвет ще обсъди още утре увеличението на бюджетните заплати"}
{"url": "https://www.dnevnik.bg/video/2018/09/11/3308942_video_urnata_ne_go_pusna_-_putin_uspia_da_glasuva_edva/", "text": "Бюлетината е в неустановена форма.\" Тези думи чу руският президент Владимир Путин, когато опита да гласува на кметските избори в Москва на 9 септември. \"Урната отказа да приеме бюлетината му\", пише електронното издание \"Медуза\", но подобни коментари се появиха и в социалните мрежи - и бяха сред най-учтивите. Путин, изглежда, не постави бюлетината с лицевата страна надолу, каквото е изискването на централната избирателна комисия, за да не види никой за кого гласува застаналият пред електронната урна. След първата грешка, която го изненада, той обърна листа, но не с гърба нагоре, както се очакваше. \"Няма ли кой да подскаже на подполковника, че ксероксът не е урна за гласуване\", попита шеговито потребител в \"Туитър\". \"Когато дори урната е в опозиция\",  написа друг . \"Казват, че урната отказала да приеме бюлетината на Путин... но накрая я накарали\", отбеляза трети. Имаше обаче и по-гневни коментари -  например забележката , че 65-годишният \"дядо спи по обяд, нищо не прави, занимава се само със здравето си\" и не може да пусне една бюлетина, но смята, че е нормално да си на пазара на труда до 60 или 65 г. Изборите протекоха на фона на протести срещу пенсионната реформа в Русия. Правителството поиска пенсионната възраст да се увеличи до 65 г. за мъжете и 63 за жените (сега е съответно 60 и 55 г.) и след обществено недоволство Путин опита да я смекчи, като предложи отстъпки за жените. Това не успокои хиляди руснаци,  които протестираха в неделя, в деня на избори , въпреки че повечето демонстрации в страната бяха забранени по време на гласуването. Над 1000 задържаните в цялата страна.", "date": "2018.09.11", "title": "Видео: \"Урната не го пусна\" - Путин успя да гласува едва от третия опит"}
{"url": "https://www.dnevnik.bg/sport/2018/09/11/3309026_germaniia_i_adidas_produljiha_nai-dulgoto_partnyorstvo/", "text": "Германският футболен съюз (DFB) и компанията за спортна екипировка \"Адидас\" продължиха партньорството си до 2026 г., обявиха двете страни. Договорът беше подписан в понеделник от президента на DFB  Райнард Гриндел  и изпълнителният директор на \"Адидас\" Каспер Рорщед. Партньорството между двете страни е най-дългото в спорта, като продължава вече 64 години. \"Адидас\" облича неизменно Бундестима от 1954 г., когато под ръководството на Сеп Хербергер Германия печели първата от четирите си световни титли. С екипи на \"Адидас\" Бундестима печели и три европейски титли. Компанията \"Адидас\" е създадена през 1949 г. от Ади Даслер. Настоящият договор между  \"Адидас\"  и DFB изтичаше през 2022 г., но двете страни решиха да го продължат предварително. Според Гриндел една от основните причини за подписването на нов договор е подкрепата, която \"Адидас\" предоставя на Германия в кандидатурата на страната за домакин на европейското първенство през 2024 г. \"Договорът ни дава спокойствие да планираме нашата стратегия за дълги години напред. Освен това с подкрепата на \"Адидас\" ние постоянно преследваме големите цели и върховете\", каза Гриндел. \"Адидас\" обещава подкрепата си не само за домакинството на Евро 2024, но и при създаването на нова академия на Германския футболен съюз. Това е новата програма, която Гриндел стартира и очаква да даде още по-голям тласък на юношеския футбол в Германия.", "date": "2018.09.11", "title": "Германия и \"Адидас\" продължиха най-дългото партньорство в спорта със сделка до 2026 г."}
{"url": "https://www.dnevnik.bg/biznes/2018/09/11/3308992_alibaba_skljuchi_nai-goliamata_sdelka_na_internet/", "text": "Суверенният инвестиционен фонд на Русия и китайският интернет гигант \"Алибаба\" ще създадат съвместно дружество в сферата на електронната търговия заедно с две руски компании, съобщиха изданията РБК и \"Комерсант\". Това ще доведе нов играч на руския интернет пазар и ще е най-голямата сделка в историята на руския интернет. В новото дружество \"Алибаба\" ще е главният (с 48%) акционер, чийто дял обаче не му стига, за да държи контролния пакет. Китайският гигант същевременно получава 10% от онлайн холдинга Mail.Ru Group, който заедно с руския телеком \"МегаФон\" (мажоритарен акционер в Mail.Ru) също участва в сделката. На последните 2 компании се падат съответно 15 и 24 на сто от новото дружество, а на Руския фонд за преки инвестиции (РФПИ) - 13%. Създаването на AliExpress Russia (компанията ще приеме името на вече съществуващата в Русия услуга на \"Алибаба\") бе обявено на Източния икономически форум във Владивосток, на който присъстват и лидерите на Русия, Китай, Япония и други. Новата компания, която ще е най-голямата в сферата на електронната търговия, освен стратегически активи на участниците ще обедини \"нов капитал, мениджмънт ресурси и експертиза\", пише \"Комерсант\". Според вестника страните по сделката са обсъдили възможността за съвместни инвестиции в други бизнеси, включително свързани с доставките на храна (Mail.Ru Group вече държи най-голямата услуга за поръчка на храна в Русия, Delivery Club). Въпрос на данни и потребители Със сделката AliExpress получава достъп до аудиторията на Mail.ru Group в социалните мрежи (групата е собственик на \"ВКонтакте\" и \"Одноклассники\", чат приложенията, имейл услугите и онлайн игрите, около 100 млн. души). Това според събеседник на РБК, запознат със стратегията на холдинга, може да е сред най-интересните за \"Алибаба\" аспекти на новия ѝ бизнес в Русия. Според генералния директор на РФПИ Кирил Дмитриев, цитиран от \"Ведомости\", целта обаче е и да се създаде \"неоспоримият лидер на руския пазар за електронна търговия\". Други участници в сделката казват за \"Ведомости\", че тя ще донесе и възможности за руски играчи да навлязат на китайския пазар. Платформите на \"Алибаба\", чийто основател Джак Ма  се оттегля от ръководния пост догодина , се ползват от над 600 млн. потребители в Китай, Югоизточна Азия, Турция, Европа, Индия и други страни. Джак Ма посети за пръв път Русия официално през 2015 г. и се срещна с руския президент Владимир Путин, а няколко месеца по-късно започна да се обсъжда възможността за сътрудничество. Тогава в интервю за РБК той каза, че \"руската икономика не е в най-доброто си състояние в момента\", но и че компанията му иска \"да помогне на малките и средните предприятия (в Русия) да развиват дейността си\". Според \"Файненшъл таймс\" сделката има негласна подкрепа от Кремъл, който от години иска западните интернет компании да съхраняват данни в Русия. Според ръководителя на РФПИ AliExpress Russia ще съхранява данни в Русия и ще използва руски технологии, включително разплащателни системи. Споразумението идва в момент, в който \"ВКонтакте\" е подложена на критики заради цензура на публикации и предоставяне на данни, използвани за арестуването на над 600 потребители, откакто мрежата бе купена от милиардера Алишер Усманов през 2014 г. насам.", "date": "2018.09.11", "title": "\"Алибаба\" сключи най-голямата сделка на интернет пазара в Русия"}
{"url": "https://www.dnevnik.bg/evropa/2018/09/11/3309075_sofiia_niama_plan_sreshtu_zamursiavaneto_na_vuzduha_ot/", "text": "София няма проекти за намаляване на замърсяването на въздуха от битово отопление, а то е значим източник на фини прахови частици. Това се посочва в  доклад  на Европейската сметна палата, представен днес, предаде БТА. Планът за качество на въздуха на София не съдържа никакви мерки за намаляване на замърсяването на въздуха от домакинствата, се допълва в документа. Палатата е направила проверка на мерките за прочистването на въздуха в Брюксел, Краков, Милано, Острава, София и Щутгарт. България заема челно място в таблицата за загуба на години живот в добро здраве заради мръсен въздух. Отбелязва се, че София не разполага с места за наблюдение \"от промишлен вид\" на качеството на въздуха, въпреки че в града има електроцентрали и други промишлени съоръжения. Пояснява се, че в София заради строителството на метрото през 2014 г. измервателната станция на Орлов мост е била премахната. Преди преместването тази станция е отчитала най-големия брой дни с превишение на фините прахови частици, а след това честотата на измерените превишения в столицата е намаляла рязко. България определя като двата основни източника на замърсяване на въздуха в страната битовото отопление и транспорта. За последните десетина години равнището на финансиране на мерки за опазване на чистотата на въздуха е било намалено с 58 на сто - от 120 милиона евро за 2007-2013 г., на 50 милиона евро за 2014-2020 г., показват данните. Въпреки спечелените от Европейската комисия дела за чистотата на въздуха срещу България и други страни в ЕС пред Европейския съд това не е довело до задължение за предприемане на съответните мерки. През 2016 г. общо 13 държави в ЕС, сред които и България, са нарушили пределно допустимите стойности за фини прахови частици. Всяка година в ЕС мръсният въздух предизвиква преждевременната смърт на около 400 хил. души и води до разходи за стотици милиарди евро, е записано в доклада. Уточнява се, че най-застрашени са хората, които живеят в градовете. Европейската сметна палата установява, че изискванията на ЕС за качеството на въздуха са по-слаби от определените от Световната здравна организация. Въпреки това повечето държави в ЕС не спазват дори занижените изисквания и не предприемат необходимите действия, за да променят това. Допълва се, че наблюдението за чистотата на въздуха не се извършва на правилните места. Посочва се, че еврокомисията не е в състояние да наложи необходимите наказания, когато държавите не спазват изискванията, дори когато срещу тях са произнесени съдебни решения. Установено е, че понякога европейското финансиране за прочистване на въздуха не е насочено добре.", "date": "2018.09.11", "title": "София няма план срещу замърсяването на въздуха от битово отопление, твърди доклад"}
{"url": "https://www.dnevnik.bg/sviat/2018/09/11/3309102_etiopiia_i_eritreia_otvoriha_granicata_si_za_pruv_put/", "text": "Лидерите на Етиопия и Еритрея ще отворят границата помежду си за пръв път от 20 години, обявиха властите в еритрейската столица Асмара, цитирани от \"Ройтерс\". Това е част от усилията от последите няколко месеца, през които лидерите на Етиопия и Еритрея премиерът Абий Ахмед и президентът Исаяс Афуерки  започнаха да размразяват отношенията си  след две десетилетия конфликт и да търсят възможности за възстановяване на връзките си. Двамата отвориха границата в района на Буре, където бяха едни от най-кървавите схватки през 1998-2000 г., а напрежението между двете страни остана и след като сблъсъците приключиха. С реформите от последните месеци лидерите  опитват да прекроят политическия пейзаж  в Африканския рог. Началникът на кабинета на Абий Фицум Арега публикува снимки от една от церемониите в \"Туитър\" и отбеляза, че лидерите са празнували заедно с войските си етиопската Нова година Енкутаташ (която се отбелязва на 11 септември). През юли Еритрея отвори  отново посолството си в Етиопия , а миналата седмица Етиопия върна жеста. Бяха подновени и полетите между тях.", "date": "2018.09.11", "title": "Етиопия и Еритрея отвориха границата си за пръв път от 20 г."}
{"url": "https://www.dnevnik.bg/sport/2018/09/11/3309076_uefa_dade_zelena_svetlina_za_treti_kluben_turnir/", "text": "УЕФА е готова със създаването на трети клубен турнир, обяви президентът на \"Ювентус\" и председател на Асоциацията на европейските клубове Андреа Аниели. По думите му европейската футболна централа вече е дала зелена светлина. Плановете са новата надпревара да стартира след три години, а в нея да участват отбори от по-малките футболни нации на континента. \"В очакване на одобрение от изпълнителния комитет на УЕФА, вече беше дадена зелена светлина за представянето на трети турнир. Състезанието ще стартира от сезон 2021-2022, като с него общият брой на участниците в евротурнирите ще стане 96\", каза Аниели при среща на Асоциацията на европейските клубове в Сплит. В момента участниците в основната фаза на европейските клубни турнири са 80 - 32 в Шампионската лига и 48 в Лига Европа. УЕФА имаше три клубни турнира до сезон 1998-1999, когато за последен път се проведе Купата на носителите на купи. Oт 1995 до 2008 г. европейската футболна асоциация организираше и надпреварата Интертото, която обаче представляваше квалификации за Купата на УЕФА. Смята се, че новият турнир на УЕФА ще прилича на Лига Европа, като няма да включва отбори от най-големите първенства на континента - английската Висша лига, испанската Ла Лига, германската Бундеслига, италианската Серия А и френската Лига 1. От УЕФА все още няма коментар за изказването на Аниели. Освен председател на Асоциацията на европейските клубове и президент на \"Ювентус\" той е и член на изпълнителния комитет на УЕФА. Италианецът заема едно от двете места в управителния орган, отредени за представители на клубовете. Другият е изпълнителният директор на \"Арсенал\" Айван Газидис.", "date": "2018.09.11", "title": "УЕФА даде зелена светлина за трети клубен турнир"}
{"url": "https://www.dnevnik.bg/sport/2018/09/11/3309056_fotogaleriia_blagodarnosti_i_podaruci_za_borisov_na/", "text": "Министър-председателят Бойко Борисов се срещна с волейболните национали във Варна, където те се подготвят за следващите си мачове от световното първенство. Той получи похвали, благодарности и подаръци. На снимката: Премиерът се поздравява с центъра Теодор Тодоров.", "date": "2018.09.11", "title": "Фотогалерия: Благодарности и подаръци за Борисов на срещата с волейболистите"}
{"url": "https://www.dnevnik.bg/sviat/2018/09/11/3309127_sasht_sankcioniraha_zamestnika_na_dodik_v/", "text": "Съединените щати наложиха санкции на босненския сръбски депутат Никола Шпирич, който е и заместник-председател на управляващата в Република Сръбска партия, предаде \"Болкан инсайт\". Шпирич е бивш премиер на Босна и Херцеговина (от 2007 до 2012 г.), а след това е бил и финансов министър. Сега освен депутат е и заместник на президента на Република Сръбска Милорад Додик в Съюза на независимите социалдемократи (СНСД). Както той, така и семейството му няма да могат да влизат в Съединените щати заради предполагаемото им участие в корупционни сделки или в \"сериозни нарушения на човешките права\" според съобщение на Държавния департамент на САЩ. Вашингтон смята и че той се е \"облагодетелствал\", като е получавал неподходящи подаръци, за да възложи изпълняването на конкретни обществени поръчки, като депутат в Босна и Херцеговина (какъвто той e в момента, но е бил и между 1999 и 2000 г.). В отговор Шпирич обяви, че посланикът на САЩ в Сараево Морийн Кормак e скроила заговор срещу него, за да му навреди преди  изборите през октомври . Такива обвинения  босненски политици са отправяли  и към Великобритания. През януари 2017 г. президентът на Република Сръбска Милорад Додик също бе санкциониран от САЩ заради опит за нарушаване на Дейтънското споразумение, като проведе референдум за \"националния празник\" на административната си единица въпреки забраната на Конституционния съд в Сараево. Междувременно босненски медии съобщиха за бивш представител на кампанията на американския президент Доналд Тръмп, посетил предизборен митинг на СНСД и седял на една маса с Додик тази седмица. Става въпрос за Ландън Тъкър Дейвис, работил с по време на кампанията с Джейсън Озбърн и Майк Рубино - и двамата  бяха наети това лято като лобисти  на партията на Додик.", "date": "2018.09.11", "title": "САЩ санкционираха заместника на Додик в управляващата партия в Република Сръбска"}
{"url": "https://www.dnevnik.bg/bulgaria/2018/09/11/3309142_sds_predade_arhiva_si_na_durjavna_agenciia_arhivi/", "text": "СДС предаде на Държавна агенция \"Архиви\" архива на партията за съхранение и дигитализиране. Документите са поискани от държавната агенция с официално писмо и ръководството единодушно е взело решение обработеният до този момент архив (1989 – 2009 г.) да бъде предаден. Преговорите са продължили години. Архивът на СДС е безценен извор на съвременната българска история, каза председателят на Държавната агенция \"Архиви\" доц. д-р Михаил Груев по време на импровизираната церемония по предаване, която беше открита от председателят на СДС Румен Христов с думите: \"Добре дошли в храма на демокрацията.. Груев каза, че в страната има много малко материали, за да бъде реконструирана историята на българския преход, и масивът на СДС променя сериозно състоянието на изворовата база. Той добави, че архивът на партията е 33 линейни метра, което се равнява на 10-етажен блок. \"Ценното е, че той е и обработен и това ще даде възможност за сравнително бързо оформяне, след което ще може свободно да се използва\", каза Груев. През януари документите ще се достъпни до всеки, който се интересува от ранната история на партията. Снимките от архива на СДС от този период все още не са обработени, но това ще бъде направено от специалистите на държавната агенция и те ще бъдат и дигитализирани. \"За нас фактът, че самият архив се иска, означава, че СДС е партия, която твори история и откъм тази гледна точка е породен този голям интерес към изминалите години\", коментира председателят на партията Румен Христов. От партията ще изпратят писма и до областните си организации да предадат архивите си на държавната агенция.", "date": "2018.09.11", "title": "СДС предаде архива си на Държавна агенция \"Архиви\""}
{"url": "https://www.dnevnik.bg/biznes/2018/09/11/3309149_ochakvanata_rekolta_ot_pshenica_e_54_mln_tona_-/", "text": "Очакваното производство на пшеница през тази година е 5.4 млн. тона. Това показват данните на Министерството на земеделието, храните и горите. Те бяха представени на Консултативния съвет по зърното. С около 25% по-високи са изкупните цени на пшеницата тази година. Средно хлебната се търгува по 354 лв./т при 270 лв./т през 2017 г. При фуражната цената е средно 318 лв./т сега при 254 лв./т преди година. \"Опасенията, че хлебната пшеница не е достатъчна, не се оправдаха\", съобщи председателят на Националната асоциация на зърнопроизводителите Костадин Костадинов. Данните на бранша са подобни – среден добив около 460 кг от декар. От министерство на земеделието уточняват, че качеството е различно – в районите без дъждове при жътвата е високо, но в останалите има и покълване на пшеницата. От Министерство на земеделието уточняват, че през юли поради чести превалявания на много места в страната жътвата се е забавила, което се отрази негативно върху производството и качеството на продукцията. Ожънатите площи с ечемик са 1 148 429 дка, което е понижение с 12.4% спрямо същия период на миналата година, при среден добив 436 кг/дка - с изменение от 8,21% спрямо 2017 г. Производството възлиза на над 501 хил. тона. Прибраните площи с ръж са 67 679 дка при среден добив - 203 кг и производство в размер на 13 729 тона. Ожънатите площи с тритикале са в размер на 170 674 дка при среден добив 316 кг/дка. Произведени са 53 950 тона. И при двете основни есенни култури (пшеница и ечемик) през настоящата кампания се отчитат по-ниски средни добиви от миналогодишните. По данни на Софийска стокова борса тенденцията за поскъпване на зърното се е обърнала и през последните 2 седмици има поевтиняване на международните пазари. По предложение на Националния браншови съюз на хлебарите и сладкарите консултативният съвет гласува да възложи на министър Румен Порожанов да проведе разговори за възможността за намаляване на ДДС за хляба и основните храни. Представените първи данни за пролетните култури – царевица и слънчоглед, показват високи добиви.", "date": "2018.09.11", "title": "Очакваната реколта от пшеница е 5.4 млн. тона - достатъчно за хлебния баланс"}
{"url": "https://www.dnevnik.bg/politika/2018/09/11/3309151_demokratichna_bulgariia_iska_ostavkata_na/", "text": "Обединение \"Демократична България\" поиска оставките на образователния министър Красимир Вълчев, на кабинета му и на директора на изпълнителната агенция \"Оперативна програма Наука и образование за интелигентен растеж\" Кирил Гератлиев заради провала на оперативната програма.  \"Почти три десетилетия образованието и науката в България са тежко недофинансирани от страна на държавата, макар и истинският мащаб на проблема да се крие зад окрупнени индикатори и статистически трикове. Ние от \"Демократична България\" смятаме, че всяка кражба от образованието и науката на България е кражба от бъдещето на страната\", се казва в позиция на обединението. Според \"Демократична България\" е истински скандално решението на правителството от миналата седмица 102 млн. лева от приоритетната ос за научни изследвания и технологично развитие на оперативна програма \"Наука и образование за интелигентен растеж\" да бъдат прехвърлени към друга оперативна програма \"Иновации и конкурентоспособност\". \"Така тези пари, вместо да се използват за наука, се превръщат в допълнителен ресурс за свързания с Делян Пеевски министър на икономиката – Емил Караниколов. Въпросната сума представлява близо 20% от средствата, предназначени за българска наука по седемгодишната оперативна програма, и се равнява на цялото национално проектно финансиране за наука за период от 5 години\", се казва в позицията на обединението. Прехвърлянето на част от парите към друга оперативна програма бе  част от условията за размразяване на оперативната програма \"Наука и образование за интелигентен растеж\" , която бе спряна заради редица нарушения през 2017 г.", "date": "2018.09.11", "title": "\"Демократична България\" иска оставката на образователния министър заради провал при еврофондовете"}
{"url": "https://www.dnevnik.bg/evropa/2018/09/11/3309158_evroparlamentut_odobri_malko_nad_22_mln_evro_za/", "text": "Помощите от фонда \"Солидарност\" на ЕС (ФСЕС) на стойност от 34 млн. eвро, отпуснати за възстановяване в България, Гърция, Полша и Литва след природните бедствия през 2017 г., бяха одобрени от Европейския парламент, предаде пресслужбата на институцията. През есента на 2017 г. силни бури и дъждове засегнаха района на Бургас, в резултат на което бяха причинени щети на мостове, дренажни канали и подпорни стени и на основната инфраструктура. Наводнението взе пет жертви и засегна 6 хил. души, като 142 жилищни и над 1200 нежилищни имота бяха наводнени. Предоставените помощи на стойност от 2 258 225 евро ще покрият отчасти разходите за възстановителни дейности на основна държавна инфраструктура. Средствата включват 16 918 941 евро за възстановяване в Литва след продължителните дъждове и наводнения, които причиниха щети на отводнителни системи, язовири и пътища, както и земеделски земи през лятото и есента на 2017 г. Полша ще получи 12 279 244 евро за възстановяването на щетите от силните бури и проливни дъждове в три войводства — Куявско-Поморско, Поморско и Великополско, които унищожиха десетки хиляди хектара гори и реколта, както и транспортна и енергийна инфраструктура. Гърция ще получи 2 535 796 евро за възстановяване на засегнатите части на остров Кос, който беше разтърсен от земетресението през юли 2017 г. Фондът е създаден през 2002 г. след сериозните наводнения в Централна Европа през лятото на същата година. Оттогава той е бил използван при 80 различни бедствия, причинени от природни катастрофи като наводнения, горски пожари, земетресения, бури и суша. До момента фондът е предоставил помощ на 24 различни европейския държави в размер от над 5 млрд. евро. Средствата от фонда \"Солидарност\" на ЕС могат да служат за възстановителни дейности и за покриване на част от разходите за спасителни операции, за предоставяне на временно настаняване, за почистване на засегнати региони и за защита на културно наследство и имат за цел да облекчат финансовите тежести, с които трябва да се справят местните власти след природни бедствия.", "date": "2018.09.11", "title": "Европарламентът одобри малко над 2.2 млн. евро за възстановяване след бедствията в Бургаско през 2017 г."}
{"url": "https://www.dnevnik.bg/sviat/2018/09/11/3309159_sauditskata_policiia_arestuva_muj_zakusil_s_jena_video/", "text": "Служител в египетски хотел бе арестуван от саудитските власти заради видеоклип, на който се вижда как закусва с колега жена, съобщи \"Гардиън\". Клипът ги показва как закусват на бюрото си. Той вбеси много потребители на социални мрежи в Саудитска Арабия, където управляващите се опитват да променят обществото, като премахнат някои от най-ултраконсервативните схващания в него (тази година за пръв път на жени  бе разрешено да шофират ). Жената носи никаб, ислямското покривало, заради което се виждат само очите. Най-много разгорещи страстите моментът, когато тя дава храна на мъжа, пише \"Гардиън\". В Саудитска Арабия в много ресторанти и други пространства мъже и жени, които не са близки родственици или съпрузи, трябва да седят отделно. Според министерството на труда мъжът, задържан в Джеда, не се е придържал към правителствените изисквания за сегрегация. Прокуратурата в Рияд пък призова чуждите работници в страната да уважават \"ценностите и традициите на саудитското общество\". Саудитският престолонаследник Мохамед бин Салман често среща консервативен отпор в опитите си за модернизация. През юни например бе уволнен директорът на агенцията, която регулира развлеченията в страната, заради руско цирково представление. Тогава някои потребители в интернет  бяха шокирани от прилепналото облекло  на цирковите артисти.", "date": "2018.09.11", "title": "Саудитската полиция арестува мъж, закусил в компанията на жена (видео)"}
{"url": "https://www.dnevnik.bg/bulgaria/2018/09/11/3309180_semeistvo_arabadjievi_shte_se_vurnat_v_bulgariia_do/", "text": "Ветко и Маринела Арабаджиеви ще се върнат в България доброволно и това ще стане до дни. Това обяви адвокатът на сина им Вълчо Илиян Василев, цитиран от БНР. Двамата са издирвани с европейска заповед за арест от края на август. Те са обвинени за участие в организирана престъпна група за данъчни престъпления, които включват укриване на данъци и пране на пари. При акцията на Специализираната прокуратура преди около две седмици беше арестуван синът на Арабаджиеви – Вълчо. Ден след акцията зам. главният прокурор Иван Гешев предположи, че Ветко и Маринела най-вероятно се укриват във Франция. Днес пък Апелативният специализиран наказателен съд гледа жалбата на спецпрокуратурата срещу пускането под парична гаранция от 20 хил. лв. на Вълчо Арабаджиев, който настоява за по-лека мярка.", "date": "2018.09.11", "title": "Семейство Арабаджиеви ще се върнат в България до дни, заяви адвокатът на сина им"}
{"url": "https://www.dnevnik.bg/photos/2018/09/11/3309115_fotogaleriia_kakvo_se_sluchva_na_alpiiskite_pasishta_v/", "text": "В края на лятото по традиция стадата с животни, които са били на паша в планината, се прекарват в ниските части, където ще се ползват пасищата през по-студената част на годината. Това се случва и в германската провинция Бавария.", "date": "2018.09.11", "title": "Фотогалерия: Какво се случва на алпийските пасища в края на лятото"}
{"url": "https://www.dnevnik.bg/biznes/2018/09/11/3309196_durjavata_i_biznesa_sa_vse_po-blizo_do_osvetliavane_na/", "text": "Регистрираните в офшорни зони фирми и дружества ще трябва да декларират в България кои са действителните им собственици - физически лица, както и да посочват лица и данните за контакт на пребиваващите в страната представители. Фирмите ще трябва да посочват и юридическите лица и организации, които ги управляват пряко или непряко. Това се разбира от предложение за промяна на Наредбата за водене, съхраняване и достъп до Търговския регистър на юридическите лица със стопанска и нестопанска цел, качен на сайта на Министерството на правосъдието.  Промяната в наредбата е финален етап на процеса, започнат с промяна на редица закони, които целят ограничаването на данъчни измами и прането на пари. Така постепенно парламентът промени Закона за данъка върху добавената стойност, Закона за пазарите на финансови инструменти, Закона за кодекса на труда, а през март тази година влезе в сила нов Закон за мерките срещу изпирането на пари. Той вмени на бизнес посредниците, финансовите институции и предоставящите юридически услуги отговорност да проверяват клиентите си, да съхраняват документите, да оценяват възможност в изпълнени чрез тях сделки да се перат пари и да разриват съмнителни операции. С промяната в наредбата се определя и техническия ред за представянето на нужната информация пред Агенцията по вписванията, като се одобрява и формата на конкретните заявления за тази цел. Дружествата ще трябва да подават тази информация пред Агенцията по вписванията. Те ще трябва да изпращат заявление за действителния собственик, ако той вече не е вписан в Търговския регистър. Информацията, която ще се изисква, е гражданство, граждански номер или дата на раждане и адрес. Тя ще бъде видима и достъпна само за \"Финансово разузнаване\" на ДАНС, Българската народна банка, Комисията за финансов надзор, звената за финансово разузнаване на други държави и юрисдикции, застрахователи със седалище в България, които са получили лиценз, лизинговите дружества, инвестиционните посредници, нотариусите и редица други посредници в бизнес, но само ако са техни клиенти. Причината е, че според Закона за мерките срещу изпирането на пари те са длъжни извършват проверки на дружествата и участниците в сделки, като част от мерките срещу прането на пари.", "date": "2018.09.11", "title": "Държавата и бизнесът са все по-близо до осветляване на собствениците на офшорни фирми"}
{"url": "https://www.dnevnik.bg/sport/2018/09/11/3309169_la_liga_poiska_oficialno_machut_barselona_-_jirona_da/", "text": "Ръководството на испанското първенство Ла Лига отправи официално искане за провеждането на мач извън пределите на Испания за пръв път в историята. Ла Лига иска позволението на Кралската футболна федерация на Испания (RFEF) срещата от 21-ия кръг на първенството между  \"Барселона\" и \"Жирона\"  да се играе на стадион \"Хард рок\" в Маями. Датата, за която е насрочена срещата, е 26 януари, а Ла Лига предлага тя да се проведе в 20.45 часа испанско време (14.45 часа местно време). Писмото е подписано от президентите на двата футболни клуба Хосеп Мария Бартомеу и Делфи Хели, както и от ръководителя на Ла Лига Хавиер Тебас. Молбата им е изпратена до RFEF в понеделник вечерта. \"След успешни преговори с двата тима и съгласието им преминаваме към следващата стъпка, а тя е съгласието на отговорните органи\", обясниха от Ла Лига. Ла Лига се готви да \"изнесе\" по един мач на сезон в САЩ, Канада или Мексико след договор за 15 години с компанията Relevent. Асоциацията на футболистите осъди решението, като  изрази недоволство, че то е взето, без да се потърси мнението на играчите . През миналата седмица се появи информация, че  RFEF е против провеждане на мачовете в чужбина  въпреки съгласието на шампионите от \"Барселона\". Според федерацията \"изнасянето\" на мачове ще е в ущърб на Лигата и нарушава целостта на първенството. Футболната федерация изразява и несъгласието си, че сделката между Ла Лига и американската компания е сключена, без да се потърси мнението ѝ. За да може мачове от испанското първенство да се провеждат в чужбина, съгласието си трябва да дадат още Националният спортен съвет на Испания, както и Министерството на външните работи. \"В писмото подробно описваме всички аспекти за ползите от такъв мач. Освен това ще има компенсационна система за местните фенове, които притежават сезонен билет\", пише още в писмото на Ла Лига. \"Изнасянето\" на мачове  все още води до сериозни дискусии, след като  профсъюзът на играчите е против  пътуване до САЩ.  Ла Лига обаче обяви, че ще \"улеснява феновете да пътуват до Северна Америка\" . Мнението на футболистите В понеделник вечер ръководството на Ла Лига се срещна с  Асоциацията на испанските футболисти (AFE) , за да се обсъди \"изнасянето на мачове\". По време на обсъждането от AFE са изразили отново своето безпокойство. \"Играчите чрез своята асоциация ще бъдат тези, които ще вземат окончателно решение за мача и дали той да се проведе в САЩ\", гласи изявлението на AFE. Профсъюзът поиска доклад за плановете на Ла Лига и компанията, която промотира мачовете в Северна Америка. Той ще бъде разпространен до всички капитани, които да запознаят съотборниците си. През август имаше среща на всички капитани от тимовете в Ла Лига. Те обсъдиха въпроса с президента на Ла Лига Давид Агансо. След срещата стана ясно, че не е изключено подобни мачове да бъдат бойкотирани от играчите.", "date": "2018.09.11", "title": "Ла Лига поиска официално мачът \"Барселона\" - \"Жирона\" да се играе в Маями"}
{"url": "https://www.dnevnik.bg/detski_dnevnik/2018/09/11/3309210_bogata_detska_programa_na_kvartal_festival_v_sofiia/", "text": "Разнообразна и богата програма очаква този уикенд децата на  \"КвАРТал фестивал\" , който ще се проведе по улиците на карето ул. \"Раковска\", бул. \"Мария Луиза\", бул. \"Дондуков\" и бул. \"Сливница\", съобщиха организаторите от творчески колектив \"квАРТал\". Работилници по роботика и програмиране, танци, песни, игри и театрални инициативи са подготвени и за малките, и за големите деца. (ул. \"Поп Богомил\" 47)  - детски празник в духа на българските традиции. Ще оживеят обичаи и мелодии от фолклорния ритуал за дъжд \"Пеперуда\". Ще е отворено и ателие за изработване на кукли в народни носии. 10:30 - 10:45 ч - Откриване на празника 10:45 - 11:15 ч - Пресъздаване на обредния ритуал за дъжд \"Пеперуда\". Деца от театралната и от музикалната школа към Къщи за четящи хлапета ще покажат с танц, песен и хореографски съчетания обичая, с който старите българи измолвали дъжд от обожествяваната природа. Ще продължим с народни песни в изпълнение на деца от нашите школи. 11:30 - 11:45 ч - Куклена драматизация по народни мотиви 12:00 - 13:00 ч - Ателие за изработване на кукли в народни носии от дървени лъжици (подходящо за деца над 2 г.)  (открито пространство пред книжарница ОНИ на ул. \"Бачо Киро\" 36, ъгъла с ул. \"Цар Симеон\") 11 - 18 ч. Рисуване с оригинална индийска къна/Henna Tattoo/Да напишем своето име на глаголица 13 – 14 ч. Изработка на разделител за книга чрез РЕпродукция на картина на Хуан Миро и материали за РЕциклиране 14.30 – 15.30 ч. Да направим РЕпродукция на картина на Хуан Миро чрез техника КОЛАЖ и материали за РЕциклиране 16 ч. - 17 ч. Изработка на разделител за книга чрез РЕпродукция на картина на Хуан Миро и материали за РЕциклиране 11 - 18 ч. Рисуване с оригинална индийска къна/Henna Tattoo/Да напишем своето име на глаголица 11 - 12 ч. Изработка на разделител за книга чрез РЕпродукция на произведение на Хуан Миро и материали за РЕциклиране 12.30 - 13.30 ч. Изработване на закачлива Щипка 14 - 15 ч. Изработване на моливник от материали за РЕциклиране с мотиви РЕпродукция картина на Хуан Миро 15.30 - 16.30 ч. Да си изработим корица за \"Книга за спомени\" от материали за РЕциклиране 17 ч. - 18 ч. Да си оцветим мандала 11 - 18 ч. Рисуване с оригинална индийска къна/Henna Tattoo/Да напишем своето име на глаголица 11.30 - 12.30 ч. Изработване на моливник от материали за РЕциклиране с мотиви РЕпродукция картина на Хуан Миро 13.30 ч. - 14.30 ч. Изработка на разделител за книга чрез РЕпродукция на произведение на Хуан Миро и материали за РЕциклиране 15 ч. - 16 ч. Да направим РЕпродукция на картина на Хуан Миро чрез техника колаж и материали за РЕциклиране 16.30 ч. - 17.30 ч. Да си оцветим мандала  (ул. \"Цар Симеон\" 48) На 15 септември: Детска работилничка \"Приказки от пластилин\" (пластилин, сготвен в тенджера, натурални аромати, игриви цветове, семенца и макарони). Отворено от 10 до 13 часа и от 15 до 18 часа. Вход - дарение  - ателие за ситопечат (ул. \"Цар Симеон\" 47) 11 - 14 Цианотипия за деца 15 - 17 Демонстрация ситопечат върху чорапи 18:30 - 19:30 Демонстрация ситопечат тениски 11 - 14 Цианотипия за деца 15 - 17 Демонстрация ситопечат върху чорапи 18:30 - 19:30 Демонстрация ситопечат тениски  (ул. \"Искър\" 4) 12 - 19 часа - SoKIDS camp: работилници по роботика и производство на енергия от чисти източници с Технократи; работилница с 3D принтери и скенер с Solidfill; литературно четене на книгите на 3 детски издателства; архитектурно предизвикателство \"Строежко\" с Muzeiko; Free Sofia School Fest - нестандартно, увлекателно и практично обучение на тема град разказвач 12 - 19 - SoKIDS camp: работилници по роботика и производство на енергия от чисти източници с Технократи; работилница с 3D принтери и скенер със Solidfill; литературно четене на книгите нa 3 детски издателства; работилница със Забавна Математика - Fun Mathematics 12 – 17 Детска графити работилница, организирана от 0511 14 - 18 FiveHigh организират уъркшоп по скейт за всички желаещи от 6- до 18-годишна възраст от 17 ч. - Детска архитектурна работилница: Градски изследователи Тематичен маршрут за деца, по време на който малчуганите с помощта на карта ще изследват скритите кътчета на квартала, търсейки отговорите на поредица от забавни въпроси и загадки (бул. \"Мария Луиза\" 84) 16 - 17 ч. Куклено-импровизационен моноспектакъл на Manuela Sarkissyan/Мануела Саркисян Кукломайстор: Лети Живкова (Lety - Mosaic of Memories). За деца над 6 години. Вход: дарение (ул. \"11 август\" 23, с вход от ул. \"Искър\") 11 - 14 Рисуване на открито и в самата галерия, която е на ул. \"11 август\" 23, с вход от ул. \"Искър\", под ръководство на Никибнка Климукова – арт педагог, изкуствовед 11 - 18 Рисуване на открито и в самата галерия, която е на под ръководство на Никилнка Климукова – арт педагог, изкуствовед (ул. \"Веслец\" 22) Премиера на образователната игра \"Цар на Историята\", дело на учениците от 19 СОУ \"Елин Пелин\" с подкрепата на Abordage (ул. \"Триадица\" 4) 11-13: Свежите Праскови - театрална комедийна група, под шапката на Introduce me Theater, в който актьорите импровизират на мига по зададен от публиката сюжет 15-17: Корпус по бързо гърмене - Да \"запалим\" децата и възрастните по науката. Научно-популярни експерименти с химични вещества; забавни опити и интересни теми (\"ЗОНА+\", ул. \"Бековски\" 10) 14 – 17: DADA’S \"Седни и /ми/почети\" 17 – 18: DADA’S \"С книги в автобуса\" 18:00 – 19:00: DАDА ЧЕТЕ с МАРТИН КОЛЕВ (Мартин Колев – автор на най-успешното градско фентъзи – \"Софийски магьосници\")  15 – 16:30: Dada’s Paper & Painting Workshop for Kids (Хартиено изкуство и рисуване с Веселка Николова) 17 – 18: DАDА чете с Делян Момчилов - вход свободен за всички събития  (ул. \"Цар Симеон\" 78)  12:30 Музикална работилница за деца \"Запознай се с пианото\" с Росица Казакова  (ЗОНА+ ул. \"Братя Миладинови\" 38) 18 ч. - \"Всички обичат сладолед\" - демонстрация и дегустация на кулинарно училище Amuse Bouchе; след демонстрацията ще има и дегустация", "date": "2018.09.11", "title": "Богата детска програма на \"КвАРТал фестивал\" в София"}
{"url": "https://www.dnevnik.bg/sport/2018/09/11/3309099_bulgariia_na_tri_svetovni_kak_borisov_nagleda/", "text": "Посещението във Варна премина като добре премислена пиар акция, в която централно място зае вицепрезидентът на волейболната федерация Любомир Ганев, подпомаган от министъра на спорта Красен Кралев. Волейболът традиционно е зона за президентите - още от времето на Георги Първанов, който редовно посещаваше мачове на националния отбор. След това Росен Плевнелиев също присъстваше в залата, а сега Румен Радев беше на двубоя срещу Финландия (3:0), с който във Варна се откри световното. Борисов от своя страна традиционно не посещава мачовете на волейболистите, като даде знак, че и сега в програмата му не е планирано да бъде на някой от мачовете във Варна. Въпреки това той улови мига от срещата си с националите. В 10.27 ч. автомобилът на министър-председателя Бойко Борисов пристига, а министърът на спорта Красен Кралев и вицепрезидентът на волейболната федерация Любомир Ганев се насочват към паркинга, за да посрещнат премиера. Борисов пристига в Двореца на културата и спорта във Варна за среща с националния отбор по волейбол, който се готви за поредната си тренировка в разгара на световното първенство. В следващите десетина минути премиерът се превръща в център на вниманието. Обграден от посрещачи, журналисти и охраната си, той влиза в залата. Там, подредени в редичка, го очакват всички от отбора - състезатели и треньорски щаб. Борисов се ръкува с всички, за да стигне до края, където следват няколко шеги с либерото Теодор Салпаров и прегръдка със селекционера Пламен Константинов. \"Елате насам, защото имаме една минута - да не ви бавим тренировката. Нали от 10 и половина имате тренировка, да не объркваме нищо\", казва Борисов и с жест привиква останалите по-далеч от него волейболисти. В този момент Ганев си проправя път и застава до Борисов. \"Момчета, виждате, първо лично премиерът дойде да ви мотивира допълнително. Не знам дали знаете, че ако не беше лично неговата намеса преди три години, когато казаха, че правителството ще плати таксата от 5 млн. долара на международната федерация, нямаше да имаме световно. Ако не бяха тези зали - и тази зала обновената, и новите зали, които се построиха в България, нямаше да имаме световно. Така че по-голяма мотивация от това няма какво да има\", казва вицепрезидентът на федерацията. \"Понеже вие можете да му подарите приятни емоции, а аз няма какво да му подаря... Г-н премиер, аз една скромна книга\", продължава Ганев и връчва на Борисов своята книга-фотоалбум, която е държал през цялото време. Тя е подписана с послание към министър-председателя: \"На моя приятел Бойко Борисов с пожелание да работи все така неуморно за доброто на България. За най-големия от най-високия.\" Следват ръкопляскания. Подаръците за Борисов продължават. \"И от нас с благодарност за помощта към нашия спорт и като цяло към спорта\", казва Константинов, докато му връчва топка с автографи. После и капитанът на волейболистите Виктор Йосифов връчва подарък на премиера. \"Добре, аз няма да ви бавя изобщо. Единственото което - вие сте си достатъчно мотивирани. Като се напълнят залите, надали аз мога да ви мотивирам или Кралев. Така че единственото, което искам, е... имайте предвид, че ви гледат деца, младежите, девойките. Ставате, без да искате, символи, пример за подражание и сте изключително важни. В момента три световни първенства правим едновременно. Помните колко хвалеха руснаците, че правят световно по футбол. Ние правим едновременно световно по волейбол, световно по художествена гимнастика и световно по гребане. Свърши световното по парашутизъм и европейското по мотокрос - в рамките на две седмици. Кралев се старае много. Знам, бил съм спортист, колко е важна концентрацията. Махаме се, желая ви успех\", казва Борисов към отбора и се насочи към изхода. Тогава Кралев го застига и казва: \"Една снимка с отбора да направим.\" Премиерът отвръща: \"Е, нали се снимахме. Добре, една снимка само да направим и тръгваме.\" Следва кратка суматоха как да се направи снимката, а Ганев предлага да се снима така, че да се хване залата. Снимката е направена, а Борисов тръгва с думите: \"Добре, айде още един път, да сте ми живи и здрави.\" Стигнал почти до рекламните пана, премиерът се обръща и оглежда залата. \"Много се израдва на залата супервайзърът от FIVB (международната федерация по волейбол), който дойде. Каза: \"Уникална зала, много хубава\", посочва Кралев пред Борисов. Премиерът се оглежда и казва: \"Виж каква хубава зала. Президентът хареса ли я.\" (Румен Радев присъства на мача на откриването при 3:0 срещу Финландия). Ганев отвръща: \"Не знам, не му дадохме думата да каже.\" \"Трябва да им покажете каква беше залата по време на БСП. Какво чудо беше отдолу\", заявява министър-председателят и продължава към изхода. \"Сега отивам в Бургас. Там каква зала става...\" Той получава покана да посети някой от мачовете на волейболистите във Варна, но дава знак, че програмата му е много натоварена и едва ли ще успее. След което излиза, последван от обкръжението си. В коридорите Борисов говори десетина минути пред журналисти. Там заяви, че  ще му е мъчно за подалите оставка министри, които отгледал от деца в партията . Каза също, че ако футболистите се класират за Евро 2020 и носят радост на хората,  държавата може да отдели стотина милиона за \"ново кокетно стадионче\" . Посещението на Борисов  напомни много за срещата му с български олимпийци по време на игрите в Лондон 2012 . Тогава премиерът обеща на волейбола зала \"Христо Ботев\".", "date": "2018.09.11", "title": "България на три световни, или как Борисов нагледа волейболистите"}
{"url": "https://www.dnevnik.bg/analizi/2018/09/11/3308961_neponosimost_i_neprimirimost_-_poklon_pred_georgi/", "text": "Този месец отбелязахме 40 години от убийство на Георги Марков, изчетохме и чухме доста неща за него. И ето на 8 септември БНТ излъчи нов, премиерен филм за Георги Марков – \"Чувство за непоносимост\" със сценарист Дочо Боджаков и режисьор Боя Харизанова. Отдавна зная, че талантливите филми и книги те зареждат с възторг и енергия така, както когато срещнеш обаятелен, искрен и интелигентен човек, който не е зает единствено с това да изтъква колко велик писател или режисьор е той. Поддаваш се на неговия чар и искаш да му отвърнеш със същото. Не само че не ти доскучава, (самоизтъкващото се величаене предизвиква най-вече скука, дори вече не и иронични забележки) а се наелектризираш и събираш всичките си позаспали и поразпръснати сили, за да бъдеш на неговото ниво. Защото виждаш искреност, дълбочина, загриженост за общото ни живеене, а не втораченост в славата, наградите, тиражите и т.н. Виждаш смисъл. А да откриваш смисъл днес е все едно да намираш бисер. След като изгледах \"Чувство за непоносимост\", спонтанно ми се прииска да напиша нещо за него. Защото филмът ме порази с дълбочината на разказа за личността на писателя, за неговото време и за нагнетяването у него на чувството за непоносимост към това време. Именно това нагнетяване на чувството за непоносимост се усеща в целия филм, именно това нагнетяване авторите са успели да втъкат във филма и убедително да го предадат на зрителя. Филмът ме удиви с високия професионализъм, изключително високия професионализъм, с който е направен. Удиви ме, защото сме отвикнали да виждаме това на нашите екрани. Свикнахме да гледаме претенциозни игрални и документални филми, които се заиграват с принизения вкус на публиката, самите те принизяват критериите, показват отсъствие на вкус, липса на стил. Гледахме доста филми за убийството на Георги Марков с детайлни подробности как е извършено, запознати сме с разследването на извършителите и поръчителите. Това също е важно и ценно, но когато не познаваме добре живота и личността на писателя, и дори, че именно мистериозната му смърт го прави интересен като личност. \"Чувство за непоносимост\" запълни тази празнота по блестящ начин като ни показа една изключително ярка личност. В началото на филма има един епизод, когато Георги Марков е арестуван и прекарва месец и половина в затворническа килия. Като се старае да го обработи и да го спечели за комунистическата кауза, следователят го пуска в отпуск за девети септември. Писателят попада на празничната манифестация, вижда безкрайно шествие от възторжено ликуващи хора и в съзнанието му настъпва прелом, нещо наистина се пречупва, той трескаво започва да си задава въпроси за смисъла на своите позиции, на своята съпротива на системата. Ни най-малко не обиква системата, но изпитва разочарование от тази ликуваща тълпа, която явно е доволна от живота си, явно не вижда нищо лошо в системата и няма никакво намерение да се съпротивлява, а точно обратното – стреми се единствено да се приспособи по-удобно. Тогава младият човек, който всъщност още не е писател, още не е издал книга, решава, че Този епизод породи в съзнанието ми асоциация с онази горестна въздишка с четири въпросителни на Левски –  И с още едни думи на Апостола от самия край на живота му, записани в протоколите от разпита му пред турската следствена комисия в София –   Подобна горест е изпитал Георги Марков в този ден, когато се е сблъскал с радостните лица на същия този народ, който е празнувал като освобождение установяването на тоталитаризма. Тогава е бил едва двадесет и две годишен и си казал, че няма смисъл да се погубва, а ще гледа само себе си, успеха си и интереса си. От този момент започва постепенното нагнетяване на чувството за непоносимост. Защото когато човек има съвест, тя е по силна дори от волята му. Компромисите, които прави Георги Марков, са само външни, само привидни, само блъф на играч, който става все по-опитен в блъфирането. От този момент започва борбата между желанието му да постигне успех и непоносимостта на цената, която трябва да плати за това. Тази вътрешна борба продължава много години, през които се оказва, че Есето \"Чувство за непоносимост\" от цикъла \"Задочни репортажи\" е изповедта за деня, в който Георги Марков взима решението да напусне България и тръгва. Прелялата капка е закритата премиера на пиесата му \"Аз бях Той ...влезе един от моите по-важни приятели. Той ме извика настрана и ме попита: – – – – – Филмът е изграден от спомени на негови приятели, роднини, колеги, които са го надживели с вече 40 години, но спомените им са живи и образни и те успяват да изградят у нас представа за него като човек. Талантът на авторите на филма се изразява в много аспекти – прецизното проследяване развитието на личността на писателя, широкия спектър от биографични факти, натрупването на чувството за непоносимост, но също и професионалния и пестелив подбор на спомените, които са включили. Няма нито една излишна дума. И всички те говорят със сдържаност, но и с любов за Георги Марков и това прави филма не само достоверно документален, но също дълбок, проникновен и нежен. Споделените спомени са съкровени и лични, остават в съзнанието ми дълго след края на филма и аз дописвам –  . Той заплаща с живота си своята непоносимост и непримиримост. Георги Марков е убит, но онзи следовател, който през 1951 г. се е опитвал да го обработва, е претърпял позорно поражение.", "date": "2018.09.11", "title": "Нeпоносимост и непримиримост - поклон пред Георги Марков"}
{"url": "https://www.dnevnik.bg/kultura/2018/09/11/3309231_destructive_creation_provedoha_akciia_v_strasburg/", "text": "Артистите от формация Destructive Creation проведоха акция в Страсбург срещу  готвените промени при авторското право , които предстои да се гласуват в Европейския парламент на 12 септември, съобщават артистите. Те сложиха знак \"Цензура\" на паметника на Гутенберг в града. \"Гутенберг е създал печатната машина, за да бъде знанието споделяно, а сега през 2018 се опитваме да го ограничим\", заявяват те в позицията си. Изразено недоволство имаше и от редица артисти от цял свят. Те припомнят, че новата Директива за авторското право в цифровия единен пазар, включваща спорните Член 11 и Член 13, изисква от интернет платформите да въведат автоматични филтри за съдържанието, което техните потребители качват. \"По този начин Член 13 прави  безпрецедентна крачка назад  в промяната на интернет – от отворена платформа за споделяне и иновации към автоматична система за следене и контрол над потребителите\", пишат те в позицията си. Член 13 вече веднъж беше гласуван в началото на юли и върнат за преразглеждане. Козметичните промени по текста обаче не удовлетвориха активистите от артистичната общност и бизнеса, чиито притеснения са свързани с опазване свободата на словото и изразяването. \"Основният проблем, посочван от противниците на Член 13, е, че автоматичните системи за филтриране не са способни на сложни решения относно правни казуси, рискувайки да подложат творчеството под заплаха. Така например под ударите му могат да попаднат пародии, ремикси, карикатури, както и така популярните в интернет миймове\", е позицията на Destructive Creation, които станаха известни с изрисуването на Паметника на съветската армия в София.", "date": "2018.09.11", "title": "Destructive Creation проведоха акция в Страсбург срещу промени при авторското право"}
{"url": "https://www.dnevnik.bg/bulgaria/2018/09/11/3309237_zaplatite_v_armiiata_shte_sa_po-visoki_za_natovareni/", "text": "Основните заплати в армията да са по-високи за по-натоварени длъжности, предвиждат промени в закона за отбраната, предложени за обществено обсъждане. В момента заплатите на военните се определят от присвоеното им военно звание и степента в обхвата на военното звание. Според военното министерство това не води до справедливо заплащане при служещи, които имат едно и също звание, но са на различни длъжности. Пример са бойните пилоти, военнослужещите във флота и водолазния състав, работещите с взривоопасни вещества и други. Идеята е месечното възнаграждение да зависи от заеманата длъжност, но и различните изисквания за заемането на длъжностите, свързани с образование и квалификацията, отговорността и тежестта на изпълняваните задачи – физическа и психическа и други. Това е съществен стимул за тези военнослужещи за по-качествено изпълнение на функционалните задължения и повишаване на квалификацията и образованието, пише в мотивите за промените. В проекта за промени няма подробности как и за кои специалисти ще се повишат заплатите. Това трябва да стане ясно с въвеждане на нов Класификатор за длъжностите за военнослужещите. Той трябва да бъде приет тази година, за да може от 2019 заплатите да се повишат. Предвидено е за съществуващите 21 звания да бъдат определени 99 длъжностни нива. Според доклада на военния министър Красимир Каракачанов към проекта с новата схема за плащане ще се подобри кариерното развитие на военнослужещите, ще се създадат ясни правила за преминаване на военнослужещите от една длъжност на друга и стимулиране на желанието им за развитие и изпълнение на военната служба. Според Каракачанов това ще доведе и до конкурентоспособност на пазара на труда и привличане на специалисти за приемане на военна служба. През май армията имаше недостиг от около 3000 войници, а от началото на годината до 1 юни б яха назначени едва 190 нови .", "date": "2018.09.11", "title": "Заплатите в армията ще са по-високи за натоварени длъжности и високо образование"}
{"url": "https://www.dnevnik.bg/sport/2018/09/11/3309119_fotogaleriia_purviiat_den_na_diego_maradona_nachelo_na/", "text": "Футболната легенда Диего Марадона направи първа тренировка начело на  . Аржентинецът поема втородивизионния отбор, връщайки се към треньорството. След световното първенство в Русия Марадона официално започна работа в  , където подписа за три години като председател на съвета на директорите.", "date": "2018.09.11", "title": "Фотогалерия: Първият ден на Диего Марадона начело на мексиканския \"Дорадос\""}
{"url": "https://www.dnevnik.bg/analizi/2018/09/11/3309171_bulgariia_-_strana_na_zrelishtata/", "text": "След безметежното лято политическият сезон започна с криминална серия, разнообразявана тук-там от лайфстайл, исторически възстановки и подновен интерес към богинята Бастет, която Людмила Живкова издирвала в Странджа. Вече половин месец новините започват с трагедията в Своге, търсят се виновни, разчопля се мъката на близките. Междувременно много хора се биха на пътя, а една кола дори внезапно потъна в строителен изкоп в \"Овча купел\". Откриха неизвестна никому фабрика за цигари в Карнобат, подгониха няколко известни на всички босове на сенчест бизнес, 17-и мъж уби жена си, а г-жа Иванчева отново и отново отчаяно показва на камерите окованите си ръце. С една дума: сезонът започва интересно, както подобава на всяко добро риалити. Ще кажете - ами не трябва ли медиите да ни информират за всякакви инциденти? Трябва, разбира се, да не сме тук Китай, та да крием лошите новини? България като криминална хроника Работата е там, че произшествията са напуснали жълтата хроника и напълно са изместили политическия дебат. Ще реформираме значи държавата по повод отделни случаи, а не въз основа на статистики, анализи, принципи. Разбира се, че трябва да се накажат виновните за лошия асфалт на фаталния завой при Своге, но не е ли ясно от години какво е състоянието на пътищата ни? Не знаем ли всички, че в самия принцип на обществените поръчки има нещо сбъркано? Само че конкретният случай сякаш измести интереса от подобни \"абстрактни\" теми и го насочи към оставките на министрите - един наистина достоен символичен акт, който обаче не решава структурния проблем. Много по-живописно е телевизиите да показват \"от мястото на събитието\" болта на мантинелата, отколкото да обсъждат законодателството. Разследванията срещу собственика на хотел \"Маринела\" Ветко Арабаджиев и алкохолния бос Миню Стайков звучат, разбира се, обнадеждаващо. Проблемът е, че обикновено при подобни събития \"интересен\" е само анонсът - после постепенно губим нишката и когато се стигне до съдебен процес (ако изобщо), вече всичко сме забравили. Оттук и умереният оптимизъм, с който се приема поредният полицейски спектакъл - някои наблюдатели смятат например, че акцията е един вид артилерийска подготовка за избора на бъдещия главен прокурор и затова бързо ще затихне в неопределеност, както обикновено. Аз пък напразно очаквам най-после да се приеме някакво законодателство, което да въведе по-строг контрол над местната власт, злоупотребяваща вече години с принципа на местно самоуправление. (Защото звучи сюрреалистично в едно градче като Карнобат кметът да не знае за незаконна фабрика за цигари.) Превръщането на българските градове във феодални владения е видно за всички ни, няма защо да чакаме поредния скандал, за да се задействаме. Но медийните възмущения явно се продават по-добре, пък и вероятно тия кметове са много удобни за властта. От дърветата не виждаме гората Разбирам желанието на опозиционните сили да критикуват управляващите - Нинова дори ги нарече убийци. По всеки криминален повод се надигат недоволства в стил \"така повече не може\", а когато има смърт, апокалиптичните настроения бързо стигат до кресчендо. Вероятно с подобни изблици е възможно да се свали правителството, но следващите управляващи едва ли ще се задържат дълго на власт, ако не заложат на сериозни управленски алтернативи, вместо на крайни емоции. Защото инциденти ще има и утре. Не би било лошо обществото да натиска управниците непрекъснато и предварващо, а не само когато криминалната хроника дава конкретен повод. Не би било лошо също така да получим закон, според който например едно физическо лице отговаря за всеки метър от пътищата, реагира на сигнали, ходи, проверява, а ако стане нещо - лежи. Струва ми се освен това, че не е добре страданието, гневът и отчаянието на отделни хора да се поставят в центъра на общественото внимание. Всички сме наясно, че в случай на нещастие трябва да изслушаме приятеля си, да го утешим. Но медийното раздухване на всеки пореден ужас подкопава доверието ни в държавата, която обитаваме. А ако не вярваме, че от тази територия става държава, никога няма да излезем на улицата, за да протестираме срещу властта. Ще ги чакаме да си подават оставки, а после да не ги приемат...", "date": "2018.09.11", "title": "България - страна на зрелищата"}
{"url": "https://www.dnevnik.bg/sport/2018/09/11/3309253_arena_burgas_shte_e_gotova_nai-rano_sled_edna_godina/", "text": "Зала \"Арена Бургас\" няма да бъде завършена в предвидените срокове. Планът беше новото спортно съоръжение да бъде готово до края на тази година. Това обаче ще се случи най-рано през септември 2019 г., стана ясно от инспекция на премиера Бойко Борисов. Министър-председателят посети строителния обект заедно с кмета на Бургас Димитър Николов, след като  по-рано през деня беше във Варна за среща с мъжкия национален отбор по волейбол . По време на инспекцията на \"Арена Бургас\" на премиера му беше казано, че \"изоставането е наваксано\" и \"при регулярно финансиране септември-октомври догодина залата трябва да е готова\". През ноември 2017 г. при  откриването на зала \"Асикс арена\"  в София Борисов заяви, че изграждането на \"Арена Бургас\" става \"приоритет в спортната инфраструктура\". \"Ударно ще достроим залата в Бургас\", заяви тогава премиерът. Няколко месеца по-рано спортният министър  Красен Кралев обяви, че е получил уверение , че залата ще бъде завършена до края на 2018 г.  Първоначалните разчети бяха, че цялостната инвестиция ще е за 38 милиона лева. Впоследствие обаче се оказа, че цената ще скочи до около 50 милиона. Oт спортното министерство обявиха, че се оказало, че \"има високи подпочвени води, а близостта до пътя довела до нуждата от изграждане на по-солидни подпорна стена и дренажна система, което променило целия проект\". Проектът за залата в Бургас започна през 2014 г., когато за изпълнител беше избран консорциум, в който беше свързваната с депутата Делян Пеевски фирма \"Водстрой 98\". През 2014 г. общината в града започна проекта с 5 милиона лева, отпуснати от кабинета на Пламен Орешарски по програмата за развитие на общините. По предварителни разчети с тези пари трябваше да се стигне до кота 0, а след това да се чака нова помощ от правителството. На следващата пролет кабинетът \"Орешарски\" падна и това не се случи. Впоследствие през 2016 г.  правителството пренасочи предвидените за ремонт на Зимния дворец 35 милиона лева за довършването на \"Арена Бургас\" . По-късно беше сключен договор с община Бургас и държавата придоби безвъзмездно терена и го апортира в капитала на държавната \"Академика 2011\" ЕАД, която стопанисва най-големите спортни бази в страната. От спортното министерство заявиха пред \"Дневник\" преди време, че още при прехвърлянето на тези 35 милиона лева към \"Арена Бургас\" в Министерския съвет е било обявено, че очакваната стойност за изграждането е около 50 милиона лева. \"Арена Бургас\" трябва да е първата зала в страната с лекоатлетическа писта, която покрива всички изисквания на международната федерация. Идеята беше България да кандидатства за европейско по лека атлетика в зала през 2019 г. Заради забавянето в изграждането погледите се насочиха към 2021 г., а сега целта е домакинство през 2023 г. Спортното съоръжение е разделено функционално на четири подобекта - основна зала за лека атлетика, хандбал, баскетбол, бойни спортове, волейбол и други с капацитет около 7000 души, малка зала с капацитет 1500 души, тренировъчна зала и открит етажен паркинг с 850 места.", "date": "2018.09.11", "title": "\"Арена Бургас\" ще е готова най-рано след една година"}
{"url": "https://www.dnevnik.bg/sviat/2018/09/11/3309270_talibanite_se_gotviat_za_novi_pregovori_sus_sasht/", "text": "Талибаните се готвят да изпратят делегация за нови мирни преговори с американски служители, предаде агенция \"Ройтерс\". Възможно е на срещата да бъде обсъдена евентуална размяна на затворници, посочва агенцията, като се позовава на двама участващи в процеса представители на талибаните. Според тях талибанските лидери са се срещнали, за да обсъдят състава на делегация от трима или четирима души и въпросите, по които ще се преговаря. \"Тази среща ще предопредели бъдещите преговори и ние ще преценим дали САЩ са сериозни и искрени при договарянето\", заяви единият представител. Делегация на талибаните се срещна през юли тази година в Доха с високопоставения служител на американския Държавен департамент Алис Уелс. Талибанската делегация на предстоящата среща ще бъде оглавена от ръководителя на разположеното в Катар политическо представителство на групировката Шер Мохамад Абас Станакзаи. / БТА", "date": "2018.09.11", "title": "Талибаните се готвят за нови преговори със САЩ"}
{"url": "https://www.dnevnik.bg/evropa/2018/09/11/3309235_es_triabva_da_priznae_greshkite_si_za_da_spre_vuzhoda/", "text": "Гръцкият премиер Алексис Ципрас заяви, че Европа може да се изправи пред екзистенциална криза заради национализма, освен ако не признае провала си в управлението на фискалната криза и ефективното справяне с притока на мигранти, предаде \"Ройтерс\". Икономиите подхраниха страха, расизма и изплуването на крайнодесните, каза Ципрас пред депутатите в Европейския парламент. \"Провалът на ЕС в това да даде демократични и ефективни отговори на съвременните предизвикателства ще доведе безвъзвратно до триумф на шовинизма и ще разпали националисткото съперничество\", заяви премиерът. По думите му това би превърнало Европа \"в един фрагментиран континент, континент без единство, без международна роля и без бъдеще\". Ципрас освен това критикува управлението на сигурността и каза, че то може да е подпомогнало увеличаването на подкрепата за крайнодесни партии. \"Досегашното управление на финансовата криза, на бежанската криза и на кризата на сигурността изкара наяве огромни недостатъци и противоречия\", подчерта премиерът. Той допълни, че когато други страни едностранно са нарушавали европейски решения и са издигали стени, ударената от кризата Гърция е устояла на \"сирените на омразата\". Ципрас призова прогресивните и проевропейски партии да обединят силите си срещу \"крайния\" неолиберализъм и крайнодесния популизъм на евроизборите догодина, предаде EurActiv. По думите му \"отровата на омразата и ксенофобията отново са станали видими в Европа, 70 години след трагедията на фашизма\". \"През 2015 г. бяхте уплашени от нас\", каза премиерът, имайки предвид последния път, когато говори в пленарната зала. Но \"истинската заплаха за Европа не са тези, които искат да я променят, а тези, които се борят да я разрушат\", допълни той. \"Много от вас смятаха, че няма да успеем, но Гърция успя, справихме се. Излязохме от ситуацията по-силни\", каза Ципрас, имайки предвид  края на продължилите осем години  спасителни програми. Той изтъкна, че правителството му е успяло да прокара реформи, които са позволили фискална консолидация и са запазили социалната защита. Въпреки икономическите проблеми, той отбеляза, че страната му е станала \"пример за солидарност\" по време на масовия приток на мигранти през 2015 г. Ципрас спомена и скорошната сделка за името на Македония, определяйки я като \"споразумение, което може да бъде модел за решаване на други въпроси в нашия регион\".", "date": "2018.09.11", "title": "ЕС трябва да признае грешките си, за да спре възхода на крайнодесните, каза Ципрас"}
{"url": "https://www.dnevnik.bg/evropa/evrofinansirane/oblasti/kultura/2018/09/11/3309261_regionalnata_biblioteka_v_dobrich_posveshtava_izlojba/", "text": "Регионалната библиотека \"Дора Габе\" в Добрич представя изложба, посветена на 130 години от рождението на Дора Габе и 78 години от връщането на Южна Добруджа към територията на България, съобщиха от ръководството на библиотеката. Изложбата е разположена в сградата й и може да бъде видяна до 28 септември. В експозицията са включени издания и фотографии, които отразяват участието и приноса на поетесата за освобождението на Южна Добруджа. Изложени са и нейни творби, посветени на района, а също и една от речите й с името \"Стига жестокости\", публикувана през 1930 г. По повод годишнината от връщането на Южна Добруджа през 1940 г. в изложбата са показани библиотечни документи, свързани със съдбата и борбите на местното население, а също и с подписването на Крайовския мирен договор. Фотографиите от фонда на библиотеката, свързани с посрещането на освободителните войски в Добрич, включват снимка с поетесите Дора Габе и Елисавета Багряна във военни униформи, копие на оригиналния Крайовски мирен договор и златната писалка, с която са очертани границите на Добруджа.", "date": "2018.09.11", "title": "Регионалната библиотека в Добрич посвещава изложба на Дора Габе"}
{"url": "https://www.dnevnik.bg/sviat/2018/09/11/3309282_napadnatiiat_krainodesen_kandidat_za_prezident_na/", "text": "Кандидатът на крайната десница за президент на Бразилия Жаир Болсонаро, който беше намушкан с нож по време на предизборен митинг миналата седмица, запазва преднината си, но рейтингът му не се е повишил след инцидента, показа ново проучване на агенция \"Датафоля\", публикувано вчера от телевизия \"Глобо\" и в. \"Фоля де Сао Пауло\" и цитирано от агенция \"Ройтерс\". Според проучването - първото след  нападението срещу Болсонаро , което едва не завърши фатално, той печели 24% потенциални гласове спрямо 22% миналия месец. Левият кандидат Сиро Гомес се е изкачил на второ място, получавайки 13% спрямо предишните 10 на сто. Атаката срещу Болсонаро усложни още повече най-непредсказуемите избори в Бразилия от три десетилетия, след като съдът забрани участието на най-популярния политик, намиращия се в затвора бивш президент  Луиз Инасио Лула да Силва. На вероятния балотаж Болсонаро би бил наравно с Фернандо Хадад, който се очаква днес официално да бъде обявен за кандидат от Партията на трудещите се на мястото на Лула да Силва, но би загубил с много пред останалите си съперници. Хадад получава 9 процента от потенциалните гласове, спрямо 4 процента в предишното проучване на \"Датафоля\". Екоактивистката Марина Силва е слязла от второ на трето място с 11 процента от потенциалните гласове, отбелязвайки спад с 5 пункта, а десноцентристкият кандидат Жералдо Алкмин, подкрепян от бизнеса, е регистрирал 10 процента подкрепа спрямо 9 на сто миналия месец. Кандидатурата на Хадад ще бъде обявена днес пред централата на федералната полиция в Куритиба, където Лула от април излежава 12-годишна присъда за корупция, съобщиха източници от Партията на трудещите се. Писмото на Лула да Силва, в което той дава благословията си за Хадад, ще бъде прочетено пред привържениците му, които издигнаха палатков лагер пред сградата в продължение на пет месеца в знак на протест. Лула и Хадад са се срещнали вчера в затворническата килия на бившия президент, за да съставят писмото. /БТА", "date": "2018.09.11", "title": "Нападнатият крайнодесен кандидат за президент на Бразилия запазва преднината си"}
{"url": "https://www.dnevnik.bg/sport/2018/09/11/3309373_saimun_ieits_uvelichi_predninata_si_vuv_vueltata_sled/", "text": "Британецът Саймън Йейтс запази лидерската червена фланелка в  Обиколката на Испания  след индивидуалното бягане по часовник в 16-ия етап на състезанието. Колоездачът на \"Мичълтън Скот\" завърши на 13-о място, но въпреки това увеличи аванса си спрямо досегашните си преследвачи Алехандро Валверде, Найро Кинтана и Мигел Анхел Лопес. Носителят на червеното трико стартира деня с преднина от 26 секунди и го завърши с 33 пред 38-годишния ветеран. Победата в етапа с дължина от 32 км между Сантияна дел Мар и Торелавега грабна Роън Денис. Австралиецът от ВМС беше най-бърз и записа време 37:57 минути със средна скорост 50.59 км/ч. Денис доказа, че е най-добрият колоездач в тази дисциплина във Вуелтата, след като  спечели и първия етап в Малага . Втори и трети в часовника завършиха съответно Джоуи Роскопф (ВМС) и Джонатан Кастровехо (\"Скай\"), които изостанаха с 50 секунди. За Денис победата е 25-а в кариерата и шеста през сезона. Австралиецът вече има четири успеха в часовници в големи обиколки. Много по-интересна беше битката за червената фланелка, където шестима колоездачи започнаха деня, събрани в по-малко от две минути. Скок спрямо предишните си позиции направиха Стивън Краусвайк (\"Лото Йъмбо\") и Енрик Мас (\"Куикстеп\"), които се изкачиха съответно с две и една позиции до третото и петото място. Краусвайк направи много силен часовник и завърши четвърти в етапа само на 51 секунди зад Денис, докато младият испанец Мас беше шести (+1.03). Колумбийците Найро Кинтана и Мигел Анхел Лопес загубиха места спрямо останалите си съперници. След 16 етапа в състезанието води Йейтс с 33 секунди пред Валверде и 52 пред Краусвайк. Кинтана е четвърти на 1.15 минути, а Мас на 1.30. Мигел Анхел Лопес загуби две позиции и е шести на 1.34 минути, а  Тибо Пино  е далеч по-назад – на 2.53 минути зад Йейтс. В Топ 10 са още Йон Исагире (+3.04), Ригоберто Уран (+3.15) и Тони Галопен (+4.43). В сряда предстои 17-ият етап. Той е с дължина 157 километра и е в Страната на баските. Етапът включва шест изкачвания (четири от трета, две от втора и едно от първа категория). Последното от тях е на новата височина Балкон де Биская (7.3 км дължина със среден наклон 9.7% и максимален 24%).", "date": "2018.09.11", "title": "Саймън Йейтс увеличи преднината си във Вуелтата след индивидуалния часовник"}
{"url": "https://www.dnevnik.bg/sviat/2018/09/11/3309276_budeshteto_na_siriia_e_svetlo_samo_v_propagandata_na/", "text": "Песни огласят въздуха с връщането на сирийските деца в тяхното училище в Ялда, предградие на Дамаск: \"С душата си, с кръвта си защитаваме Асад!\" Отново и отново лозунгът е фанатично излияние за Башар ал Асад, сирийския президент. Присъстват местни първенци, също и сирийски войници и група чужди журналисти, докарани от Москва за случая от руското министерство на отбраната. Посланието: Мирът се завърна. Въпреки това има руски снайперисти, разположени на покрива на разрушена сграда, които са нащрек. Ислямистка милиция контролираше града до март. Тогава сирийските правителствени сили и руските войски атакуваха. Подкрепяните от Саудитска Арабия бунтовници загубиха всичките си позиции около Дамаск. Сега Асад отново управлява Ялда, а заедно с него и режима, от който мнозина сирийци искаха да се отърват през 2011 г. Този опит прерасна в гражданска война, която досега отне живота на повече от 400 хил. души и накара милиони да избягат. Сега изглежда много по-безопасно за някого да изрази любовта си към новия стар ръководител Асад. Така ли изглежда освобождението? Училището е ремонтирано. Вътре работник нанася последен слой шпакловка по стените. През този месец сирийското правителство очаква четири милиона момичета и момчета да се върнат в училище, включително един милион деца, върнали се от бежанските лагери. Руската армия дари пратка с дървен материал за училището. На военния камион е написано: \"Помощ от Русия за Сирия\", а приветливи офицери позволяват на децата да играят върху купчината дървесина. Военната полиция си прави снимки за спомен с младите сирийци. Тук се връщат бежанци от съседен Ливан. Сирийската държава иска да покаже, че е готова да ги приеме. Доктори чакат, група младежи приветстват командващите, а руснаците регулират движението. Завърналите се носят националното знаме. Семействата правят символична стъпка от автобуса, докосвайки отново сирийската земя. Близо милион сирийци избягаха в Ливан. Животът там беше по-мизерен от другаде и почти никаква помощ не стигаше до тях. Затова готовността им да се върнат е по-голяма, отколкото на бежанците в други страни. Ден след това събитие руската армия искаше да покаже на международната преса посрещането на завръщащи се на граничния пункт с Йордания. Но никакъв автобус не се появи. \"Победата ще е пълна, на първо място, когато всички бежанци се върнат у дома от чужбина\", заявява Хюсеин Махлюф, сирийският министър на местното управление и околната среда. Но какво всъщност очаква завърналите се? Светлото и розово бъдеще го има само в пропагандата на Асад. Част от нея изглежда като болна фантазия. \"Марота сити\" например е проект за развитие в югозападната част на столицата. Рекламен филм, направен с компютърна анимация, показва футуристични многоетажни сгради с луксозни апартаменти, търговски център, плувни басейни и обширни паркове. Това прилича на строителен проект от типа на тези, които някой може да види в бляскавия Дубай. В Дамаск предвиждат един ден \"Марота сити\" да бъде дом за 60 хил. души. Но всъщност проектът служи да обезопаси сирийската столица за сметка на местните жители. Тези хора от гледна точка на президентството са се показали като нелоялни и трябва да се изселят. \"Марота сити\" ще бъде издигнат в квартал Басатин ал Раси, район, който се присъедини към опозицията, когато избухна бунтът. Година по-късно той бе завладян от правителствените сили. Заради тази нелоялност сега Асад настоява за отмъщение. Междувременно старите сгради на Басатин ал Раси се изравняват със земята. При всички случаи жителите на контролираните по-рано от бунтовниците райони са заплашени от конфискация. Т. нар.  \"Закон 10\", който Асад подписа през май , е символ на това, давайки на правителството правомощия да посочва зоните за развитие. Собствениците трябва да докажат, че имотът им принадлежи - нещо, което бежанците едва ли ще могат да направят. Така те могат да загубят цялото си имущество. Инвеститорите в такива зони, напротив, принадлежат към икономическия елит сред лоялистите на Асад. Рами Махлюф, братовчед на президента и вероятно най-богатият човек в Сирия, има дял в \"Марота сити\". В миналото правителството в Дамаск строеше цели градски квартали и ги заселваше с лоялни към режима хора, често от средите на армията. За четири дни служители от руското министерство на отбраната разведоха група чужди журналисти с автобуси из Сирия, показвайки им точно това, което искаха да бъде видяно - примери за новото начало на Сирия. Генерал-майор Игор Конашенков, говорител на министерството, не спира да повтаря колко по-сигурна е станала обстановката в Сирия. Но на влизане в Хомс разговорите в автобуса изведнъж стихват. Центърът на третия по големина град в Сирия е все още в руини, две години след края на сраженията. Артилерийските снаряди и въздушните атаки направиха от града купчина развалини. Накъдето и да погледнеш, фасадите на сградите са надупчени от бомбардировките. Бетонни плочи висят като парцали. Въпреки това хората трябва да продължат живота си в този апокалиптичен пейзаж и тази вечер е новото откриване на традиционния пазар под ударите на барабани и фанфарите на тромпети. Губернаторът Ал Бараси е начело на парада, който минава покрай магазини за козметика, слънчеви очила и дрехи. По всяка вероятност руските офицери с грубия си реализъм са прави: оцеляването е по-добро от смъртта, а лошият мир е по-добър войната. Но подобрението е далеч от усещането за благополучие. Колко дълго хората в разрушените сирийски градове ще се задържат, преди да потърсят по-добър живот другаде? /БТА", "date": "2018.09.11", "title": "Бъдещето на Сирия е светло само според Асад"}
{"url": "https://www.dnevnik.bg/evropa/2018/09/11/3308947_idva_li_kraiat_na_politicheskata_harmoniia_v_shveciia/", "text": "Преди изборите се наслушахме на всякакви спекулации - най-вече от страна на международните медии, които твърдяха, че дяснопопулистките \"Шведски демократи\" ще вземат 1/4 от гласовете и ще станат първа сила в парламента. Някои дори ги виждаха в новото правителство. Вярно е, че крайнодесните  постигнаха добър резултат , но техните 17 процента не са онзи голям пробив, който бе очакван от самите тях. От десетилетия в Швеция действа един политически модел, при който в управлението се редуват ту лявоцентристкият блок, ту десните партии - през последните години с лек превес на социалдемократите. Това негласно споразумение помежду им често водеше до правителства на малцинството, толерирани от съответно другата страна, за което управляващите си плащаха с известни компромиси в законодателно отношение. Резултатът от всичко това беше една политика на консенсуса, която неизменно се стремеше към хармония – а този модел невинаги допадаше на всички избиратели. Холандският пример Възходът на крайнодесните \"Шведски демократи\"  обаче сега ще принуди утвърдените дясно- и лявоцентристки партии да търсят още повече сходства - за нуждите на възможна нова политическа констелация в центъра. Те биха могли да заимстват от опита на Холандия, където след относително доброто представяне на десния популист Геерт Вилдерс на миналогодишните избори беше възникнала подобна ситуация. Цели осем месеца трябваше да минат, преди в Хага да бъде съставено новото дясноцентристко правителство. Холандците успяха да изолират Вилдерс и като не го допуснаха до управлението на страната, силно ограничиха ролята, която той играе в холандската политика. Днес той е безгласна буква - дългогодишната политика по изолирането му даде очевидни резултати, макар че в крайнодясното политическо пространство междувременно се появиха нови лица и формации. Този пример може да покаже на Стокхолм, че е възможно утвърдените политически модели да бъдат разчупени и на тяхно място да бъдат създадени нови коалиции, които в по-голяма степен да отговарят и на волята на избирателите, отколкото редуването на едни и същи партии във властта. Всички утвърдени партии декларираха преди изборите, че няма да правят никакви договорки, нито ще сключват съюзи с \"Шведските демократи\". През последните седмици някои от по-малките партии бяха започнали да кокетничат с тази идея. Големите партии обаче трябва да ги предупредят, че подобни експерименти са опасни. Не бива да се забравя и това, че на тези избори 83% от шведите не подкрепиха десните популисти. Те обаче явно влияят на част от общественото мнение - особено в определени социални среди. От утвърдените партии сега зависи това влияние да не се разраства. Вярно е, че за проблемите около миграцията в Швеция и за грешките от миналото трябва да се говори открито - страната се нуждае например от повече полицаи и учители, както и от друг тип интеграционна политика. Но на шведите трябва също така да бъде напомнено, че независимо от някои основателни техни тревоги те продължават да живеят в една от най-проспериращите и сигурни страни в света. Част от успеха на ръководителя на популистите Джими Окесон несъмнено се дължи на умението му за публични изяви. Със своя вид на преуспяващ адвокат той несъмнено би спечелил симпатиите на всяка тъща. Облеклото му е подчертано изискано, усмивката му – подкупваща, а приказките станаха междувременно толкова умерени, че много шведи изобщо не го възприемат като крайно десен или опасен политик. Най-нормална политическа партия? Окесон успя да направи така, че партията му да изглежда като най-нормално политическо движение. \"Шведските демократи\" обаче са свързани с неонацистките среди – кафявото им минало може да се проследи назад до 80-те години на миналия век. Още по онова време те неизменно се движеха в крайнодесния спектър на шведската политическа сцена. Окесон отрича, че идеологията на партията му е расистка или антиислямска, но е достатъчно да припомним някои негови цитати от недалечното минало, за да се уверим в противното. По-късно от някои други европейски страни Швеция все пак беше споходена от вълната на национализъм и от новата политика на идентичността, която се обявява срещу чужденците и Европа и която издига лозунга \"Швеция на първо място\". Подобни развития има например в Унгария, Полша или Италия. \"Шведските демократи\" обаче са в пълен дисонанс с утвърдената политическа култура на страната, залагаща на хармонията и умереността. Отсега е ясно, че битките в шведския парламент ще стават все по-ожесточени и безпощадни. Затова утвърдените партии ще трябва да напуснат своята \"комфортна\" политическа среда и да се захванат активно с проблемите, които карат хората да се страхуват и тревожат. Ако те не намерят пътя към едно ново мислене и не променят политическия си стил, възходът на крайнодесните популисти може да се окаже необратим процес.", "date": "2018.09.11", "title": "Идва ли краят на политическата хармония в Швеция"}
{"url": "https://www.dnevnik.bg/biznes/2018/09/11/3309374_ot_1_oktomvri_shte_zapochne_prekratiavaneto_na_plajni/", "text": "Процедура по прекратяване на договори за концесии и наем на плажове започва от 1 октомври заради установени системни нарушения. Това обяви министърът на туризма Николина Ангелкова в Бургас, след като проведе работна среща с контролните органи, туристическия бранш и местната власт преди края на летния сезон. Сред плажовете с нарушения са \"Бяла-централен-3\", \"Равда-НДК\", \"Слънчев бряг–централен\", \"Елените-1\", \"Шкорпиловци-централен\", \"Градина-централен-1\" и \"Обзор-юг\", уточни министърът, цитирана от пресцентъра си, и добави, че има още потенциални кандидати за прекратяване на договорите за концесии или наем, но ще се изчака краят на септември, за да се види дали нарушенията, които са установени, са отстранени. В противен случай и те ще бъдат предложени за прекратяване. Причините са основно липса на спасители, нарушения е имало и за надвишаване на търговската площ, одобрена от схемите за разполагане на преместваеми обекти – обща или допълнителна. Установяваме това след специализирано измерване и ако има повторяемост на нарушението, предлагаме за прекратяване, обясни Ангелкова. Общо наложените неустойки и глоби по договори с наематели и концесионери на плажове за тази година възлизат на около 450 хил. лева. От думите на Ангелкова се разбира, че процедурите от 1 октомври ще са за тези фирми, при които са открити две поредни нарушения. Тя добавя още, че в промените в Закона за устройството на Черноморското крайбрежие (ЗУЧК) се предвиждат допълнителни санкции по отношение на неохраняемите плажове. Едно от честите нарушения, които това лято експертите са откривали, е че именно на неохраняеми плажове се разполагат нерегламентирани търговски обекти и се правят опити да се извършва незаконна търговска дейност. Надяваме се, че с промените и чрез по-строгите санкции това ще бъде спряно, каза министър Ангелкова. Тя обаче подчерта, че като цяло нарушенията през летния сезон намаляват. \"Хубавото е, че с всяка година представителите на туристическия бранш стават по-отговорни. Според нея извършените проверки съвместно с НАП и Регионалната здравна инспекция са дали добри резултати.", "date": "2018.09.11", "title": "От 1 октомври ще започне прекратяването на плажни концесии"}
{"url": "https://www.dnevnik.bg/sport/2018/09/11/3309383_fotogaleriia_otkrivaneto_na_svetovnoto_purvenstvo_po/", "text": "Със стилна церемония в \"Арена Армеец\" беше открито  , на което България е домакин за трети път. След 1969 и 1987 г. страната отново приема елита на художествената гимнастика.", "date": "2018.09.11", "title": "Фотогалерия: Откриването на световното първенство по художествена гимнастика"}
{"url": "https://www.dnevnik.bg/sport/2018/09/11/3309389_borislav_mihailov_i_prezidentut_na_germanskiia/", "text": "Борислав Михайлов проведе работна среща с президента на  Германския футболен съюз (DFB)  Райнард Гриндел, съобщиха от пресслужбата на българската централа. Двамата ръководители са обсъдили детайлно възможностите за сътрудничество между федерациите. \"Михайлов и Гриндел изразиха увереност, че бъдещите съвместни проекти ще бъдат от полза и на двата съюза\". Още в началото на годината Гриндел обяви готовността си за обучение на български треньори и съдии в Германия и за генералната обмяна на таланти между двете държави. Президентът на DFB беше в страната за  Конгреса на Българския футболен съюз, когато Борислав Михайлов беше преизбран  за четвърти мандат. Освен като ръководители на съответните федерации, Михайлов и Гриндел са колеги и в Изпълнителния комитет на УЕФА. Гриндел е разгледал и новата Национална футболна база \"Бояна\", като е изразил силното си впечатление от Дома на футбола в София, съобщиха от БФС.", "date": "2018.09.11", "title": "Борислав Михайлов и президентът на Германския футболен съюз обсъдиха бъдещо партньорство"}
{"url": "https://www.dnevnik.bg/photos/2018/09/11/3309396_snimka_na_denia_ministur_i_poslanik_na_terena/", "text": "Министърът на отбраната Красимир Каракачанов и началникът на отбраната генерал Андрей Боцев присъстваха на приятелската футболна среща между отборите на Националната гвардейска част и Кралските военновъздушни сили на Обединеното кралство \"Икарус\". Мачът се проведе на Националния стадион \"Васил Левски\". ", "date": "2018.09.11", "title": "Снимка на деня: Министър и посланик на терена"}
{"url": "https://www.dnevnik.bg/photos/2018/09/11/3308929_fotogaleriia_svetovnite_snimki_na_denia_-_11_septemvri/", "text": "Покрит от пчелите, Табук, Саудитска Арабия.", "date": "2018.09.11", "title": "Фотогалерия: Световните снимки на деня - 11 септември 2018 г."}
{"url": "https://www.dnevnik.bg/sport/2018/09/11/3309391_bulgarskite_gimnastichki_ostanaha_bez_medali_na_topka/", "text": "България остана без медали на първите два уреда, в които се проведоха финали на  световното първенство по художествена гимнастика . Катрин Тасева, Невяна Владинова и Боряна Калейн, които участваха в разпределението на отличията на обръч и топка, не успяха да се справят с конкуренцията. Калейн беше най-напред от българките – четвърта на обръч. На същия уред Тасева беше седма. Във финала на топка играха Владинова и Тасева, които обаче допуснаха сериозни грешки и се наредиха съответно седма и осма. Над всички в двата финала бяха от Русия, които взеха два златни, един сребърен и един бронзов медал. И двете титли грабна Дина Аверина. Невяна Владинова откри с първи номер като получи оценка 19.100. Тя не успя да повтори класирането си от Пезаро, когато беше трета на топка. Веднага след Владинова в програмата беше Катрин Тасева, която обаче не се представи на ниво и два пъти изпусна топката. Това ѝ донесе наказание и ниска оценка за трудност (едва 9.900), като в крайна сметка остана с едва 17.600. Златото отиде в Дина Аверина, която направи много силно съчетание и получи оценка 20.300. След нея се нареди сънародничката ѝ Александра Солдатова, която получи оценка 20.200. Бронзовото отличие на топка взе италианката Александра Агруджуркулезе. Тя изпревари сънародничката си Милена Балдасари. Златният медал в съчетанието на обръч спечели рускинята Дина Аверина. Световната шампионка от Пезаро получи оценка от 20.850 и нямаше конкуренция на коронния си уред. Рускинята получи оценка 11.700 за трудност и допусна съвсем лека неточност. Сестрата близначка на Дина, Арина Аверина се класира трета (19.700), а между тях се вклини представителката на Израел Линой Ашрам с оценка 20.000. Калейн имаше трета оценка за трудност 11.100, но получи седем десети наказание за грешка. В крайна сметка дебютантката на световни финали завърши с 19.550. Тасева остана предпоследна на обръч с оценка 18.350, като в края на съчетанието си си подхвърли лошо уреда. Във финала на обръч участваха още Никол Зеликман (Израел), италианката Милена Балдасари и представителката на Украйна Влада Николченко. Програмата от световното първенство продължава в сряда с квалификацията на лента.", "date": "2018.09.11", "title": "Българските гимнастички останаха без медали във финалите на топка и обръч"}
{"url": "https://www.dnevnik.bg/sviat/2018/09/11/3309415_vlastite_prizovaha_jitelite_na_hanoi_da_ne_iadat/", "text": "Властите на виетнамската столица Ханой призоваха жителите да престанат да ядат блюда с кучешко месо, защото това вреди на имиджа на града. Същевременно неподходящото отглеждане и клане на тези животни може да доведе до разпространението на бяс, предупредиха също властите на Ханой, предаде Асошиейтед прес, цитирана от БТА. За много виетнамци кучешкото месо е деликатес и се смята, че то прави хората по-енергични и жилави. Но в изявление, публикувано в сайта на градската управа, заместник-кметът на Ханой Нгуен Ван Су казва, че клането и консумирането на кучешко и на котешко месо може да смути или разстрои чужденците и да има негативно въздействие върху имиджа на една цивилизована и модерна столица. Заместник-кметът е инструктирал местните власти да запознаят хората с рисковете от бяс при отглеждане на кучета и на котки заради месото.", "date": "2018.09.11", "title": "Властите призоваха жителите на Ханой да не ядат кучешко"}
{"url": "https://www.dnevnik.bg/sport/2018/09/11/3309424_ispaniia_si_ustroi_golova_fiesta_pri_razgrom_sreshtu/", "text": "Испанският национален отбор постигна зрелищна и паметна победа срещу Хърватия. В Елче \"фурия роха\" стигна до разгром при 6:0 срещу сребърния медалист от световното първенство това лято. Головете вкараха Саул Нигес, Марко Асенсио, Родриго, Серхио Рамос и Иско, а едно попадение беше записано като автогол на вратаря Ловре Калинич. Това е втора победа от два мача за Испания под ръководството на новия селекционер Луис Енрике. Преди дни  иберийците се наложиха с 2:1 срещу Англия на \"Уембли\" . С успеха си испанците са начело с шест точки в групата, а англичаните и хърватите са без точки, но са имали по един мач. В приятелска среща Англия победи с 1:0 Швейцария с гол на Маркъс Рашфорд през второто полувреме.  Хърватите започнаха по-дейно мача и създадоха добри положения, от които обаче не се възползваха. Испания излезе напред в 24-ата минута след продължителна атака. Футболистите на Енрике задържаха топката в свое владение в продължение на 68 секунди и след 19 подавания Саул с глава засече центриране на Карвахал. Само за две минути Асенсио се оказа в центъра на вниманието и увеличи преднината на отбора. В 33-ата минута испанците се възползваха от грешка в защитата на съперника и Асенсио с далечен удар удвои. Секунди след това той стреля силно от далеч, топката срещна гредата, удари се в тялото на Калинич и влезе във вратата му, заради което попадението беше записано като автогол на стража. След почивката испанците продължиха на висока скорост. В 49-ата минута Родриго беше изведен сам срещу Калинич и го преодоля. По-късно Рамос засече с глава центриране на Асенсио от ъглов удар. Асенсио направи още една асистенция - в 70-ата минута той подаде на Иско, който с хубав удар в наказателното поле вкара шестия гол.", "date": "2018.09.11", "title": "Испания си устрои голова фиеста при разгром срещу Хърватия"}
