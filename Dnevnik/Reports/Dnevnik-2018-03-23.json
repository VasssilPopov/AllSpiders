{"url": "https://www.dnevnik.bg/sport/2018/03/23/3152134_srivut_na_djokovich_produlji_s_ranno_otpadane_v_maiami/", "text": "Новак Джокович допусна ново ранно отпадане - този път в турнира от сериите \"Мастърс\" в Маями. Сърбинът, който е шесткратен шампион в надпреварата, отстъпи с 3:6, 4:6 пред Беноа Пер само за 69 минути в среща от втория кръг. Това е третата поредна загуба за Джокович. Бившият водач в световната ранглиста беше извън игра от миналото лято, като се завърна на корта за Australian Open. Той отпадна в четвъртия кръг в Мелбърн, след което дойде ред на  поражение срещу японския квалификант Таро Даниел в Индиън Уелс . Срещу Пер Джокович очевидно имаше затруднения и затвърди впечатленията, че е далеч от най-добрите си дни. Сърбинът се представи значително по-слабо в разиграванията при вкаран първи начален удар (53% срещу 75%). Първият сет вървеше равностойно до 3:3. След това французинът, който е 47-и в света, направи два поредни пробива и стигна до 6:3. Във втория сет Пер проби за 4:2, но Джокович веднага улови първата си и единствена възможност за пробив и намали. Французинът обаче завърши мача по забележителен начин - с пробив на нула за 6:4.", "date": "2018.03.23", "title": "Сривът на Джокович продължи с ранно отпадане в Маями"}
{"url": "https://www.dnevnik.bg/evropa/2018/03/23/3151990_ispaniia_shte_sudi_25_katalunski_politici_za_bunt/", "text": "Двадесет и пет каталунски лидери ще бъдат съдени за бунт, незаконно присвояване или неподчинение на държавата, реши Върховният съд на Испания, цитиран от \"Ройтерс\". Марта Ровира, един от лидерите, които ще прекарат 25 години в затвора, ако бъдат осъдени, по-рано каза, че вече е избягала от Испания, присъединявайки се към останалите шестима \"в изгнание\". Съдия Пабло Ярена заяви, че 13 лидери, включително Ровира и бившия каталунски премиер Карлес Пучдемон, който вече е в Брюксел, ще бъдат съдени за бунт. Други12 ще бъдат съдени за незаконно присвояване или неподчинение на държавата заради ролята им в организирането на референдума за независимост на Каталуня. Съдия Ярена ще реши по-късно днес дали има достатъчно доказателства, че те са извършили престъпление, за да бъдат арестувани. Той не определи дата за започване на делото. Ровира, която оглавява сепаратиската Каталунска републиканска левица, заяви преди съдията да се произнесе, че е напуснала страната, за да избегне преследване. \"Изгнаничеството ще бъде труден път, но това е единственият път, който имам, за да възстановя политическия си глас\", каза Ровира в писмо. Съдът поиска 14 членове на предишната каталунска регионална администрация да депозират 2.1 милиона евро в банкова сметка, за да върнат парите, използвани за провеждането на референдума и да покрият съдебните разноски. Решението на съда вероятно ще сложи край на планирания за събота вот в каталунския регионален парламент за избор на нов лидер след заминаването на Пучдемон миналата година. Жорди Тирул, един от 13-те, обвинени в бунт, и близък съюзник на Пучдемон,  не получи достатъчно гласове в четвъртък . Няколко сепаратистки лидери, включително бившият вицепремиер Ориол Жункерас, са в ареста от миналата година.", "date": "2018.03.23", "title": "Испания ще съди 25 каталунски политици за бунт, присвояване и неподчинение"}
{"url": "https://www.dnevnik.bg/sport/2018/03/23/3151991_prosto_zlatan_transferut_na_ibrahimovich_v_galaksi/", "text": "Златан Ибрахимович преминава в \"Лос Анджелис галакси\". Или както написа ESPN - най-зле пазената тайна във футбола се потвърди официално. Нещо повече - това стана напълно в стил \"Златан\". Потвърждението дойде с реклама на цяла страница в броя от петък на вестник \"Лос Анджелис таймс\". Рекламата представлява писмо, състоящо се от текст: \"Скъпи Лос Анджелис, заповядай\". Най-отдолу е подписът на Ибрахимович, придружен от името му и номер 9, с който очевидно ще играе в новия си отбор.  На спортните страници е публикувана и голяма снимка на 36-годишния футболист с екип на новия му отбор. Преминаването на шведския нападател в \"Галакси\" беше очаквано. Информации за подобен ход имаше от няколко месеца. Ибрахимович  се раздели с \"Манчестър юнайтед\" . Договорът му беше прекратен предсрочно, като изтичаше през лятото. Ибрахимович започна силно престоя си на \"Олд трафорд\". Той вкара 17 гола в 28 мача в първия си сезон във Висшата лига и общо 28 попадения в 46 срещи във всички турнири. Шведът обаче получи много тежка контузия в коляното през април. Той увреди кръстни връзки в реванша с белгийския \"Андерлехт\"  от четвъртфиналите на Лига Европа. Очакванията бяха нападателят да напусне \"Манчестър юнайтед\" през лятото заради голямата му заплата и дългия период за рехабилитация. Шампионатът в Мейджър лийг сокър (МЛС) вече тече, а трансферният прозорец е отворен до 1 май. \"ЛА галакси\" ще бъде деветият клуб в кариерата на Ибрахимович след \"Малмьо\" (1999-2001 г.), \"Аякс\" (2001-2004 г.), \"Ювентус\" (2004-2006 г.), \"Интер\" (2006-2009 г.), \"Барселона\" (2009-2010 г.), \"Милан\" (2010-2012 г.), \"Пари Сен Жермен\" (2012-2016 г.) и \"Манчестър юнайтед\" (2016-2018 г.).", "date": "2018.03.23", "title": "Просто Златан: трансферът на Ибрахимович в \"Галакси\" беше обявен с реклама във вестник"}
{"url": "https://www.dnevnik.bg/bulgaria/2018/03/23/3152012_ekoministerstvoto_podgotvia_izvajdane_na_plaja_bolata/", "text": "Кметът на Каварна Нина Ставрева е поискала от Министерството на околната среда и водите да извади от територията на резерват \"Калиакра\" плажа \"Болата\" и прилежащата му инфраструктура. Това става известно от информация на сайта на Министерството на околната среда и водите. Според нея вече е започнала процедура по Закона за защитените територии за намаляване на площта на резерват \"Калиакра\", в землищата на селата Българево и Св. Никола. Според  проект на заповед, подготвена от министър Нено Димов , намаляването на площта на резервата пътя към него, територията между пътя и плажа, както и брегоукрепителните съоръжения – диги и буни и паркинг. Паралелно с процедурата за намаляване площта на резервата Министерството на околната среда и водите ще предприеме и процедура за увеличаване на площта на Защитена местност Степите (бившата буферна зона на резерват \"Калиакра\") със същите имоти. Процедурата ще бъде подложена на обществен обсъждане на 12 април т.г. във Варна, става ясно още от сайта на екоминистерството. Днес от пресцентъра на администрацията в Каварна не можаха да отговорят на въпроса на \"Дневник\" с какви мотиви кметът на града Нина Ставрева е поискала изключването на плажа \"Болата\" и прилежащите му инфраструктурни съоръжения от площта на резерват \"Калиакра\". Ставрева не отговори на посочения мобилен телефон. Преди две години - в края на май 2016 г. с бетонни прегради, които препятстваха достъпа до него. Заради недоволството на жителите на близкото с. Българево  в началото на юни с.г. там беше организирана среща  с участието на представители на общинската администрация в Каварна, Дирекция \"Национална служба за защита на природата\" в Министерството на околната среда и водите и Областната администрация в Добрич. Веднага след срещата бетонните заграждения бяха премахнати а достъпът до плажа, част от резервата \"Калиакра\", стана напълно неконтролиран. От екоминистерството тогава защо, след като плажът \"Болата\" е станал част от резервата \"Калиакра\" още през 1980 г., решението той да бъде защитен от автомобили и туристи бе взето  26 години по-късно, и то точно в началото на поредния туристически сезон . Проверка на \"Дневник\", извършена след срещата в с. Българево, показа, че един от възможните отговори на този въпрос са частни интереси, свързани с експлоатацията на плажа и изграденото върху пясъка заведение. В началото на 2016 г. Административният съд в Добрич бе взел решение във връзка с жалба, подадена от собственика на Едноличен търговец \"Анелия - Юлиана Борисова\". Тя е срещу заповед на началник на Регионалния отдел \"Национален строителен контрол\" в Добрич, с която той е наредил - заведение за обществено хранене\", стопанисвано от споменатия едноличен търговец. Според материалите, приложени към делото на добричкия Административен съд, за изливането на бетонния постамент на ресторанта върху дюните на \"Болата\" е послужило разрешение от 2008 г. То е за поставяне на преместваем павилион от 120 кв.м само за срок от три години. Документът е издаден от тогавашния главен архитект на Каварна Юлиан Илиев. Специално назначената съдебно-техническа експертиза от Административния съд в Добрич потвърждаваше, че ресторантът \"няма характеристиките на преместваемо съоръжение, тъй като е трайно прикрепено към земята с железобетонни панели\". Според вещото лице строителството на ресторанта \"е приключило отдавна и той е бил ползван интензивно от няколко години, поради което към датата на проверката, извършена от ДНСК (през 2015г.), е бил завършен\". Точно в тази, последна констатация съдът в Добрич бе намерил основание Според взетото решение разпоредбите на закона се прилагат \"само при наличие на незаконно извършващи се строително монтажни работи към момента на съставяне на констативния акт и издаване на заповедта за премахването им\". Навсякъде в официалните документи от проверките обаче ресторантът беше представен като завършено заведение за обществено хранене. Така е направена констатацията, че на защитения плаж \"Болата\" \"фактически няма строителни дейности, чието изпълнение следва да бъде спряно\". Според източници на \"Дневник\" предприетата сега процедура по изваждането на плажа \"Болата\" от територията на резервата \"Калиакра\" ще позволи строителството и на други \"временни\" или \"преместваеми\" обекти върху пясъка и прилежащите терени при много по-облекчени процедури.", "date": "2018.03.23", "title": "Екоминистерството подготвя изваждане на плажа \"Болата\" от резервата \"Калиакра\""}
{"url": "https://www.dnevnik.bg/zdrave/2018/03/23/3151983_traino_namaliavat_bolnite_ot_tuberkuloza_v_bulgariia/", "text": "С 9% са намалели болните от туберкулоза в България през 2017 спрямо 2016 г. Броят им през миналата година е общо 1462 души, като от тях 86% са новооткритите, а останалите 14% са боледували и преди - в рецидив или с необходимост от повторно лечение. В три области делът на болните е двоен или с една трета на средното за страната - Видин, Габрово и Перник. Тези и още данни представиха днес в Министерството на здравеопазването зам.-министър Светлана Йорданова и специалистите, ангажирани с Националната програма за превенция и контрол на туберкулозата, д-р Тонка Върлева, д-р Мария Замфирова и доц. Донка Стефанова. Поводът е предстоящият утре 24 март, Световен ден за борба с туберкулозата. Заболеваемостта от туберкулоза в България през 2017 г. е 19.8 души на 100 хиляди. Има трайна тенденция на спад на този брой от 2007 г. насам, когато е 37/100 хил. За сравнение, средното ниво за държавите от ЕС и Европейския регион на Световната здравна организация в момента е 28/100 хил., като в ЕС най-много случаи има в Румъния - 79/100 хил.; Литва - 54/100 хил., и Латвия с 38/100 хил., а извън ЕС - в Молдова с 229 болни на 100 хил. души, Киргизстан (128/100 хил.), Грузия (95/100 хил.) и Русия (95/100 хил.). Въпреки намаляващия общ дял на болните от туберкулоза у нас има области, в които има отчетливи ядра на болестта с повече от двойно разпределение. Във Видин и Габрово се отчитат повече от двойни стойности спрямо средното за страната съответно с 50 и 41 на 100 хиляди жители, в Перник заболеваемостта е 36 на 100 хил., а в Сливен и София-област - 29/100 хил. Обяснението на експертите е, че на тези места има големи общности от най-рисковите групи, например затворници, ромски общности и бежанци. Мобилни екипи на неправителствени организации с финансова подкрепа по националната програма са изследвали над 30 хиляди души в подобни рискови групи през годината, посочиха от здравното министерство. Профилът на болните от туберкулоза в България няма изменение - те са двойно повече мъже отколкото жени, най-голямата част са във възрастовата групи над 65 години или между 45 и 54 г. При над 75% от болните става въпрос за инфекция на белия дроб и две трети от тях могат да предадат заразата. Като положителни тенденции специалистите подчертаха това, че намалява броят на новозаразените деца, а също и на хората с  . Делът на болните деца е 10% от всички - 140 диагностицирани за годината, като те също намаляват в темпото за страната. Туберкулозата е една от бактериите, за които Световната здравна организация предупреждава, че развива резистентност към антибиотици и зачестяват случаите на хора, при които традиционното лечение вече е напълно неефективно заради мутиралите по-силни бактерии. В България през 2017 г. са лекувани само   за тази мултирезистентна форма, като тяхното лечение е около 70 пъти по-скъпо от традиционното и отнема между една и две години вместо стандартните 6-8 месеца с популярното ефективно лечение. През последните няколко години програмата за лечение на туберкулозата в България поддържа висок процент на излекуваните - 86%, а отскоро за българските пациенти е достъпна и най-новата терапия, която намалява времето за лечение до под 6 месеца. Страната ни получава финансиране за това от Глобалния фонд за борба срещу СПИН, туберкулоза и малария и техническа подкрепа от Световната здравна организация.", "date": "2018.03.23", "title": "Видин, Габрово и Перник са с най-висок дял заболели от туберкулоза"}
{"url": "https://www.dnevnik.bg/sport/2018/03/23/3151970_wada_zaplashi_mejdunarodnite_federacii_sus_sud_ako_ne/", "text": "Световната антидопингова агенция (WADA) предупреди международните спортни федерации, че е готова да ги предизвика в съда, ако не започнат дела срещу отделни руски спортисти за нарушаване на антидопинговите правила. Федерациите все още не са започнали дисциплинарни процедури срещу индивидуални лица, въпреки че WADA продължава да им изпраща данни, събрани от информационната система на Московската антидопингова лаборатория. Това включва и нова информация за стероидните профили на руски спортисти, изпратена по-рано този месец. Очаква се международните федерации да разгледат всеки случай поотделно в съответствие и със собствената си информация, след което да предприемат дисциплинарни действия. Ако това не се случи, WADA ще се обърне към спортния арбитражен съд в Лозана (КАС). \"Казахме съвсем ясно, че сме готови да тръгнем срещу всяка от федерациите. Знаем случаите, които са свързани с тях, и ще проверим как мислят да процедират. Ще им заявим: \"Дадохме ви цялата информация, която имаме, така че моля ви кажете ни дали ще действате и ще повдигнете обвинения. Ако няма да го направите, ние си запазваме правото да се обърнем към КАС\", заяви президентът на WADA Крейг Рийди по време на симпозиума на организацията в четвъртък. Досега единствените индивидуални наказания бяха наложени от  Международния олимпийски комитет (МОК) на 42-ма руснаци  заради нарушаване на антидопинговите правила по време на зимните игри в Сочи през 2014 г. Съдът в Лозана обаче прецени, че няма достатъчно доказателства и  отмени доживотните санкции на 28 от тях . Жалбите на други 11 спортисти бяха частично уважени и вместо с доживотна забрана бяха заменени с неучастие в  олимпийските игри в Пьонгчанг . Изслушването на биатлонистките Огла Зайцева, Олга Вилухина и Яна Романова бяха отложени. Мотивите за тези решения все още не са публикувани.  Директорът на отдела за разузнаване и разследване към WADA Гюнтер Юнгер призна, че делата няма да са категорични от правна гледна точка. Той обаче изрази увереност, че има някои случаи, които са достатъчно силни, за да влязат в съда. \"Проблемът ще бъде правната оценка, защото не разполагаме с оригиналните проби, а само с копията. Категоризирахме информацията, която получихме, от много силна до много слаба. Изпратили сме всички случаи до международните федерации и сега е техен ред да се заемат с последващи действия и евентуално да ги обогатят със собствените си разследвани\", каза Юнгер. Той обясни, че става въпрос за повече от 60 случая. \"Ще проследим развитието на всеки от тях. Трудно е да се каже колко от тях са достатъчно силни. Виждам правни пречки, защото могат да кажат, че данните от системата на московската лаборатория не са оригиналните. Въпреки това данните, които предоставихме, правят някои случаи наистина силни и трябва поне да се опитаме да видим дали ще са достатъчни\", допълни Юнгер. Заради правните трудности някои международни федерации, включително свързаните с параолимпийските спортове, се фокусираха върху налагането на колективни наказания, а не върху отделни случаи. Други като ФИФА и международната федерация по хокей на лед до този момент не са проявили интерес към съмнителните случаи. Президентът на МОК Томас Бах подкрепи подхода на WADA и същевременно изрази доверие във федерациите. \"Те имат отговорността да следят случаите, които може да са висящи. Имам пълно доверие в тези федерации, че ще направят това, което трябва да се направи\", каза германецът в края на миналия месец.", "date": "2018.03.23", "title": "WADA заплаши международните федерации със съд, ако не започнат действия срещу руски спортисти"}
{"url": "https://www.dnevnik.bg/skorost/2018/03/23/3151984_fotogaleriia_noviiat_folksvagen_tuareg_vdiga_letvata_s/", "text": "След две поколения и над 1 милион продажби \"Фолксваген\" представи новия \"Туарег\". Колата ще дебютира първо в Китай.", "date": "2018.03.23", "title": "Фотогалерия: Новият \"Фолксваген Туарег\" вдига летвата с иновации"}
{"url": "https://www.dnevnik.bg/evropa/2018/03/23/3152042_junker_ochakva_sreshtata_s_erdogan_vuv_varna_sus/", "text": "Очаквам предстоящата среща между Европейския съюз и Турция във Варна със смесени чувства, заяви председателят на Европейската комисия Жан-Клод Юнкер на съвместна пресконференция с председателя на Европейския съвет Доналд Туск. Двамата говориха след края на  двудневното заседание на Европейския съвет , предаде БТА. Юнкер поясни, че  количеството на проблемите между ЕС и Турция  не спира да расте, но европейската страна желае да укрепи сътрудничеството с Анкара. Туск изрази надеждата разговорите с турския президент Реджеп Ердоган да засегнат широк кръг от теми, включително за бъдещето. \"Срещата няма да бъде лесна, пред нас стоят няколко сложни въпроса, включително за турските действия в Сирия. Съседи сме с Турция, трябва да намерим начин да разговаряме открито\", добави Туск. По-рано тази седмица Ердоган остро критикува ЕС, че не спазвал дадените на Анкара през 2016 г. обещания в сделката за спиране на мигрантския поток от Близкия изток. Той призова  незабавно да бъдат преведени  трите милиарда евро, които са му били обещани за сирийските бежанци. Преди това ЕС обяви, че ще отпусне вторите 3 милиарда евро, обещани на Турция за проекти в помощ на сирийските бежанци. Но подробностите как точно да стане това тепърва трябва да бъдат решени от Европейската комисия и страните членки. По повод решението на ЕС  да подкрепи оценката на Великобритания , че нападението срещу разузнавача Сергей Скрипал най-вероятно е дело на Русия, Туск посочи, че това е възможно най-добрият отговор, на който общността е способна. \"Много е трудно да подготвим подобаващ отговор на такова нападение - ние сме съвсем различни от извършителите, ако разбирате какво казвам. В ЕС имаме различни виждания, интереси и традиции в политическото отношение към Русия, не е лесно да бъдем единни и затова оценявам добрата воля, добрия политически инстинкт\", добави той. Юнкер отбеляза, че решението за отзоваването на посланика на ЕС в Москва е \"извънредна мярка\", каквато досега не е била предприемана. Осъждаме (отравянето на Скрипал - бел. кор.), но каналите за комуникация с Москва трябва да останат открити и в това няма противоречие, коментира той. Туск добави, че от понеделник \"повече от една държава в ЕС\" ще предприеме собствени мерки срещу Москва. По неофициална информация около половината от държавите в ЕС предвиждат да върнат свои дипломати, изпратени в Русия,  или да прогонят руски дипломати на своя територия . Той изрази личното си удовлетворение, че въпреки преговорите за  напускането на Великобритания  ЕС е останал единен и в този случай.", "date": "2018.03.23", "title": "Юнкер очаква срещата с Ердоган във Варна \"със смесени чувства\""}
{"url": "https://www.dnevnik.bg/sport/2018/03/23/3152035_pobeda_na_domrachova_v_posledniia_sprint_zavurza/", "text": "Четирикратната олимпийска шампионка Даря Домрачова спечели последния спринт за сезона и завърза здраво битката за Световната купа в женския биатлон. Кайса Макарайнен завърши втора в първата дамска надпревара в Тюмен, а лидерката в генералното класиране Анастасия Кузмина остана едва 12-а. Кузмина си подпечата малката световна купа в спринта. Авансът на словачката в битката за големия кристален глобус обаче беше съкратен, а освен това лошото представяне в днешното състезание я постави в трудна ситуация преди преследването в събота. Олимпийската шампионка в масовия старт от Пьонгчанг събра 756 точки след 20 от 22-те индивидуални състезания през сезона. Макарайнен е втора със 740 точки, а Домрачова е трета със 701. Носителката на Световната купа за миналия сезон Лаура Далмайер е четвърта с 653 точки. Германката на практика се прости окончателно с надеждите да защити големия кристален глобус. Последният спринт за сезона предложи страхотна битка за първото място между Домрачова и Макарайнен. Двете преминаха без грешка през стрелбището и бяха разделени от едва 1.2 сек. в крайното класиране. Финландката даде с 1.8 сек. по-добър резултат в ски бягането. Беларускинята обаче спечели три секунди от по-бързата си стрелба и измъкна победата. Домрачова затвърди страхотната си форма с втора поредна победа и четвърта в Световната купа след Нова година. 31-годишната състезателка има пет спечелени състезания от началото на сезона и общо 33-а в кариерата си. Макарайнен се качи за четвърти път на подиума през 2018 г., но остава с една победа през сезона. Двете ще потеглят с голям аванс пред останалите в утрешното преследване. Норвежката Тирил Екхоф допълни подиума днес с една грешка в стрелбата и изоставане от 33.3 сек. Французойката Анес Бескон завърши четвърта с девет свалени мишени и пасив от 43.7 секунди. Лиза Витоци от Италия е пета - без грешка и на 49.7 сек. от победителката. Далмайер допълни челната шестица с един пропуск на стрелбището и изоставане от 50 секунди. Кузмина ще потегли 1:05.2 мин. след Домрачова, след като допусна цели три грешки в стрелбата. Нито една българка не взе участие в днешното състезание. В крайното класиране за малката световна купа в спринта Кузмина събра 323 точки след осемте състезание в кратката дистанция. Домрачова остана втора с 313 точки. ММакарайнен е трета с 258 точки, следвана от Далмайер с 252.", "date": "2018.03.23", "title": "Победа на Домрачова в последния спринт завърза здраво битката в женския биатлон"}
{"url": "https://www.dnevnik.bg/bulgaria/2018/03/23/3152045_prokuror_kogato_mjusjulmanite_u_nas_stanat_30/", "text": "Прокурор Недялка Попова, която е наблюдаващ обвинител по делото за проповядване на религиозна омраза срещу Ахмед Муса и 12 проповедници, нарече мюсюлманската общност \"монолитна маса\", която \"лесно се манипулира и на избори\", \"почти като военизирана структура\". Според нея държавата ще бъде застрашена, защото мюсюлманите у нас ще се увеличат. Думите на обвинителя са от интервю пред сайта  \"Трафик нюз\"  от 21 март. По делото в момента текат пледоарии, а след 13 дни изтича абсолютният давностен срок. По него на първа инстанция Ахмед Муса бе признат за виновен за проповядване на антидемократична идеология. Впоследствие Върховният касационен съд отмени тази присъда и прие, че по делото са допуснати съществени нарушения и липсват мотиви по важни за делото въпроси. \"В момента по статистика мюсюлманите са 10-12% в България. И нямаме основание да мислим, че те ще станат по-малко. Точно обратното. И с пристигането в България на мюсюлмани от чужбина, и със завръщането на част от изселилите се в Турция, с поощряването на раждаемостта процентът ще се увеличава. Когато стане 30%, държавата ни вече е застрашена. Те са монолитна маса, лесно се манипулира и на избори. Те са почти като военизирана структура. Като им се каже отивайте и гласувайте, те отиват\", казва Попова, която е прокурор по делото от самото начало. Във връзка с интервюто един от защитниците - адвокат Ина Лулчева, е изпратила жалба до Пловдивския апелативен съд. В нея тя посочва, че изказването на Попова \"Изказването на Недялка Попова в качеството й на прокурор по делото установява това, което защитата твърди от началото на делото – подсъдимите се преследват заради религиозните им убеждения и упражняването на религиозни практики. Защитата направи всичко, което е по силите ѝ, да препятства тази противоконституционна дейност въпреки действията, включително и на въззивния съд, да й се пречи. Все пак защитата е удовлетворена, че в края на процеса, който въззивният съд с цената на множество нарушения на закона си е поставил за цел да приключи (а и да представи написано решение, за да избегне давността) до 00.00 часа на 6 април 2018 г., същността на воденото наказателно производство бе призната и публично обявена\", пише адвокат Лулчева. Останалите части от интервюто на Попова на практика покриват фактическия състав, по който тя поддържа обвинението срещу Муса пред съда - който \"проповядва омраза на религиозна основа чрез слово, печат или други средства за масова информация\". Ето някои от другите твърдения на Недялка Попова: \"И министър-председателят ще е от друга религия\" \"И ще дойде време, когато ще видим как в парламента повече от 50% са от друга религия, президентът ни ще стане от друга религия, министър-председателят, кметът ни ще е от друга религия. Знаете ли колко още много кметове има в стара християнска Европа с друга религия? И тези християнски европейски ценности, които сме приели, мислите ли, че ще ги отстоим? И тогава точно това, което най-ценим в себе си, точно това ще ни убие. Ето това е сигнал към здравомислещите хора. Колко хора сега си дават сметка и разсъждават по тези въпроси? Засега ние действаме само по законен път. Ще стане лошо, когато се излезе от закона\". \"Мисля си, че понякога общественото мнение и гражданите се ангажират с много по-маловажни въпроси и проблеми. А в случаите, когато се касае за национална сигурност и за важни въпроси, всички мълчат и се спотайват. Пазят се от мнения и от изразяване на становище. Като че ли се върви по линия на най-малкото съпротивление. Уж имаме гражданска позиция, уж искаме да се чуе гласът ни, но в същото време всеки гледа като изрази някакво мнение дали това би се отразило върху неговия живот, цели и амбиции. Всъщност по истински важните въпроси не се дебатира\". \"Някакви извращения на религиозна основа\"", "date": "2018.03.23", "title": "Прокурор: Когато мюсюлманите у нас станат 30%, държавата ще е застрашена"}
{"url": "https://www.dnevnik.bg/analizi/2018/03/23/3152011_novata_tehnologiia_na_gospodstvo/", "text": "Скандалът около \"Кеймбридж аналитика\" върви в погрешна посока. Добре знаем, че с данните ни се злоупотребява, това е добре известният бизнес модел на социалните мрежи, които живеят от това, че продават нас на рекламодателите. Юридическата страна на скандала ме радва, защото ще позволи да бъде оказан натиск върху подобни компании – особено в Европа, където законите за личните данни и микротаргетирането са много по-стриктни. В Америка пък скандалът за пореден път подкопава легитимността на безумния Тръмп, избран благодарение на новата технология. Страшно е съвсем друго. Навлизаме в една нова политическа вселена, където Технологията на \"Кеймбридж аналитика\" паразитира върху дълбоката промяна, донесена от дигиталната революция. Ние вече не живеем в един и същи свят, публичното пространство е фрагментирано и новата му геометрия няма много общо с географията. В социалната ми мрежа, от която получавам информация, забавление, признание, дори помощ, не участват непременно онези от избирателния ми район, нито дори от града или държавата, в която живея. Мрежите напомнят по-скоро индийската кастова система, където в едно и също физическо пространство съжителстват различни културни човешки групи, които избягват да взаимодействат помежду си, понякога дори да се докосват. Как са изградени те? Няма еднозначно обяснение – от една страна, роля играят социокултурните характеристики, от друга, възрастта, от трета, политическите възгледи, от четвърта, музикалните вкусове или спортни пристрастия, от пета, психологическите нагласи. и да насочи към тях таргетирани послания, като по този начин доразруши общото политическо пространство, според прочутата фраза на Ницше \"Което се клати, то трябва да бъде бутнато\". Много се писа за това как работи \"Кеймбридж аналитика\". От разнообразни безобидни тестове във \"Фейсбук\" потребителят се профилира, подреждат го в категории според това на каква информация би реагирал, какво лайква, какво препраща. Подреждат и приятелите му, които пък съвсем нищо не подозират. После почват да бомбардират така класифицирания индивид с информация според заданието.  Че получаваш реклами за автомобили, ако отваряш сайтове с автомобили, може би изглежда нормално, дори удобно. Но когато тази техника се използва политически, нещата стават други. BBC 4 пусна филм, където предполагаем политик от Шри Ланка разпитва фирмата за услугата, която предоставя: пред скрита камера на ръководителите на КА обясняват че няма никакъв смисъл в политическа кампания да се обръщаш към разума на избирателя – трябва да намериш онези най-дълбоки страхове, които да го накарат да действа. Истината тук няма особено значение, фирмата дори предлага да осигури изобличаващи \"факти\" с помощта на бивши разузнавачи, специализирани в събиране на позоряща информация, или пък на красиви украински проститутки, както е правила в предишните си кампании. Вече все по-малко пари се дават за позитивни кампании, нали сме наясно? Въпросът е да прицелиш възмутителните факти или измислици към подходящия таргет. Например един спокоен, либерално скроен човек едва ли ще се възмути от това да види даден кандидат в компания на леки жени; за невротичен религиозен фундаменталист обаче това би било идеален дразнител.  За да има какво да пращаш, трябва да има и кой да го произвежда. за която си дадохме сметка около избора на Тръмп през 2016 г. Не е случаен фактът, че Стив Банън в един момент беше не само в ръководството на \"Кеймбридж аналитика\", но и изпълнителен директор на мошеническия алтернативно-десен сайт \"Брайтбарт\", който бълваше небивалици; същият циничен човек за известно време беше главен стратег на Тръмп, после го разкараха. Но няма нужда манипулаторът да се грижи за всичко: суровината днес се намира в изобилие, произвеждат я в руските фабрики за тролове, произвеждат я американските евангелисти, та даже нашите приятели от китния Велес. Колкото по-невероятно и по-шашващо - толкова по се харчи, съвсем като в Холивуд. А междувременно техниката шеметно се развива; вече и аматьор може да произведе видео, където в устата на даден човек да се сложат думи, които никога не е казвал. Умението е да го пратиш на някой, който иска да повярва. Защото хората най-много харесват факти, които потвърждават това, което вече знаят. На тази властова технология още не знаем как да противодействаме. В предишната демокрация цареше борба за овладяване на единното публично пространство – понякога неравна, понякога манипулирана, но все пак с отворен край. защото посланията ще се насочват към самоуправляващите си емоционални губернии, които внимателно филтрират всичко чуждо. Такова фрагментиране наблюдаваме отдавна в американската политика, където кандидатите се обръщат към много специфични групи – испанически имигранти, бели \"боклуци\", черно гето, футболни мами. Ако в културните групи политикът трябваше все пак физически да отиде, да се ръкува, да обещава разни неща, към мрежата екипът му просто трябва да насочва съответните дразнители. И представете си сега как тази технология попада в ръцете на диктатор – за всеки противник на режима ще има възмутителни новини и понеже хората ще са загубили способността да се събират на площада и да си говорят, няма да има кой да се противопостави. Освен може би следващия диктатор, платил за още по-добра технология на микротаргетиране. У нас едва ли имат пари за глобални фирми (макар че Кения, Чехия не са чак толкова по-богати). Но инстинктът на тези, които ни управляват, върви в посоката на научно-техническия прогрес. Единият разлом е между тези, които четат по интернет и тези, които купуват физически вестници. Две вселени без много допирни точки. Едни гледат телевизия, други, по-млади, упорито отказват. После – фрагментирането на приятелски групи във \"Фейсбук\", псувачески форуми, фенски клубове. А и индустрията, производител на суровината (възмущения, лъжи, анекдотини факти), работи отдавна на пълни обороти. Не знам докъде са стигнали с таргетирането на съобщенията към подходящи психо-социални профили, засега се прави на полудоброволни начала, макар че сигурно някои заработват по нещо. Вижте докъде стигнахме: вече дори не използваме едни и същи понятия - в единия таргет думата значи едно, в другия съвсем друго. Върхът на всичко беше Истанбулската конвенция, която доведе нацията но хронична шизофрения. Но вземете двойката мигранти/бежанци - как се употребява от едни мрежи и как от други. Национално достойнство/обида/гавра. Реформа. Председателство на ЕС  Проблемът и тук, и по света не са просто фалшивите новини: Но политическото управление на обществата си остава на географски принцип (прочутата \"Декларация за независимост на киберпространството\" на Джон Барлоу от 1996 г. си остава симпатична екзотика). Какво дава комбинацията от централизирана политическа власт, която се представя в различна светлина според клиента плюс един фрагментиран народ? Не знам, със сигурност но това вече няма да е старата демокрация. Самата политика се променя пред очите ни. Следващият кандидат за Белия дом няма шанс, ако не наеме по-мощна компания за микротаргетиране, срещу него пък някой ще измисли начин да ни чете сънищата. Разбира се, възможно е все още да се противопоставим на тази тенденция и да поставим под контрол политическата агитация в мрежите – посланията да са еднакви за всички, всички да имат равно знание за това, което става в обществото, за да са компетентни да решават.  Какво означава това за социалните мрежи? Ами по моему крайно време е ЕС да помисли за европейска мрежа под публичен контрол, която да изгради общо европейско публично пространство, свободно от манипулации. Г-жо Мария Габриел, какво мислите? ", "date": "2018.03.23", "title": "Новата технология на господство"}
{"url": "https://www.dnevnik.bg/bulgaria/2018/03/23/3152056_sudut_osudi_na_dojivoten_zatvor_grebeca_ot_naglite_za/", "text": "Софийският градски съд (СГС) осъди Любомир Димитров, известен с прякора Гребеца, за две убийства на доживотен затвор. Гребеца, който е осъден на 10 години като част от групата за отвличания \"Наглите\", е признат за виновен за покушението на Юлиан Лефтеров-Кокошката, убит на 8 януари 2009 г., и Иван Пайнавелов-Сапата, разстрелян на 12 април 2009 г. край Бистрица. За първото убийство съдът определи 18 години, за второто - доживотен затвор. Общо му се налага по-тежкото наказание. На Димитров му остават около пет месеца да изтърпи 10-годишната присъда по \"Наглите\", затова и съдът постанови той да бъде задържан под стража във връзка с новата присъда.", "date": "2018.03.23", "title": "Съдът прати в затвора доживот Гребеца от \"Наглите\" за две убийства"}
{"url": "https://www.dnevnik.bg/sport/2018/03/23/3152059_omoniia_shte_sudi_ivailo_petev_za_blizo_600_hil_evro/", "text": "Омония\" (Никозия) ще заведе дело за уронване на престижа срещу доскорошния си старши треньор Ивайло Петев. Кипърците ще търсят компенсация от 567 хиляди евро (1.1 млн. лева), обяви адвокатът на клуба Гиоргиос Христофидес пред местно радио. Бившият селекционер на българския национален отбор  беше уволнен от \"Омония\"  заради незадоволителните резултати и заради изказване, с което се усъмни в действията на няколко футболисти. В началото на годината той извади от тима Рафаел Лопеш, Алекс Соареш и Маргаса, като намекна, че тримата португалци играят съмнително. Впоследствие ръководството на клуба ги върна в отбора. \"Омония\" записа серия от пет поредни загуби. Лошите резултати бяха съпътствани от финансова криза, заради която помощникът на Петев Алекси Желязков напусна. В същото време трябваше да се проведе събрание на акционерите в клуба, но ръководство го отложи за след края на сезона. След изявленията на Петев тримата обвинени от него футболисти подадоха оплаквания в полицията. В сряда българският треньор беше привикан за писмени обяснения. Адвокатът на португалците обяви, че е готов да предостави разпечатки от телефонни разговори и банкови сметки, за да докаже, че играчите са чисти. Минути по-късно от \"Омония\" разпространиха информацията, че се разделят с Петев. Неговият договор беше до края на сезона с опция за удължаване при класиране за участие в европейските клубни турнири. В четвъртък Петев и адвокатът му  призоваха за сваляне на напрежението покрай скандала . На съвместна пресконференция двамата заявиха, че думите на треньора не са преведени точно в кипърските медии. Петев започна работа в \"Омония\" в средата на декември. Той имаше поставена цел да класира тима сред първите шест, за да  гарантира участие в шампионските плейофи . В първите си десет мача той постигна 10 победи, но след това започна серия от слаби резултати", "date": "2018.03.23", "title": "\"Омония\" ще съди Ивайло Петев за близо 600 хил. евро"}
{"url": "https://www.dnevnik.bg/sviat/2018/03/23/3152063_makedoniia_i_gurciia_vurviat_napred_v_spora_za_imeto/", "text": "Македония и Гърция са \"направили стъпки\" към решаването на спора за името, съобщи гръцкият външен министър Никос Коцияс, цитиран от агенция \"Ройтерс\". Днес той се срещне в Скопие с колегата си Никола Димитров. \"Това, за което постигнахме съгласие, е помежду ни, а (специалният посланик на ООН Матю) Нимиц ще напише текст, който да бъде пратен до Съвета по сигурност и Общото събрание на ООН, каза Коцияс. До голяма степен се съгласихме какво искаме в бъдеще.\" Той пристигна в столицата на Македония вчера с директен полет - нещо, което гръцки външен министър не е правил от 12 години. Пет дни по-късно по неофициална гръцка информация той отново ще е във Виена - за втори път от февруари насам - за нова среща с македонския си колега Никола Димитров и пратеника на ООН по въпросите на името Матю Нимиц. \"Совалката\" в преговорите за името идва след засилена активност през февруари, когато управляващи в Скопие и Атина дадоха сигнал, че са направили известен пробив по въпроса за името. След успеха обаче имаше и застой, когато македонският премиер  Зоран Заев обяви , че Македония е готова за смяна на името и добавяне на \"географски маркер\" към него съгласно исканията на Гърция, но не и на промяна в конституцията, за която кабинетът на Алексис Ципрас също настоява. Мярката според правителството в Атина ще гарантира, че Македония няма да има териториални претенции към Гърция и ще ограничи проявите на иредентизъм. За македонските власти според официални източници, цитирани в македонски медии, е важно спорът за името да бъде в най-общи линии решен до края на май, а  окончателно изчистен до юни , за да може Скопие да получи покана за членство в НАТО.", "date": "2018.03.23", "title": "Македония и Гърция вървят напред в спора за името, съобщи външният министър Коцияс"}
{"url": "https://www.dnevnik.bg/sviat/2018/03/23/3152055_do_9_meseca_shte_razberem_ima_li_inerkom_pari_za/", "text": "Ще трябва да почакаме 9 месеца.\" Така генералният директор на чешката корпорация ЧЕЗ отговаря на въпроса \"Има твърдения, че са се оттеглили две банки, финансиращи сделката. Притеснявате ли се, че \"Инерком\" може да няма пари да плати договорената цена.\" В обширно интервю за пражкия вестник \"Млада фронта днес\" Даниел Бенеш казва още, че българското дружество, с което се разделят, е продадено за \"много повече\" от 320 милиона евро. \"Ще публикуваме стойността при приключването на транзакцията. Но мога да ви кажа, че дори втората оферта беше за по-висока сума.\" Бенеш обяснява, че предложенията на \"Инерком\" на Гинка Върбакова и на \"Индиан пауър\" са били с различен модел - едното е била да се плати сумата по договора веднага, а второто - да стане на преводи в по-продължителен период. \"Цената беше водеща за нас и в крайна сметка тази на \"Инерком\" бе по-добрата.\" В разговора става дума и за това защо ЧЕЗ са решили да се оттеглят от България и да продадат бизнеса си \"на почти неизвестната \"Инерком\". \"За почти 15 години българската държава не изпълни почти нищо от това, което беше обещала в приватизационния процес. Проявихме търпение. Казвахме, че компанията е с държавно участие и не бива да сме първите, започнали спор с България. Първи арбитраж започнаха австрийците (от EVN - бел.ред.), после \"Енерго-про\", отговаря Бенеш. Той припомня, че германците от E.ON са си тръгнали със загуба от България и че дълго време чехите са искали да се договорят, от няколко години са предлагали \"елате и изкупете дела обратно\", но правителството отказвало и в крайна сметка се е наложило да отидат на арбитраж. \"А е очевидно, че в такава ситуация съжителството [с държавата] не е на приятелска основа.\" Запитан дали сега ще продължи с арбитражния иск, директорът на ЧЕЗ отвръща \"със сигурност\". Според него: \"За нас това е възможност и ние смятаме да се възползваме от нея. Арбитражният спор е на основата на факта, че българската държава години наред не е изпълнявала договора.\" По въпроса как ще обясни внезапното желание на правителството да влезе във вече подписан договор Бенеш отговаря: \"Това има общо с политическата ситуация в България и няма нужда да го коментирам - нямам подробна информация и не знам какво точно се случва в главите на българските политици.\" Все пак той посочва, че до края на месеца би трябвала да са ясни анализите дали и при какви условия българската държава може да се включи в сделката. Бенеш споделя още, че е бил изненадан от предложението за оставка на енергийния министър Теменужка Петкова заради сделката. \"Не знам защо го направи, не знам и защо не си тръгна.\" България е особена страна в Европейския съюз, най-вероятно е по-добре да не коментирам, допълва той. В края на частта, посветена на продажбата на българското дружество, генералният директор е питан и разбрал ли е откъде е изтекла поверителната информация до българското правителство и дали тя идва от надзорния съвет на ЧЕЗ в Прага. \"Преди всичко трябва да изясним какъв е този документ и дали изобщо идва от нас. След това ще се опитаме да открием кой се е свързал с него (вероятно има предвид премиера Бойко Борисов - бел.ред.) и как е останал незабелязан. Не сме приключили, предполагам, че ще отнеме няколко седмици.\"", "date": "2018.03.23", "title": "До 9 месеца ще разберем има ли \"Инерком\" пари за сделката, заяви директорът на ЧЕЗ"}
{"url": "https://www.dnevnik.bg/bulgaria/2018/03/23/3149563_mvr_tursi_s_konkurs_koi_i_kak_da_go_reformira/", "text": "До няколко седмици МВР ще обяви обществена поръчка, с която да избере фирма, която да направи функционален и структурен анализ на ведомството. Срокът за изпълнението му ще е между три и шест месеца, научи \"Дневник\" от източник във вътрешното министерство. По време на парламентарния контрол на 23 февруари вътрешният министър Валентин Радев обясни в отговор на въпрос на депутата от БСП Красимир Янков, че на основание Закона за обществените поръчки между МВР и колектив от учени от УНСС е сключен договор за консултантска услуга с предмет \"Усъвършенстване модела на управление на МВР (дейности и структури)\". Като резултат от изпълнението на договора министърът очаква да бъдат идентифицирани структурни управленски проблеми, свързани с усъвършенстване модела на управление. От анализа ще произтекат вътрешноструктурни промени, целящи подобряване на общата координация и повишаване ефективността от управлението и дейността на МВР, заяви още Радев. От отговора му се разбира, че изпълнителят следва да представи доклада си до 23 март. \"Дневник\" очаква отговори от МВР на каква стойност е бил договорът с колектива от УНСС и кой влиза в състава му. След което министърът ще се запознае с този първоначален анализ и ще обяви търга за избор на външен анализатор. \"Подготвя се провеждане на процедура за възлагане на Накратко казано, на системата, чрез която да се изследват и усъвършенстват работните процеси, и системи до ниво изпълнителска длъжност. Възможно е това да допринесе за промяна в системата на възнаграждението, но няма пряка връзка\", каза още министърът от парламентарната трибуна. Радев обясни още, че външният анализ и реинженеринг са обсъдени със синдикатите в полицията, които коментирали: \"Браво, да, добре. Най-накрая някой ще погледне в бъдещето - новото политическо ръководство имам предвид.\" Зам. вътрешният министър Красимир Ципов заяви за \"Дневник\", че , свързани с управление на бюджета му и намаляване на разходите. Идеята на анализа е да покаже дали има структури в полицията, които дублират функциите си, и може ли да се направят размествания вътре в системата на министерството, обясни още той. Заяви, че са преценили, че е най-добре външна фирма да направи анализа, а най-честно - тя да бъде избрана чрез търг. Председателят на най-големия полицейски синдикат - Синдикална федерация на служителите в МВР (СФСМВР), Валентин Попов, обясни за \"Дневник\", че предварителният анализ, изготвен от УНСС, ще им бъде представен на следващия съвет за социално партньорство на 5 април. След което той би го коментирал. През декември 2017 г. се разбра, че тихомълком управляващите  зачеркнаха административната реформа в МВР.  Те премахнаха в Закона за МВР създаването на държавно предприятие \"Център за предоставяне на услуги\". Идеята беше чрез него вътрешното ведомство да се разтовари от неприсъщи му административни дейности - издаване на лични документи, регистрация на превозни средства и други, и да съсредоточи усилията си в борбата с престъпността. То бе една от малкото реформи, които останаха от втория кабинет на Борисов.  В началото на мандата на третия кабинет на Борисов Валентин Радев заяви, че ще прави реформа в системата на МВР, Миналата година синдикатите протестираха на всеки празник на полицията. Исканията им бяха три - увеличение на заплатите с 20%, обвързване на основното възнаграждение със социално измерим показател и изготвянето на изцяло нов закон с участие на служителите на МВР. След като те заплашиха и излязоха на протест в деня на официалното откриване на българското председателство на Европейския съюз, премиерът  Бойко Борисов се срещна със синдикалистите и им обеща 100 млн. лв. за увеличение на заплатите  от март. Те обявиха, че  временно преустановяват протестите.   В края на миналата година пък стана известно, че в държавния бюджет за 2018 г. са предвидени 55 млн. лв. повече за заплати на полицаите, които бяха разделени между тях  според заслуги . В края на миналата година те получиха и  коледни бонуси за пръв път от поне 10 години. ", "date": "2018.03.23", "title": "МВР търси с конкурс кой и как да го реформира"}
{"url": "https://www.dnevnik.bg/sport/2018/03/23/3151428_grigor_dimtrov_zapochva_mastursa_v_maiami_s_ambiciia/", "text": "Григор Димитров ще започне днес участието си във втория за годината турнир от сериите \"Мастърс\" - в Маями. В двубой от втория кръг българският тенисист  ще се изправи срещу германеца Максимилиан Мартерер . Мачът е последен в програмата на втория по големина корт - \"Грандстенд\", и ще стартира най-рано в 23.00 часа. По-вероятно е двамата да излязат на корта след полунощ, тъй като преди това трябва да се изиграят четири срещи, три от които при мъжете. Поставеният под №7 Давид Гофен започва участието си в Маями срещу португалеца Жоао Соуза в 17.00 ч. Двукратната шампионка от \"Уимбълдън\" Петра Квитова среща беларуската тинейджърка Арина Сабаленка. След тях на корта излизат Кей Нишикори и Джон Милман, а Джон Иснър ще играе с Иржи Весели в четвъртия двубой за деня. Григор Димитров почиваше в първия кръг  като поставен под №3 в турнира. Световният №4 ще играе за пръв път срещу Мартерер, който в първия кръг победи унгареца Мартон Фучович с 6:4, 6:4, 22-годишният германец, който заема 73-ото място в ранглистата, прави дебют в Маями и за трети път в кариерата си участва в турнир от сериите \"Мастърс\". Мартерер прави най-добрия си сезон досега. Той стигна до третия кръг на Australian Open, където загуби в много оспорван мач от сензацията на турнира Тенис Сандгрен. След това германецът игра четвъртфинал в София, като беше спрян от бъдещия шампион Мирза Башич, спечели чаланджъра в Шербур и записа победа срещу Иво Карлович в Индиън Уелс, преди да загуби във втория кръг от Томаш Бердих. Димитров е в серия от три поредни загуби и все още не може да намери страхотната форма от втората половина на 2017 г. След силния турнир в Ротердам, където загуби тежко от Роджър Федерер във финала, българският тенисист записа неочаквано ранни отпадания в  Дубай (срещу Малек Джазири)  и  Индиън Уелс (срещу Фернанрдо Вердаско) . \"Определено ще намаля малко очакванията си тази седмица. В последните седмици не съм играл много мачове. Започвам да усещам тялото си добре и съм уверен. Стъпка по стъпка трябва да изградя играта си и да направя така, че да стигна най-добрия си тенис\",  каза Димитров преди турнира в Маями . \"Миналият сезон беше много натоварен – с тренировки, пътувания, много мачове. Нормално е това да се отрази по някакъв начин. През последните седмици чувствам, че не бяха най-добрите за мен. Затова имам нужда да си върна отново ритъма. Да тренирам пет, шест или седем дни и да се уверя, че тялото ми отговаря добре. И след това да спечеля няколко мача. Надявам се, че скоро ще си върна нивото. Човек трябва да е наясно, че не може винаги да играе по един и същ начин. Затова, когато си на корта, просто трябва да спечелиш с това, с което разполагаш в момента\", допълни шампионът от финалите на АТП. Димитров ще играе за осма поредна година в Маями. Миналата година българинът отпадна още във втория кръг след  изненадващо поражение с 3:6, 6:7 (4) срещу аржентинеца Гуидо Пея , който по това време заемаше 158-ото място в ранглстата. Най-доброто му постижение в Маями е достигането до четвърти кръг през 2012 и 2016 г. В първия случай той беше спрян от сърбина Янко Типсаревич, а във втория - от французина Гаел Монфис. Между тези два турнира българинът записа три поредни отпадания в трети кръг, а при дебюта си през 2011 г. загуби в първия кръг. \"Това е турнир, в който винаги съм искал да се представя добре и през годите имам добри резултати. Но никога не съм стигал толкова далеч, колкото съм искал, каза още Димитров, който  попадна в потока  на шампиона от Индиън Уелс  Хуан Мартин дел Потро .", "date": "2018.03.23", "title": "Григор Димтров започва мастърса в Маями с амбиция да си върне ритъма"}
{"url": "https://www.dnevnik.bg/bulgaria/2018/03/23/3151283_signalut_za_konflikt_na_interesi_na_peevski_stigna_do/", "text": "Близо месец, след като депутатът от ДПС Делян Пеевски поиска от правната дирекция в Народното събрание да каже дали той е в конфликт на интереси като прави предложения за изменения в медиен закон, а същевременно е издател на медии, а тя му отказа, питането му е стигнало до новосформираната антикорупционна комисия. Това съобщиха от там пред \"Дневник\". Искането на Пеевски е било препратено и е пристигнало в комисията тази седмица. Оттук насетне органът, чийто състав все още не е попълнен изцяло, има два месеца да се произнесе. А ако въпросът на депутата издател се окаже сложен, срокът за това може да бъде удължен с още един месец. Причината  дирекцията в парламента да откаже  да се произнесе е, че според правилника на Народното събрание въпросите за наличие на конфликт на интереси се адресират до ресорната държавна комисия. В началото на февруари Пеевски и колегите му Велислава Кръстева, Хамид Хамид и Йордан Цонев внесоха  изменения в Закона за задължителното депозиране на печатни и други произведения . Най-общо проектът предвижда всички медии - не само печатните, както е сега по закон, а и радиостанциите, телевизиите, сайтовете, да депозират пред Министерството на културата информация за това кои са собствениците им. Повече за законовите предложения на депутатите от ДПС четете  тук . По въпроса за това, че банковите заеми са изпуснати в проекта след скандала с фалита на КТБ, която финансираше определени медии, от ДПС дадоха знак, че биха чули предложения и запълване на пропуски между първо и второ четене, ако проектът бъде приет. Седмица след като законопроектът бе внесен в парламента, политическа партия \"Да, България\" изпрати до Комисията за борба с корупцията, конфликт на интереси и парламентарна етика към Народното събрание  сигнал  срещу народния представител. Комисията обаче не е разгледала казуса по същество, като председателят ѝ Борис Ячев заяви, че ще изчака становището на правната дирекция, а вероятно ще поиска такова и от държавния ресорен орган - антикорупционната комисия.", "date": "2018.03.23", "title": "Сигналът за конфликт на интереси на Пеевски стигна до антикорупционната комисия"}
{"url": "https://www.dnevnik.bg/sviat/2018/03/23/3151146_kak_da_opazite_dannite_si_vuv_feisbuk_bez_da_iztrivate/", "text": "На коя холивудска звезда приличате\", \"Кой от приятелите ти е тайно влюбен в теб\", \"Сравни IQ-то си с това на другите!\" - този тип тестове бяха много популярни във \"Фейсбук\" допреди няколко години и един такъв стои зад  скандала  с \"Фейсбук\" и \" Кеймбридж Аналитика \". Логналите се в This Is Your Digital Life потребители  са дали разрешение  на приложението да използва данните им и тези на \"приятелите\" им в социалната мрежа. Оттогава насам \"Фейсбук\" промени правилата си, забранявайки на трети страни да събират информация за \"приятелите\" на лицата, които са им дали разрешение, припомня Би Би Си. Но дори сега много от потребителите не са съвсем наясно какво и на кого споделят – не само на стените и в профилните си снимки, а чрез \"харесванията\", логванията в други сайтове и приложения и наглед невинните тестчета. Скандалът с \" Кеймбридж Аналитика \" (Cambridge Analytica, CA) отприщи инициативата \"#ИзтрийФейсбук (#DeleteFacebook), но ето няколко съвета от изданието \"Лайфхакър\" как акаунтите могат да бъдат предпазени, без да жертвате присъствието си в най-голямата социална мрежа на света. Не се логвайте с профила си Удобно е да ползвате фейсбук профила си за влизане в сайтове и ползване на трети услуги – но така давате информацията от него на институции, които вероятно не се интересуват много от това да я защитят. Използвайте старомодното логване с мейл и парола. За да си спестите време, можете просто да премахнете тази опция от фейсбук акаунта си – чрез  тази страница . Премахнете отметката от секцията Apps, Website and Plugins, която разрешава логването с фейсбук профил на други места. Или поне отнемайте разрешението на приложенията, щом приключите работа с тях – макар че това няма да върне данните, които вече сте споделили. Ограничете достъпа на трети лица Ако все пак искате да ползвате фейсбук профила си и в други сайтове, можете поне да ограничите информацията, която \"приятелите\" могат да споделят с други приложения и услуги. Хората, които \"виждат\" информацията от акаунта Ви, могат да снабдят с нея приложенията, които използват. По подразбиране това са: биографичните данни, рождената дата, информацията за семейство и връзки, сайтовете, които сте споделили като \"свои\", постовете Ви, местожителството, образованието, \"харесаните\" страници и дейността Ви в различни приложения. Отново чрез страницата  https://www.facebook.com/settings?tab=applications  и секцията Apps Others Use можете да ограничите това. Не казвайте на \"Фейсбук\" всичко \"Фейсбук\" пита за всичко – рождената дата, работното място, адреса, телефона, за какво си мислите. Но необходимо ли е да му казвате истината? Социалната мрежа е приятно място да споделите  снимки на котки , но няма нужда да улеснявате профилирането на потребителите като доброволно създадете собственото си досие.", "date": "2018.03.23", "title": "Как да опазите данните си във \"Фейсбук\" без да изтривате профила"}
{"url": "https://www.dnevnik.bg/sport/2018/03/23/3151463_futbolnite_nacionali_shte_izigraiat_purviia_si_mach_za/", "text": "Българският национален отбор по футбол ще изиграе днес първия си мач за 2018 г. Тимът на Петър Хубчев посреща Босна и Херцеговина в контролна среща, която ще се проведе на стадион \"Лудогорец арена\" в Разград. Двубоят започва в 19.00 ч. и ще бъде предаван пряко по БНТ HD. След разочароващия край на световните квалификациите, дошъл с историческо равенство срещу Люксембург, българските национали изпратиха миналата година с  победа срещу Саудитска Арабия (1:0) в Лисабон  и се надяват на позитивно начало на новия сезон в международния футбол. \"Радвам се, че изпратихме миналата година с победа. Надявам се да започнем и тази година с победа, защото това е много важно. Въпреки че това е контрола, добрият резултат на такова ниво винаги дава положителни емоции и хубава основа за следваща стъпка\", каза капитанът Ивелин Попов преди мача в Разград. Хубчев сподели, че очаква и желае един мъжки двубой. \"Атмосферните условия са тежки, но при така създалите се обстоятелства едва ли ще намерим друго място в България, където да са по-хубави. Видях в последните дни какви усилия положиха домакините, за да можем да проведем нормална подготовка.\" По думите му в отбора изобщо не се е коментирало лошото време за игра. \"Очакваме мъжка игра. Тренировките преминаха на ниво. Ако трябва да бъда честен, моето желание беше да изиграем два мача точно при такива условия, защото няма гаранция, че винаги ще играем при хубаво време, хубав терен и подходяща температура. Реакцията на отбора за мен ще бъде много показателна\", заяви селекционерът.  Той изрази задоволство, че футболният съюз е изпълнил неговото желание за две контролни срещи през март. След двубоя с Босна и Херцеговина отборът ще пътува за Унгария, където ще срещне Казахстан на Станимир Стоилов. \"Откакто поехме националния отбор, рядко сме правили такива контроли. Моето желание беше да прекараме колкото се може повече време с момчетата. Няма място за подценяване на всяка една среща. Благодарен съм на футболния съюз, че се съобрази с нашето желание да изиграем две такива срещи\", каза още Хубчев. Той се спря на  обичайните имена от чужбина , а от българското първенство повика  най-много футболисти на ЦСКА.   Хубчев и Попов очакват голям интерес към двубоя в Разград въпреки лошото време. \"Националният отбор не е играл в провинцията от доста време. За съжаление условията едва ли ще позволят на всички да присъстват на мача с Босна, но при всички положения интересът ще е голям. Това ни задължава да погледнем още по-сериозно на предстоящата среща\", каза треньорът. \"Постарахме се да обясним добре на момчетата какво точно търсим в тези контроли. Искаме да променим някои от нещата и силно се надявам те да са го приели сто процента. Няма да съм първият, който ще каже, че отборът на Босна е изключително сериозен. Погледнете в какви отбори играят футболистите им. Това е най-малкото един дразнител за нас. Но все пак вниманието ни е насочено изцяло към нашия отбор и нещата, които искаме да изградим вътре\", допълни Хубчев. Попов е уверен, че отборът ще успее да покаже това, което е работил по време на тренировките и ще зарадва публиката с добър резултат. \"От доста време съм \"за\" да се провеждат контроли, а дори и официални мачове в провинцията, защото националният отбор не е само на София, а на цяла България\", каза футболистът на \"Рубин\" (Казан).", "date": "2018.03.23", "title": "Футболните национали ще изиграят първия си мач за 2018 г."}
{"url": "https://www.dnevnik.bg/skorost/2018/03/23/3151358_fotogaleriia_bolidi_kato_djapanki_i_oshte_sportni/", "text": "По традиция на приключилия миналата неделя автосалон в Женева имаше и спортни автомобили от различни поколения. Най-интересна беше експозицията на производителя на часовници Tag Heuer. На снимката се вижда спортният автомобил от 1911 година \"Супер Левек\", \"Форд Джи Ти 40\" от 1967 година (синият автомобил) и \"Астон Мартин Ню Вантидж\" от миналата година.", "date": "2018.03.23", "title": "Фотогалерия: Болиди като джапанки и още спортни автомобили от салона в Женева"}
{"url": "https://www.dnevnik.bg/sport/2018/03/23/3151450_specialisti_po_sunia_-_tainoto_orujie_na_ljuis/", "text": "Формула 1 е спорт, в който хилядните от секундата решават състезания и титли. Не цялата битка обаче се води на пистата, а с четири поредни световни титли зад гърба си  \"Мерцедес\"  е отборът, който знае, че и най-малките детайли могат да изиграят роля. В навечерието на  новия сезон във Формула 1  се разбра, че \"сребърните стрели\" имат специално \"оръжие\". И не, това не е някакво нововъведение по болида W09, а става въпрос за експерти по съня, които са наети от отбора. По време на зимната пауза от \"Мерцедес\" освен върху развитието на болида са работили и върху това как да подобрят представянето на всеки един член от състезателния екип. И тук не става въпрос само за Люис Хамилтън и Валтери Ботас, а за техните механици, дузините инженери, шефът Тото Волф и всички останали в гаража. Първите четири състезания от календара са в Австралия, Бахрейн, Китай и Азербайджан. Само между тези четири старта отборите ще изминат 23 хиляди километра, а организмът им ще бъде подложен на общо 19-часова смяна на времето. При това без да се брои колко километри са изминати от базите в Европа до първия старт в Мелбърн. Точно заради това от \",Мерцедес\" наемат специалисти, които да научат всички в екипа как да се справят с тези трудности и едновременно да продължат да са продуктивни. \"Научно доказано е, че човек се нуждае от един ден за аклиматизация за всяка часова зона, която преминава. От Европа до Мелбърн те са общо десет, но няма как да отидеш десет дни по-рано, не и във Формула 1\", споделят специалистите по съня. Стивън Локли е професор в Медицинския факултет в Харвард, като според него е много важно дали човек пристига в Австралия сутрин или вечер. Това може да играе ключова роля при аклиматизацията. \"Един от важните фактори, които обяснихме на всички в екипа, е, че те трябва да знаят кога да избягват светлината. Ако видиш светлина в грешното време, това кара организма ти да чувства още по-зле тази часова разлика\", обяснява професорът. Той добавя, че за всеки е изготвен план, според който да се ляга в определени часове, да се избягва светлината, с което \"организмът се залъгва\". \"Използваме мелатонин, който не е силен като нормалните хапчета за сън. Той помага да заспиш в грешното време за твоя организъм, против изградените навици. Препоръчваме и кофеин, но в малки дози, не като директен стимулант, а просто да поддържа хората будни, когато е необходимо\", добавя професор Локли пред \"Телеграф\". Идеята е била харесана от шефа на отбора Тото Волф, който постоянно се интересува от това как да направи тима си още по-добър. \"Според мен е очевидно, че ако подобрим начина, по който спим, то това може да доведе до по-добро представяне на пистата. Ще сме по-отпочинали и свежи\", казва Волф. В основата на промяната е финландката Анастийна Хинтса. Тя е дъщеря на покойния ментор на Хамилтън доктор Аки Хинтса. Специалистът дълги години беше определян за гуруто, който изгради британеца като най-големия професионалист в моторния спорт. \"Нашата задача е да убедим хората, че могат да подобрят представянето си, ако спят повече. Да, във Формула 1 често се работи и по 19 часа на ден, но след това може да се окаже, че си направил смяната на гуми в бокса за 2.2 секунди и си загубил състезанието, защото противникът го е направил за 2.1\", казва Анастийна Хинтса. По нейни препоръки и изчисления 15 минути повече сън могат да се окажат решаващи, а освен това липсата на сън се отразява на организма така, както при наличие на алкохол в кръвта. Така например световният шампион Хамилтън спи далеч от своя мобилен телефон, дори и той да е изключен. Според изчисленията на специалистите от екипа на Хинтса това прави съня му по-здравословен.", "date": "2018.03.23", "title": "Умението да се наспиваш - тайното оръжие на Хамилтън и \"Мерцедес\" в търсене на нова титла"}
{"url": "https://www.dnevnik.bg/evropa/2018/03/23/3151026_strahut_ot_migrantite_pecheli_podkrepa_za_orban_v/", "text": "Привържениците на управляващата в Унгария дясна партия \"Фидес\" в Ерчи може и да не са виждали бежанец, но има нещо, което те със сигурност знаят: не искат бежанци в града си. Три години, след като стотици хиляди бежанци нахлуха в Унгария на път от Близкия изток и Африка към Западна Европа, жителите на това тихо градче южно от Будапеща казват, че опасенията от мигрантска \"инвазия\" ще бъдат решаващ фактор, когато отидат да гласуват в  парламентарните избори на 8 април. Това устройва \"Фидес\" и нейния лидер - премиера Виктор Орбан, който  експлоатира тези опасения  на твърдия си електорат, говорейки за важността на \"етническата хомогенност\". \"Европа сега е подложена на инвазия\", каза той на митинг в Будапеща на 15 март. \"Тяхната (на опозицията) цел е да спечелят властта и да осъществят грандиозния си план: да разцепят Унгария, която е издигнала бариера на пътя на имигрантите.\" Обетът на Орбан да запази суверенитета на Унгария и да отстоява християнските й ценности, представен по неговия типичен хаплив, войнствен маниер, му донесе две поредни категорични победи в предишните парламентарни избори и вероятно същото ще се случи и сега през април. Орбан обаче е смятан за един от най-противоречивите лидери в Европа. Върховният комисар на ООН за човешките права Зейд Раад ал Хусейн неотдавна го обвини, че е расист и ксенофоб, след като той каза, че не иска неговата страна да бъде \"многоцветна\". Унгарският външен министър на свой ред не остана длъжен, като нарече това изявление \"възмутително\" и призова Зейд да подаде оставка. Повечето избиратели, интервюирани от \"Ройтерс\" в Ерчи, казаха че никога не са срещали бежанец, но това не им пречи да определят имигрантите като заплаха. \"Ние сме си достатъчно тук и нямаме нужда от никакви мигранти\", каза 69-годишната Мария Пулай, която от над две десетилетия поддържа Орбан и сега активно агитира за \"Фидес\". Тя гордо ни показа снимка с унгарския лидер, направена с нейния мобилен телефон, когато той посетил Ерчи, за да подкрепи местния партиен кандидат. \"Никога не съм срещала ( никакви бежанци)\", каза тя с едва доловима усмивка. \"Но непрекъснато гледам телевизия и съм научила много неща. Нямаме нужда от тях тук.\" Движение още по-надясно Орбан дърпа струната на антиимиграционните настроения в страната от момента, когато мигрантите, бягащи от войни и икономически лишения, започнаха да прииждат през южната граница на Унгария със Сърбия през 2015 г., което накара Будапеща да издигне на пътя им гранична ограда. Потокът почти секна през 2016 г., но Орбан поддържа риториката и сега тя е основен елемент в предизборната му платформа. Той има твърд контрол върху държавните медии, а негови съюзници в бизнеса контролират регионалните вестници. При това положение неговите послания биват силно \"озвучени\" в места като Ерчи, където много хора гледат само държавните новинарски канали, показващи как имигранти всяка нощ безчинстват в градовете на Западна Европа. Първоначалната визия на Орбан беше \"Фидес\" да се стреми да доминира в унгарската политика пред следващите две десетилетия, обявявайки се в защита на националните интереси. Това се харесваше на консервативните унгарци, които смятат, че тяхната страна се бори за защита на своята идентичност. Тази стратегия имаше успех частично и заради  фрагментираността на опозицията . Сега той изглежда се опитва \"да окупира\" и част от крайнодясното пространство, освободено от радикалната националистическа опозиционна партия \"Йоббик\", която приглуши посланията си в опит да се приближи към центъра. Придвижването още по-надясно и към радикализация може да се окаже рисковано за Орбан, защото то е \"еднопосочна улица\", каза Петер Креко, директор на либералния унгарски мозъчен тръст Политически капитал. \"Фидес\" са самозатвори в капан с тази кампания, насочена към нейния твърд електорат\", добави той. През февруари \"Йоббик\" се съюзи със социалистите и с малката Унгарска либерална партия (ЛМП) в подкрепа на независим кандидат при  частични избори в Южна Унгария , и (тази необичайна коалиция) изненадващо победи \"Фидес\". Но \"Йоббик\" се въздържа да влезе в съюз с левицата за парламентарните избори. Ако тя и левицата успеят да се координират и да издигнат общи кандидати,  \"Фидес\" може да се окаже в беда , казва Креко. \"Големият тест ще бъде през април\", добави той. Електоралната база на \"Фидес\" се променя през последните години. Някои образовани консервативни избиратели бяха разочаровани от наблягането на популистки антимигрантски послания за сметка на мерки за подобряване на здравеопазването и образованието. Вместо това партията печели терен сред по-слабо образованите и сред пенсионерите, твърдят анализатори. За да ги ухажва, неотдавна Орбан обяви еднократна парична помощ и държавни помощи за сметките за отопление. Орбан също заиграва с идеята, че \"външни сили и влиятелни международни организации\" като Европейския съюз и ООН искат да се месят във вътрешните работи на Унгария и да я принудят да приеме мигранти. Голямо множество се събра в началото на март в сградата на театъра в Ерчи, за да чуе словото на депутат от \"Фидес\" и да види слайдшоу за заплахите от миграция и как американският милиардер от унгарски произход  Джордж Сорос използва мрежата си  от фондации, за да прокарва идеите си за мултикултурни общества по света. Орбан и Сорос, които бяха съюзници в демонтажа на комунизма през 1980-те години, сега често са в челен сблъсък. Орбан обвинява Сорос, че се меси в унгарската политика, като подкрепя опозиционни групи. Сорос пък описва Орбан като опасен автократ. Икономиката върви добре \"Фидес\" спечели солидно последните парламентарни избори през 2014 г. с 2.26 млн. гласа, или около 45 на сто от подадените гласове. Този път политическите анализатори оценяват твърдата електорална база на партията на между 1.8 и 2.2 млн. избиратели. Според унгарския мозъчен тръст \"Политически дневен ред\" подкрепата за \"Фидес\" през 2014 г. е била най-силна в малките градове и селата, където работните места са малко, много хора са заети по (временни) държавни програми и партията вероятно е успяла да съхрани тази подкрепа. В една слънчева неделя в съседния Дунайварош, точно срещу огромния бетонен портал на бившия комунистически металургичен комбинат, местни хора се събират на пазар, където могат да купят евтини дрехи, храни и домакински уреди. \"Фидес\" води активна предизборна кампания по места. 68-годишният пенсионер Пал Балони, дошъл на пазара с внучката си, каза, че винаги е бил консервативен избирател и отново ще гласува за \"Фидес\" през април, дори и да не е съгласен с всичко в правителствената политика. Балони, който е работил три години в Германия като бояджия, каза, че Орбан е поставил икономиката на правилни релси и има ясна национална визия. \"Той освен това постави западните политици на мястото им - фактор, който също отчитам. Работил съм в чужбина, а там навсякъде ни третират като второкласни хора\", подчертава той. /БТА/", "date": "2018.03.23", "title": "Страхът от мигрантите носи подкрепа за Орбан в селските райони"}
{"url": "https://www.dnevnik.bg/analizi/2018/03/23/3149087_otbranitelna_politika_ili_snishavane/", "text": "България е вероятно единствената страна в Европа, която не възприема сериозно необходимостта да има отбранителна политика. След края на Косовската криза, гражданската война в Македония и приемането на страната ни в НАТО, България заживя в безгрижие за военната си сигурност. След 2001 г. нито едно редовно българско правителство не е проявявало задълбочен интерес към развитието на отбранителните способности. Известно изключение е периодът 2004-2005 г., но тогава интересът се изчерпва с усвояването на два милиарда лева, които, както е известно, допринесоха твърде малко за бойния потенциал на Българската армия.  Добилите популярност \"нови заплахи\" - икономически, социални, демографски, екологични и други невоенни кризи, ни накараха да забравим, че трябва да сме благодарни за мира и да не забравяме, че той не ни е даден по право. Той трябва да бъде съхраняван и да бъде използван за подготовка за \"немирен\" период. На Българската армия се гледа предимно като на специализирана и тежковъоръжена полиция – използва се за охрана на границата, противодействие на тероризма и дори на организираната престъпност. Тези задачи безспорно са важни, но едва ли са основни за редовна въоръжена сила. Колкото и страшен да изглежда тероризмът, колкото и да се раздухва заплахата от \"тълпите джихадисти, които напират да преминат границата\", това са съпътстващи за армията задачи. Главното предназначение на всяка редовна армия по света е да се подготвя да се сражава срещу въоръжен противник – редовни или нередовни противникови въоръжени сили. Днес Българската армия е със силно ограничени способности за това основно свое предназначение.  Като се изключат някои съвременни комуникационни системи, хеликоптерите Cougar и Panther, автомобилите с повишена проходимост Mercedes и транспортните самолети Spartan, армията е въоръжена с оборудване, произведено най-рано през 80-те години на ХХ век, в останалите в историята СССР и НРБ. Западното оборудване се поддържа със сериозни трудности и ограничения, поради недостатъчните финансови ресурси. \"Социалистическото\" оборудване е на практика на края или отвъд своя технологичен ресурс. Налице е логична кадрова криза - въоръжените сили не са конкурентноспособни на пазара на труда. С бойната подготовка се правят редица компромиси, отново поради вездесъщите финансови ограничения. Станалият известен случай от есента на 2017 г. с пилотите от изтребителната авиационна база е само крещящ пример.  Всички тези фактори неминуемо се отразяват на мотивацията и професионализма в армията. Нито една редовна армия в света няма открито да признае неспособност да изпълни задачите си. Това би било несъвместимо с професионалната етика. Затова беше направена \"корекцията\" в Доклада за състоянието на отбраната и въоръжените сили за 2016 г. - беше използвано обтекаемото определение  . Но едва ли при изредените факти остава съмнение, че Българска армия е далеч от представата за съвременна боеспособна въоръжена сила. Тогава може би България е активна в инициативите на съюзната отбрана и сътрудничеството с нашите съюзници и така гарантира своята отбрана? Не. България е много далеч от \"активен член\" на НАТО. Водещи политически партии в България   на военното сътрудничество със съюзни държави. Разполагането на съюзни сили на българска територия се посреща с открита враждебност от парламентарни сили.  Участието в многонационални формирования е символично, проекти за съвместно придобиване на военно оборудване на практика липсват, а съвместните учения със съюзници са ограничени. Налице е необяснима пасивност при изграждането на двустранни и многостранни партньорства с нашите европейски и американски съюзници.  Това изглежда се \"компенсира\" с активност в двустранни \"специални\" отношения с Русия и Турция. България не може да желае милитаризация на Черно море, но не трябва да се забравя, че тази милитаризация не беше започната от държавите от НАТО и ЕС, а от руските военни интервенции и превръщането на Крим във военна зона. България не може да желае нестабилен 80 милионен съсед, но стабилността на Турция се подкопава не от Европа или САЩ, а от хазартната вътрешна и външна политика на турския управляващ елит. Освен това не трябва да се забравя, че и НАТО и ЕС са съюзи на суверенни държави. \"НАТО ни пази!\" е лъжа, пусната в обращение от мними привърженици на членството ни в пакта. По-късно тя беше охотно разпространена от тези, за които НАТО е все още противник и България по никакъв начин не трябва да допринася за военния му капацитет.  Нашите съюзници ще ни окажат помощ, но ние трябва да изградим собствени отбранителни способности. Трябва да сме в състояние да допринасяме за сигурността на останалите. Никой няма да помага на България въпреки нейното желание или при демонстриране на неангажираност към съюзните дела.  Като интеграция със съюзните армии и отбранителни индустрии България е много далеч дори от относително новите членове на НАТО. За разлика от Полша, Балтийските държави и дори Румъния, ние нямаме многонационални военни формирования на наша територия. По отношение на индустриалното сътрудничество са направени съвсем символични опити. Гърция често се дава за пример за самостоятелно национално решение в отбраната. Но там водещите германски индустриални концерни произвеждат танкове и подводници за гръцката армия в свои предприятия на гръцка територия. В Румъния са се установили такива компании като Lockheed-Martin, Eurocopter и General Dynamics, както и водещи холандски и британски корабостроители. Хърватия включи собствената си индустрия в производството на бойни бронирани машини заедно с Patria и едни от водещите производители на оръжейни системи за този клас машини в света – Kongsberg (доставчици за американската армия за бойните машини Stryker). Веднъж установили дългосрочни сътрудничества, всички тези държави получават изгодни позиции при придобиването на употребявано оборудване от водещите западни индустриални държави (основно САЩ и Германия). На този фон, общественият и политически дебат в България е доминиран от незрял и манипулативен тон. България не може да превъоръжи армията чрез абсурдните идеи \"да си произведем сами\", не може и да се откаже от превъоръжаване. Подобно на останалите източно и южноевропейски държави, България може да предприеме разумен подход чрез който да установи сътрудничество с водещите западни компании. Това би позволило извършването на трансфер на технологии и установяването на производствени и поддържащи мощности на територията на България. И разбира се – когато е оправдано и изгодно – да придобива и употребявано оборудване.  Ако България не подготвя въоръжените си сили и участва символично в съюзната отбрана, остава само едно логично обяснение за практическата липса на отбранителна политика – да се приема, че военни заплахи липсват. Да оставим настрана това уникално българско прозрение, до което съюзниците и евентуалните ни противници явно не са достигнали. В противен случай нямаше да увеличават военните си бюджети и да инвестират в милиардни програми за ново въоръжение. Фактите са: средата за сигурност в региона е не просто нестабилна. Тя се характеризира с открита враждебност, сдържана на първо място от баланса на силите.  Украйна се намира в състояние на необявена война, а крайните й източни райони и Крим са окупирани. Полуостровът, заедно с т.нар. Калининградски анклав (Източна Прусия), е превърнат във военна зона, наситена с оръжейни системи включващи в обсега си половин Европа.  НАТО даде допълнителни гаранции на Полша и Балтийските държави, но въпросът за бъдещи военни провокации остава открит в \"буферни държави\" като Молдова и Беларус.  Повече от очевидно е, че Русия ще използва всички средства (включително насилие), за да предотврати влизането на Западните Балкани в НАТО и ЕС. В Черна гора беше организиран неуспешен опит за преврат. В Босна се изпращат наемници за подготовка на радикални сръбски групи, които лесно могат да бъдат активирани за провокиране на насилие и завръщане към кошмарите от близкото минало. В Сърбия се действа с комбинация между подаръци и заплахи и се върви към увеличение на военното присъствие в \"хуманитарния център\" в Ниш. Най-притеснително остава положението в особено близката ни Македония.Единственият шанс за просперитет на Македония е бързото влизане в НАТО и ЕС, съчетано със засилено сътрудничество по оста София-Скопие-Тирана. Но сме свидетели как бяха активирани радикални групи в Македония, Гърция и дори България, които да се противопоставят на членството на Македония. И тъй като присъединяването е процес, а не еднократен акт, можем сме сигурни, че в следващите 10 години Западните Балкани и Македония в частност ще бъдат използвани за инструмент за дестабилизация на Европа и НАТО. И това не е всичко. Югоизтокът е източник на не просто потенциални, а реални заплахи. И тук не става въпрос за внушенията за \"тълпите джихадисти\", преминаващи незаконно българо-турската граница. Традиционно, за източник на потенциална заплаха се смята несъразмерно силната турска държава. Трябва да си даваме и сметка, че Турция се превръща в друг тип източник на несигурност. Тя се намира под сериозния натиск на събитията в Близкия Изток и е ангажирана във въоръжени конфликти с неясен времеви хоризонт по цялата си южна граница. Но най-сериозните предизвикателства пред Турция не са свързани с непосредствени външни военни заплахи, а с вътрешното й състояние и нееднозначните й отношения със съюзниците и от НАТО. България трябва да си дава сметка, че в обозримо бъдеще на границата си може да няма стабилен съсед, а държава с непреодолими вътрешни противоречия и непредвидима външна политика. При тези обстоятелства е логично България да търси сигурност в укрепването на собствените си сили и сътрудничеството със съюзниците си от Европа и Северна Америка. Вместо това се демонстрира незаинтересованост и задълбочаване на отношенията с двата основни източника на нестабилност в региона – Русия и Турция. Все пак не можем да си представим, че тотално заслепение наистина е обхванало върховете на държавата. Тогава се налага изводът, че в най-голяма степен се разчита на българската дипломация. Тя уви, се състои в максимата \"да не се набутваме между шамарите\". Но ако кризата настъпи, т.е. някоя от заинтересованите страни не се съобрази с желанието на България \"да се сниши\", тогава ще можем да разчитаме единствено на собствените си сили и на помощта, която можем да получим от съюзниците ни А те със сигурност няма да са особено ентусиазирани да помогнат на страна, която сама не желае да се погрижи за своята сигурност. България може да си позволи адекватна отбрана, без да затруднява нормалното функциониране на икономиката и обществото. \"Адекватна отбрана\" означава заделянето на 2-2,5% от БВП за отбрана и поддържането на до 30 хиляди военнослужещи на активна военна служба. Ако при БВП от 66 млрд. лева и публични разходи от 25 млрд. лева, България отделя над 1,5 млрд. лева за отбрана през 2008 г., то няма причина сега подобни суми да са \"непосилни\", при БВП от около 100 млрд. лева и публични разходи от около 35 млрд.  Вярно е, че в дългосрочен план тези разходи може да са по-полезни, ако бъдат насочени в здравеопазване, образование, социална сфера или да позволят намаляване на данъчната тежест. Но ключовата дума е \"дългосрочен\". А ние сме изправени пред реални и непосредствени заплахи. Ако съумеем да изградим капацитет за реакция, ние можем да избираме дали и как да се намесим в условията на криза. Ако нямаме подобен капацитет – можем да стоим и да наблюдаваме как течението ни отнася. И да се надяваме на помощ \"свише\". ,", "date": "2018.03.23", "title": "Отбранителна политика или снишаване"}
{"url": "https://www.dnevnik.bg/sport/2018/03/23/3151182_sobstvenicite_na_manchestur_siti_se_nasochvat_kum/", "text": "Собствениците на \"Манчестър сити\" искат да разширят влиянието си във футбола с придобиването на нови клубове. Компанията \"Сити футбол груп\", в която 87% са притежание на кралската фамилия на Абу Даби, а останалите 13% - на две китайски фирми, проявява най-голям интерес към бързо развиващия се пазар в Азия. \"Сити футбол груп\" е мажоритарен или едноличен собственик на четири клуба и има дялове в още два. Компанията притежава 100% от акциите на \"Манчестър сити\", австралийския \"Мелбърн сити\" и  наскоро закупения \"Атлетико Торке\"  в Уругвай. Собствениците на \"Сити\" имат дял от 80% в американския \"Ню Йорк сити\", който е съвместен проект с \"Ню Йорк янкис\". Дружеството притежава още 44.3% в испанския  \"Жирона\" , както и 20% в японския клуб \"Йокохама меринос\". \"Много е вероятно да направим нови придобивки. За целта оглеждаме някои места по света. Съществуват много интересни пазари и стабилни първенства с добри отзиви, включително в Азия\", каза търговският директор на \"Сити футбол груп\" Том Глик. Той посочи Япония, Южна Корея и Индия като места с потенциал. По думите му обаче \"здравето на футбола е в Китай\", тъй като там играта се радва на голяма подкрепа от правителството, което превръща страната в \"особено атрактивна дестинация за инвеститорите\". Китай  си е поставил амбициозната цел да стане световна сила на национално ниво до 2050 г ., като за целта ще бъдат открити 50 хиляди футболни академии до 2025 г. Мащабният план включва и спечелването на световното по футбол.  \"Местното първенство вече е доста стабилно - с добра посещаемост и добра телевизионна гледаемост, така че сега е едно вълнуващо време за футбола в Китай. Това е един от пазарите, които следим, за да инвестираме\", каза още Глик. Наскоро  \"Сити футбол груп\"  отчете загуба от 71 милиона паунда  за финансовата година.", "date": "2018.03.23", "title": "Собствениците на \"Манчестър сити\" се насочват към футболния пазар в Китай"}
{"url": "https://www.dnevnik.bg/citat_na_deniia/2018/03/23/3151520_citat_na_denia_snegut_i_tozi_put_ne_iznenada_stolichna/", "text": "Това заяви заместник-кметът на София Йоана Христова, цитирана от агенция \"Фокус\". Тя допълни, че сигналите за прекъснато електроподаване в различни райони на столицата са отстранени от електроразпределителното дружество, но все още се работи в Чепинци и Банкя, които и към момента са без ток. \"През нощта на терен работиха 126 снегопочистващи машини – обработени са всички трасета на масовия градски транспорт, след като се влиза по обществено значимите улици. Работи се във всички райони на Столична община\", обяснява тя. Тя каза още, че ако снеговалежите продължат, екипите на аварийното звено, Общинска полиция и СДВР имат готовност да предприемат необходимите действия. Зам.-кметът уточни, че урокът да не се излиза с летни гуми в зимните пътни условия, днес вече е научен от шофьорите.", "date": "2018.03.23", "title": "Цитат на деня: Снегът и този път не изненада Столична община"}
{"url": "https://www.dnevnik.bg/evropa/2018/03/23/3151518_es_podkrepi_velikobritaniia_che_rusiia_e_otgovorna_za/", "text": "Лидерите от Европейския съюз се съгласиха, че е доста вероятно Русия да е отговорна за нападението с нервнопаралитично вещество срещу бившия руски шпионин  Сергей Скрипал и дъщеря му Юлия  и отзоваха посланика на общността в Москва за консултации, предадоха ДПА и \"Ройтерс\". Лидерите от ЕС,  които се събраха на среща в Брюксел , обсъдиха нападението и решиха да подкрепят оценката на Великобритания, че Русия е отговорна за него, въпреки че първоначално някои лидери имаха притеснения относно приписването на вина. \"Европейският съвет осъжда по възможно най-силен начин неотдавнашното нападение в Солсбъри, изразява най-дълбоко съчувствие към всички, чийто живот е бил заплашен, и дава своята подкрепа за продължаващото разследване\", казаха лидерите в съвместно изявление. \"Той се съгласява с оценката на правителството на Великобритания, че е много вероятно Руската федерация да е отговорна и че няма друго правдоподобно обяснение\", заявиха те. Малко преди това българският премиер Бойко  Борисов каза, че като  се позовал  на своя опит в стотици разследвания като главен секретар на МВР, \"обикновено в такива случаи не е това, което изглежда на пръв поглед\", а запитан дали Русия стои зад нападението на Скрипал, отговори, че е мнителен човек и ще коментира, когато поръчителят стане известен. Холандският премиер Марк Рюте съобщи, че постоянният представител на ЕС в Москва е извикан в Брюксел за консултации с уточнение, че това е дипломатическа мярка, а не санкция. Според британския в.Гардиън\" още пет държави подготвят изгонване на руски дипломати заради покушението от Солсбъри - Франция, Полша и трите балтийски републики. Според Би Би Си в последните няколко минути председателят на Европейския съвет Доналд Туск е използвал думите на британския премиер Тереза Мей, приемайки твърдението на Лондон, че няма друго \"правдоподобно\" обяснение за случилото се. Това внася много различен тон в приетия текст на изявлението на лидерите в сравнение с казаното от външните министри на ЕС от преди няколко дена. Тогава те заявиха, че \"ЕС приема изключително сериозно оценката на британското правителство, че е много вероятно Руската федерация да е отговорна\". На срещата на върха, макар много лидери ясно да казаха, че искат да видят повече доказателства, Европейският съвет като група бе готов да даде по-силна подкрепа за твърденията на британския премиер, коментира Би Би Си. Френският президент Еманюел Макрон и германският канцлер Ангела Меркел се срещнаха с Тереза Мей в кулоарите на срещата и се съгласиха, че е необходимо да се отправи силно послание към Русия. Тримата лидери \"потвърдиха, че няма друго правдоподобно обяснение освен това, че руската държава е отговорна\", каза британски правителствен говорител в изявление след срещата. \"Лидерите се съгласиха, че е важно да се изпрати силно европейско послание в отговор на действията на Русия\", беше посочено в изявлението. Меркел допусна възможността за по-нататъшни наказателни мерки срещу Русия в отговор на нападението и каза, че ЕС ще се стреми да действа единно по въпроса, предаде \"Ройтерс\". \"Ние сме решени да реагираме заедно, с думите, които използвахме тук, но също може би с допълнителни мерки\", каза Меркел след заседание на лидерите от ЕС в Брюксел. На срещата на лидерите на всички 28 страни от ЕС Мей запозна колегите си с нападението и им каза, че според Великобритания то е \"част от модел на руска агресия срещу Европа и нейните близки съседи\". Тя благодари на останалите лидери за тяхната солидарност и подкрепа и каза, че с нетърпение очаква по-нататъшни обсъждания по темата. Миналата седмица Великобритания  реши да изгони 23 руски дипломати  в отговор на нападението в Солсбъри. Литовският президент Далия Грибаускайте каза, че всички страни от ЕС обмислят мерки срещу Русия. Тя заяви, че ще вземе решение за налагане на мерки от страна на Литва срещу Русия в близко бъдеще, предаде БТА. Председателят на Европейската комисия Жан-Клод Юнкер каза, че е важно да се поддържат комуникационните канали с Русия. Новият премиер на Словакия  Петер Пелегрини  се обяви за \"конструктивен диалог\" с Москва, въпреки случая със Скрипал. Лидерите освен това се договориха да засилят защитите си срещу руските \"хибридни заплахи\", включително в кампаниите за дезинформация и кибер атаките.", "date": "2018.03.23", "title": "ЕС подкрепи версията на Лондон за нападението срещу Скрипал (допълнена)"}
{"url": "https://www.dnevnik.bg/na_put/2018/03/23/3144189_kak_portugaliia_privlicha_turisti/", "text": "Португалският град Елваш беше обявен през 2012 г. от ЮНЕСКО за част от световното културно наследства, но не успява да привлече достатъчно туристи, които предпочитат по-познатите Лисабон, Порто и Алгарве. Как може да се промени това? Втората по големина хотелска група в страната - Vila Gale инвестира около 5 млн. евро, за да превърне сградата на бивш манастир от 17 в. в луксозен хотел, разказва \"Дойче веле\". \"Убедени сме, че при наличието на добър хотел туристите ще остават в Елваш\", казва президентът на веригата Хорхе Ребело де Алмейда, чиято компания получи държавната сграда на 40-годишна концесия. Туризмът се превърна в основен двигател на икономиката на Португалия от 2014 г., когато страната изпълни тригодишния международен спасителен план на стойност 78 млрд. евро с цената на строги икономии за гражданите си, припомня публикацията. Сега, за да привлекат посетители на места, които са извън популярните туристически маршрути, и да осигурят туристическия поток целогодишно, властите обявиха програма за преустройство на изоставени манастири, крепости и други исторически обекти в хотели и други места за настаняване. Общо 33 исторически постройки са обявени за стопанисване от частния бизнес за срок до 50 г. по програмата \"Revive\". Сред тях са крепостта в рибарското селище Каминя в северозападната част на страната, нос Еспишел, в чиято църква според легендата есе е явила Богородица, замъкът на \"белия град\" Обидиуш на север от Лисабон. Туризмът представлява 12.5% от икономиката на страната и нараства стабилно от 2011 г. насам, като британците, германците и французите са близо половината от всички туристи. През миналата година страната с територия 92 хил. кв. км посрещна рекордните 20 млн. души, с 8.9% повече отколкото през предходната. Повечето от тях обаче се насочват към пясъчните плажове на Алгарве в най-южната част, към богатата на исторически паметници столица Лисабон и северния регион Порто с китните терасовидни лозя по двата бряга на река Дуро. При това пристиганията са главно в края на пролетта, лятото и есента, а през зимата туризмът заглъхва.", "date": "2018.03.23", "title": "Как Португалия привлича туристи"}
{"url": "https://www.dnevnik.bg/biznes/2018/03/23/3151517_insa_oil_napuska_petrolnata_asociaciia/", "text": "Управителният съвет на Българската петролна и газова асоциация е изключил от организацията по нейно желание компанията \"Инса Ойл\" ООД, съобщава организацията. Името на компанията е свързано с одобрения за купувач на Общинска банка\" - \"Новито. Асоциацията изразява категоричното си несъгласие с мотивите на управителя Георги Самуилов за напускането на организацията без да се посочва какви са те. Позицията на Самуилов е изпратена до сайтовете ПИК и Блиц. В нея се казва, че той не желае управляваното от него дружество да бъде замесено по какъвто и да е начин в лансиране на идеи, компрометиращи свободната конкуренция и налагащи монополни практики, съобщава  capital.bg . Напада и председателя на асоциацията Ябълката на раздора е влязъл вече в парламента проектозакон за регулиране на дейностите в сектор горива. Според Самуилов законът не би допринесъл с нищо друго освен с ограничаването на конкуренцията.  Според представители от пазара, цитирани от изданието, основната причина за напускането на Георги Самуилов и атаката към Валентин Златев е заровена в новата дистрибуционна политика на \"Лукойл България\". Тя е единствената, която купува директно от рафинерията в Бургас като ексклузивен представител и продава нататък по веригата на търговците на едро. Това става като търговците се ангажират да купуват определени количества от нея на месец. На въпрос на \"Капитал\" дали предвид прехвърчалите искри договорът й е прекратен Георги Самуилов не дава конкретен отговор, а заяви, че е в чисто нормални бизнес отношения с \"Лукойл България\". В писмото от асоциацията се допълва, че предложени на вниманието на работната група по подготовката на законопроекта за административното регулиране на бранша, и са били напълно информиран за всички детайли, засягащи този проект. Поради това, внезапно появилото се нежелание от страна на тази компания да се ограничат нарушенията на нелоялните играчи на пазара и да се сложи ред в сектора, буди съмнение за действителните й мотиви, се казва още в съобщението. Твърдо стоим на позицията си, че нелоялните търговци в отрасъла увреждат интересите на спазващите правилата участници на пазара и изкривяват конкуренцията в този бранш.", "date": "2018.03.23", "title": "\"Инса ойл\" напуска петролната асоциация (допълена)"}
{"url": "https://www.dnevnik.bg/evropa/2018/03/23/3151538_sasht_zasega_izkljuchvat_es_ot_novite_vnosni_mita/", "text": "Европейският съюз и редица други страни засега ще бъдат изключени от митата, обявени от президента Доналд Тръмп  върху вноса на стомана и алуминий , съобщи постоянният търговски представител Робърт Лайтхайзър, цитиран от \"Франс прес\". По думите му временно се отлага въвеждането на митата срещу още няколко страни, с които продължават да се водят консултации. Сред тях Лайтхайзър посочи ЕС, Австралия, Аржентина, Бразилия и Южна Корея. Заедно с Канада и Мексико тези страни са включени в \"белия списък\", но само временно и оставането им там ще зависи от резултатите на преговорите с Вашингтон. В \"черния списък\" са всички останали вносители на металите в САЩ, включително Русия, Китай, Турция, Египет, Обединените арабски емирства, Виетнам, Малайзия, Тайланд, Република Южна Африка. На въпрос при изслушване в Конгреса  кои са изключенията  Лайтхайзър отговори: \"Става дума за две страни от НАФТА и знаем кои са (Канада и Мексико - бел. ред.). Става дума за Европа. Става дума за Австралия, Аржентина и Бразилия и разбира се (...) Южна Корея, с която сме в преговори\". Американската администрация започна процедура за подаване на молби за изключения при прилагането на тези мита, които са от 25 на сто за стоманата и 10 на сто за алуминия и бяха обявени от Тръмп на 8 март. Лайтхайзър допълни при изслушването си, че докато бъдат разглеждани исканията за изключване от митата, внесени от тези страни по силата на обявената процедура, за тях митата няма да важат. Германският канцлер Ангела Меркел заяви, че ЕС очаква окончателното решение на американската администрация по въпроса. Ако митата бъдат въведени срещу европейска продукция, ще последват ответни мерки, допълни тя  в края на първия ден от срещата на върха на европейските лидери . Редица европейски високопоставени представители посетиха Вашингтон тези дни, включително и  еврокомисарят за търговията Сесилия Малмстрьом , за да настояват за ЕС тези мита да не се прилагат. Решението на Вашингтон да наложи въпросните мита породи  заплаха от търговска война , а ЕС заяви категорично, че ще отговори с ответни мерки, въвеждайки мита върху редица американски стоки, внасяни в 28-те държави членки, припомня \"Франс прес\". /БТА", "date": "2018.03.23", "title": "САЩ временно изключват ЕС от новите вносни мита"}
{"url": "https://www.dnevnik.bg/evropa/2018/03/23/3151540_katalunskiiat_parlament_otnovo_ne_uspia_da_izbere/", "text": "Парламентът на испанската автономна област Каталуния за трети път не успя да избере регионален лидер, след като кандидатът Жорди Турул не можа да събере достатъчно гласове, предадоха световните агенции, цитирани от БТА. Турул, който е близък съюзник на  бившия каталунски лидер Карлес Пучдемон , се нуждаеше от 69 гласа, но спечели само 64 заради разногласия между сепаратистките партии, които имат мнозинство в каталунския парламент. Сега депутатите имат два месеца, за да изберат лидер на областта. В противен случай ще трябва да има нови регионални избори. Турул все пак може да получи още един шанс да бъде избран при гласуване утре. Той обаче трябва да се яви пред съда днес по обвинения в бунт и противодържавна дейност заради участието му в опитите за обявяване на независимост на Каталуния през октомври. Миналата година Турул беше арестуван, а после освободен под гаранция. Съдът може да го обяви за неизбираем или дори да го върне в затвора, ако прецени, че има достатъчно доказателства, че бившият министър от предишното каталунско правителство е извършил тези престъпления.", "date": "2018.03.23", "title": "Каталунският парламент отново не успя да избере регионален лидер"}
{"url": "https://www.dnevnik.bg/bulgaria/2018/03/23/3151553_valeri_simeonov_shte_iska_promeni_v_zakonite_svurzani/", "text": "Вицепремиерът Валери Симеонов планира да предложи промени в законите, свързани с рекламите на хазартни игри. В рамките на парламентарния контрол днес той допълни, че ще събере информация и ще проучи въпроса, преди да обяви в кои закони какви промени да се направят. Изявлението на вицепремиера беше по повод използването на деца в реклами на хазартни игри. Валери Симеонов каза, че сегашните клипове са безобразни и могат да имат пагубно въздействие, защото създават впечатление, че човек може да забогатее без труд. Конкретното питане днес от народния представител Теодора Халачева беше за  рекламата на \"Национална лотария\" , за която има съмнения, че участват гимнастички в детска възраст. Той допълни, че Държавната агенция за закрила на детето е изискала информация от председателя на Българската федерация по художествена гимнастика и от организатора на лотарийната игра. Изпълнителния директор на фирмата бил предоставил информация, че в заснемането на клипа не са участвали деца. \"Предоставени са седем броя копия на договори на заснетите лица. Договори с артисти, изпълнители, видно от които всички те са пълнолетни\", заяви Симеонов. Той поясни, че в момента проверката продължава, тъй като не се приема 100% достоверността на информацията и се иска от Българската федерация по художествена гимнастика да подаде справка. По повод този казус Симеонов посочи, че по него работят Съветът за електронни медии и Комисията по хазарта. Вицепремиерът даде да се разбере, че изпитва раздразнение от всички реклами, \"в които се търкат билетчета\".", "date": "2018.03.23", "title": "Валери Симеонов ще иска промени в законите, свързани с рекламите на хазарт"}
{"url": "https://www.dnevnik.bg/biznes/2018/03/23/3151549_snegut_moje_da_udulji_zimniia_sezon_do_kraia_na_april/", "text": "Падналият нов сняг може да удължи зимния сезон на някои места до края на април. Такава прогноза направи в ефира на Би Ти Ви министърът на туризма Николина Ангелкова. Тя посочи, че към момента се отчитат 17% ръст на броя на зимните туристи и почти толкова на приходите от тях. Чужденците в зимните курорти са основно от съседните държави и по малко от Великобритания, Германия и Русия. Най-голям ръст пък имало на зимните туристи от конкурентни ски дестинации като Италия и Австрия. В отговор на въпрос за това в чии ръце са попаднали концесиите на  някои плажове  Ангелкова обясни, че за тях се явявали по една-две фирми и не можела да накара никого да участва в конкурсите. Одобрените кандидати били изрядни фирми, които комисията по оценка проверила. В нея пък участват представители на няколко министерства. Увери, че независимо кой е концесионер, всички ще имат достъп до всички плажове. Попитана отново за пътуването си до Холивуд за церемонията по раздаването на оскарите, Ангелкова обяви, че сама е поела разходите за това и че има достатъчно пари да си го позволи. Поканата получила от свои приятели от индустрията, които не назова, но каза, че някои от тях са на снимките с нея, които тя публикува в профила си във фейсбук. Сред тях бяха Салма Хайек, Гари Олдман, Майкъл Дъглас, Силвестър Сталоун и др. Обясни, че киноиндустрията има пряка връзка с туризма, защото привлича интереса. Хърватия например разчитала основно на киното за чуждите туристи от далечни пазари. Ползата от такива лични приятелства в киноиндустрията пък била, че е възможност да се привлекат в страната престижни хотелиерски брандове, в които отсядат високия клас туристи.", "date": "2018.03.23", "title": "Снегът може да удължи зимния сезон до края на април, смята Ангелкова"}
{"url": "https://www.dnevnik.bg/sviat/2018/03/23/3151556_trump_naznachi_voinstven_iastreb_za_suvetnik_po/", "text": "Републиканец с войнствени възгледи, който винаги е бил в периферията на управлението на САЩ, е назначен от президента Доналд Тръмп за нов съветник по въпросите на националната сигурност. Джон Болтън ще смени на 9 април генерал Хърбърт Макмастър на пост, за който не се изисква одобрение от Сената. Това е позиция, която трябва да анализира често противоречащи си сигнали, идващи в Белия дом от Пентагона, Държавния департамент и спецслужбите. Обикновено част от функцията на този съветник е да предпазва президента от крайни действия, но Болтън е известен с това, че неотдавна призоваваше САЩ да атакуват Северна Корея и Иран едновременно, за да ги принудят да приемат условията на Вашингтон. Това е третият съветник по въпросите на националната сигурност на Тръмп за само 14 месеца управление, като първият - ген. Майкъл Флин, се задържа по-малко от месец. Сред първите коментари се казва, че, изглежда, президентът на търпи хора, които му казват да се сдържа, и иска някого, който е готов да действа по волята му. Болтън бе постоянен представител на САЩ в ООН след 11 септември 2001 г., но президентът Джон Уокър Буш го назначи въпреки слабото му представяне на изслушванията в Сената и като използва президентски правомощия, докато сенаторите бяха в отпуска. Тогава Болтън изигра ключова роля за налагане на версията - оказала се без потвърждение след това - че Ирак има оръжие за масово унищожение и трябва да бъде атакуван. Когато одобрението му се върна в дневния ред на Сената 18 месеца по-късно, той бе отхвърлен.", "date": "2018.03.23", "title": "Тръмп назначи войнствен \"ястреб\" за съветник по националната сигурност"}
{"url": "https://www.dnevnik.bg/bulgaria/2018/03/23/3151563_niama_da_se_otnemat_prava_s_novata_koncepciia_za/", "text": "Новата концепция на Министерството на труда и социалната политика предвижда оценка на трудоспособността на хората с увреждания. Тя ще е индивидуална. Това каза в в сутрешния блок на БНТ министърът на труда и социалната политика Бисер Петков. Посочи, че концепцията няма за цел да се отнемат придобити вече права от хора с увреждания. Важно е в новата концепция да се стиковат много добре функциите на различните институции, които имат за цел интеграцията на хората с увреждания. Предлагаме изменения в действащата система и да се оптимизират получаването на тези помощни средства за хората с увреждания, допълни той. Предстои да се обсъди коя институция да прави оценка на трудоспособността. Засега се предвижда това да е НОИ. Според министъра тези обсъждания на реформата в системата трябва да продължат, а не да се протестира. Съобщи, че на заседанието на правителството следващата седмица ще се вземе решение дали и кои пенсионери ще получат добавки към пенсиите си за Великден.", "date": "2018.03.23", "title": "Няма да се отнемат права с новата концепция за хората с увреждания, увери Бисер Петков"}
{"url": "https://www.dnevnik.bg/istorii_na_denia/2018/03/23/3151186_i_chitateli_izbirat_koi_e_restorantut_na_godinata/", "text": "Остава по-малко от седмица преди кулминацията на  традиционния конкурс \"Ресторант на годината 2017 \"Бакхус\", Acqua Panna & S.Pellegrino\" . Общо 19 ресторанта са избрани от журито на \"Бакхус\" и ще се борят за награда в 9 категории на конкурса. Една от тях е \"Ресторант на читателите\" - той ще бъде определен според вота на читателите на \"Бакхус\". Гласа си за него можете да дадете  тук. Номинирани са 23 ресторанта, като победителят ще бъде обявен на 30 март. Сред имената на кандидатите има такива, които вече са носители на наградите на \"Бакхус\" в различни категории. aEstivum, Zornitza Family Estate Ahora ANDRé Cava Craft Chef’s Cinecittà Osteria Italiana Da Massimo Еste Grape Central Hamachi-Ni Jasmine Lazy L’Étranger Niko’las 0/360 \"Багри\" \"Космос\" \"Ресторант Мияби\" \"Паваж\" (Пловдив) \"Преди 10\" \"Хеброс\" (Пловдив) \"Щастливото прасе\" \"33 гастронавта\" Кои ще бъдат отличените ресторанти в останалите категории ще се разбере на 29 март по време на кулминацията на конкурса - специалната галавечеря. Тази година \"Бакхус\" организира събитието с подкрепата на най-старата и престижна кулинарна академия - Le Cordon Bleu London. Новост е и лекторската част, която ще предхожда гала вечерята. Програмата и участниците можете да видите  тук .", "date": "2018.03.23", "title": "И читатели избират кой е ресторантът на годината"}
{"url": "https://www.dnevnik.bg/sport/2018/03/23/3151618_hamiltun_zadade_rituma_v_purvite_dve_trenirovki_v/", "text": "Световният шампион  Люис Хамилтън  се представи най-добре в първите две тренировки преди откриващото състезание от Формула 1 в Австралия. Англичанинът отправи предизвикателство към съперниците си, като във втората тренировка Макс Верстапен отговори и съкрати разликата. Представянето му на пистата беше предшествано от обвинения към Формула 1, че ѝ липсва етническо разнообразие. \"Нищо не се е променило за 11-те години, в които съм тук\", написа шампионът в \"Инстаграм\". \"Деца, хора, има толкова много работни места в този спорт, от които всеки - независимо от етноса си, може да се възползва и да се справи\", добави Хамилтън. В първата тренировка в Мелбърн Хамилтън беше далеч пред другите. С гумите ултрасофт той записа 1:24,026 мин. и изпревари с половин секунда съотборника си Валтери Ботас. Във втората обаче преднината му беше сведена до 0.127 сек. пред Верстапен с \"Ред бул\". Ботас даде третото време, като имаше проблеми с болида си. С най-меките гуми ултрасофт най-добрите си времена записаха Кими Райконен и Себастиан Фетел, наредили се четвърти и пети. \"Ето на това казвам положителен старт на тренировките\", каза Верстапен със задоволство от болида си. \"Разбира се, винаги има място за подобрение, така че продължаваме\", добави той. Верстапен  заяви в навечерието на новия сезон : \"Дайте ми най-бързата кола и ще стана световен шампион.\"", "date": "2018.03.23", "title": "Хамилтън обвини Формула 1 в липса на етническо разнообразие и зададе ритъма в Австралия"}
{"url": "https://www.dnevnik.bg/evropa/2018/03/23/3151609_avstriiskite_deputati_podkrepiha_vrushtaneto_na/", "text": "В ресторантите и баровете в Австрия ще се пуши свободно, решиха вчера депутатите в долната камара на парламента. По този начин те пренебрегнаха официална петиция с 543 000 подписа срещу приемането на решението, предаде ДПА. \"Досега нямаше случай на страна в света, която да е о тстъпвала от защитата на непушачите \", каза опозиционният депутат от Австрийската социалдемократическа партия (АСДП) Памела Ренди-Вагнер в разгорещените дебати по темата, които предшестваха гласуваното решение. Забраната за тютюнопушенето в заведенията в Австрия бе въведена от предишното правителство на АСДП и консерваторите от Австрийската народна партия (АНП). Тя трябваше да влезе в сила през май.  В края на миналата година  обаче крайнодясната Австрийска партия на свободата (АПС) направи отмяната на тази мярка условие за участието си в новото правителство с АНП. В спора АПС поддържаше либералната теза, според която гражданите трябва свободно да избират дали и къде да пушат, припомня ДПА. Министърът на здравеопазването Беате Хартингер-Клайн (АПС) обвини опозицията в дискриминиране на пушачите. \"Осъждам маргинализирането на пристрастените\", каза тя. През последните седмици Австрийската медицинска камара и организация на пациенти с ракови заболявания събраха над 543 000 подписа в рамките на петиция, която ще принуди депутатите да обсъдят отново решението си. Тя обаче не ги задължава да променят своята позиция. Въпреки че партиите от управляващата дясна коалиция оттеглиха забраната за пушене в баровете и ресторантите, те приеха мерки срещу приучването на младежите към тютюнопушенето: парламентът повиши минималната позволена възраст за закупуване на цигари от 16 на 18 години и забрани да се пуши в автомобилите, ако в тях има непълнолетни пътници./БТА", "date": "2018.03.23", "title": "Австрийските депутати подкрепиха връщането на пушенето в заведенията"}
{"url": "https://www.dnevnik.bg/kultura/2018/03/23/3151577_otkus_ot_kak_shte_posreshtnem_dujda_ot_miroslav_hristov/", "text": "Автор е на пиесата \"Всичкоядецът\", номинирана за \"Икар 2013\" под режисурата на Ани Васева. Отличаван е два пъти на конкурса \"Нова българска драма\" (2012 г., 2017 г.). На 4-5 април 2018 г. в ДНК (в подлеза на НДК) ще бъде представено пърформанс-четене на новата му пиеса \"Цикадите\" в рамките на инициативата \"ПроТекст\" на организацията за съвременно алтернативно изкуство и култура \"36 маймуни\". В търсене на друга по-остра чувствителност Прибори за празнота са сърдечните мускули изтласкват нови пространства на юг от суровия климат  посещаваме древните чувства на туристическо сафари с окото на неопитни ловци обичаме небето да се крепи върху полета на застрашени птици  тук покоят е краен хоризонт статична светлина която примигва неловко в дъното на тунела  и никога не идва да оживи  тези лишени от трагизъм вкаменелости  един ден ще изчезнем като редки екземпляри от ледникова епоха или изгубени в резерват туристи от нас ще останат само сувенирите дотогава ще слушаме в скептичен унес как вариации на сърдечния ни ритъм наострят копията на нови сетива Ауди Ако един ден разберат  че го притежавам ще ме убият няма начин да позволят подобен лукс да засенчва  плахите им опити за блясък каза бездомникът и с жълти пръсти бръкна в душата си извади ключове за кола само ако разберат че я имам ще ме убият  без окото им да мигне аз имам ауди  за милиарди жълти звезди и шофирам по небето всяка нощ ще ме убият затова си мълчи не казвай на никого", "date": "2018.03.23", "title": "Откъс от \"Как ще посрещнем дъжда\" от Мирослав Христов"}
{"url": "https://www.dnevnik.bg/tehnologii/2018/03/22/3151006_elektronnite_ochi_v_smartfona/", "text": "Решавам да живея активно, защото нямам друг избор. Другият вариант е да се отчая. То си е до човек, до характер. Има някои хора, които се отпускат по инерцията надолу, получават грижи от семейство и близки и изпадат в летаргия...\", споделя Димитър Димитров. Той е един от незрящите, бъдещи потребители на приложението с работно заглавие \"Навигация\", а в момента и основен консултант при създаването му. Разработено за улеснение в ориентацията и придвижването, то е за всички онези българи със зрителни увреждания, които се опитват да живеят пълноценно. \"Шегуваме се, че ще се казва Мария по името на неговия главен инициатор\", смее се 35-годишният мъж, докато търсим подходящо място в градинката на  Центъра  за социална рехабилитация и интеграция в София. Ще ни демонстрира бета версията на приложението, но за да се случи това, се налага, ние, виждащите, да разберем как незрящите ползват смартфон. За хора като Димитър, въвели тъчскрийна в живота си без драматично преживяване, е лесно – пръстът се плъзва по екрана и докато това се случва, специално инсталираният софтуер SpeechLab (синтезатор на реч, наречен хумористично \"Гергана\", защото е с гласа на актрисата Гергана Стоянова) изговаря кои са намиращите се на екрана икони, така че чрез прочитането на надписите им потребителите да се ориентират върху коя папка са и да я отворят с две почуквания. По този начин чрез опипване той \"стига\" до бета версията на \"Навигация\". Идеята на новото приложение е да дава представа на незрящите къде точно се намират, как да стигнат до обществени обекти, до заложени като координати лични такива, къде са спирките на градския транспорт, кога ще пристигне чаканото от тях превозно средство, как да пътуват сами с БДЖ. То ползва GPS и функцията компас на самия смартфон. \"Около вас е Националната библиотека\", изрича телефонът. \"Това са данни за обществените обекти, която фирмата-разработчик е вкарала и не са всички, има още какво да се допълва\", обяснява Димитър. \"Тук, тези бутончета – пешеходна навигация – продължава той, позволят да сложа телефона си в джоба и като съм с bluetooth слушалка, да слушам и да вървя. \"Насочете се на изток по ул. \"Цар Симеон\" към бул. \"Стефан Стамболов\" - 346 метра\", произнася гласът. Плюсът на приложението е, че всички обекти са вкарани като координати и записани в менюто предварително, така че човек да избере желания от него и да започне да се води по указанията, а не да ги задава допълнително, както прави системата на Google и която приложението също ползва. Най-интересно е при транспорта. При въртене на апарата, програмата изговаря посоката, в която незрящият се движи и кои линии попадат в нея. Оказва се, че макар електронните табла по спирките на софийския градски транспорт да са настроени да говорят, не всички го правят, а на места като Цариградско шосе е невъзможно да бъдат чути. Така че приложението ще решава и този въпрос, както и ще отразява реалната информация, подадена от Градска мобилност към таблата, без да се разчита на запаметените на хартия разписания. \"Но като ти казва приложението - наляво и надясно-, все пак няма как да не се блъснеш някъде, затова от изключителна важност са началните умения по оринтиране и мобилност, подчертава Димитър. Белият бастун не е просто бял на цвят, той е с определено тегло, с топка за накрайник, отскачаща от неравности, каквито в България са в изобилие.\" Въпреки условностите той и другите му съмишленици са щастливи от появата на апликацията и макар досега са ползвали подобна, като DotWalkerPro, Sofia Board Voice и др., за първи път се появява такава, отговаряща на техните специални и български нужни. \"Ако досега \"компютърът е прозорец към света\" се отнасяше само към него, вече прозорец е и смартфонът, който слагаш в джоба си и получаваш информация, достъпна и за зрящите\", допълва Димитър. Димитър е един от най-активните хора не само сред незрящите, но и сред всички останали. Той работи в Центъра за рехабилитация до Женския пазар и всеки ден пътува до него от апартамента си в Студенстки град, като само в едната посока сменя три транспортни линии. Живее в столицата с неговата съпруга – също незряща, с която имат тригодишна дъщеря Дария без проблем със зрението. Сам се определя като \"компютърджия\". Денят му минава в малка стая с две работни места, в която обучава индивидуално незрящи на компютърна грамотност и ги учи да работят със смартфон. Свободни са да дойдат и всякакви хора с проблеми със зрението, дори само да донесат свое устройство за инсталация на програми или каквато и да е друга помощ. Тук има компютър, клавиатури, скенер, но най-важните обекти са специалните брайлов дисплей и принтер, на които Димитър прави бърза демонстрация. Точките, съставящи буквите, изкачат на дисплея физически, така че да се усетят с пръстите. Докато пише на него, SpeechLab програмата отново изговаря имената на папките и менютата, достигнати посредством бързи команди на обикновената клавиатура или чрез преминаване с мишката. Докато не се види, трудно може да си го представиш. \"Научна фантастика\", смее се Димитър, \"човек трябва да е отворен, емпатичен\". Той може да изпише обикновен текст и да го разпечата на брайловия принтер, така че да се появи текст на брайлова азбука. Но всъщност тази дейност вече има свой еквивалент. С гласа на Гергана и скрийн рийдърът компютрите и смартфоните могат да четат книги, интернет страници, или всичко, качено на джаджа. \"Защото едно романче на Нора Робъртс например, както ги правят на 400 страници, ако е на брайл, ще представлява десет тома книга, показва купчина с листи Димитър. Представете си учебници или сериозна литература... Това е много сериозно разнасяне. Да не говорим, че онези, които са загубили зрение на по-късна възраст и до последно са разчитали на очите си, имат трудности с усвояването на новата азбука, защото не са развили необходимата сензитивност на пръстите още от ранна възраст.\" Всеки ден има часове в Центъра, общо по около 12 на седмица. В тях обяснява на незрящите как да работят с клавиатурата, или ако става дума за смартфон – къде да си постави пръста, как да се плъзне, изследва екрана, как да се повдигне и да чукне два пъти. Според него фината моторика на незрящите е проблем, т.е. координацията не е достатъчно развита. \"Минаването на тъчекран беше драма, всички треперихме какво ще стане, мислехме си, че ще останем без телефони, но се оказа, че е по-добре и че нито Google, нито Apple спят и разработват всички тези технологии.\" Но работата му не се изчерпва само с технически показното. Той се занимава и \"социално\" и е \"малко психолог\", защото има различни хора – едни са нервни, други са отчаяни от живота, трети са депресирани и трябва да им се вдъхне кураж. Затова Димитър започва винаги с примери от живота си. Ако има 2 учебни часа, то само само ¼ от тях работят с ученика и с машините. \"Голяма част от хората всъщност идват заради това...\" Има защо да разказва историята си. Димитър не е незрящ по рождение. Губи зрението си от глаукома, вторично заболяване, причинена от друга болест. Минаването през различни лечения, операции и мъка не дава отговор какво му е точно и отговорът остава неясен и досега. Малко преди да навърши 7, вече става ясно, че след време ще спре да вижда. На 9 го записват в първи клас в училището за незрящи във Варна, откъдето е родом. През следващите години зрението му постепенно намалява, докато на 18-годишна възраст не се озовава в пълен мрак. \"Но при мен мина неусетно, защото, първо, бях в такава среда, в специализирано училище, където ми помагаха, особено тези, които виждат малко и на шега наричахме \"зрящите слепи\", смее се Митко. Разбира се, само той знае какъв е бил животът в очакване на мига, в който изгубваш света пред очите си, но и дори след като му се случва, запазва чувството си за хумор. Споделя, че моментът, който го е шокирал най-силно, е денят, в който се е озовал в София, приет да учи в УНСС. Опитът му да заживее в столицата се оказва неуспешен, заради силно преживяния стрес как ще се справи сам и се прибира във Варна. Няколко години по-късно, \"след като ми порасна главата\", все пак се решава и идва отново в София, където вече осем години живее по-смело. С компютри се занимава още от училище, а в последствие изкарва и курсове в Националния център за рехабилитация в Пловдив. Обяснява, че чете в интернет с говорящите програми и така се учи на новости, инсталира, тества, поправя всичко. Прави го непрекъснато, защото ако спре и за момент, няма да е в час. \"Аз казвам чета, защото така е прието. Някои хора се притесняват да ми кажат – виж това, и ми казват – пипни това... И си представям, ако трябва да карам лелята в магазина да ми дава да пипна пържолите, ще стане много смешно!\", шегува се Димитър. Ако среща ежедневни трудности, то те са свързани придвижването. \"Може би на хартия има разписано как се случва изпълнението на строителството, стандарт за тротоари например, разсъждава той, но всъщност всеки навсякъде си прави каквото иска. Бригадирът дори извършва негови си подобрения\", шегува се Димитър. Разказва конкретно и за Студентски град, където дълги години нямало осветление до улица до Зимния дворец. Преди година решили да сменят уличните стълбове след петиция. \"Дори и аз, малко хумористично, се включих в нея, като написах есе как студентите бягат да учат на Запад, защото им светят крушките... И така накрая разкопаха едни големи дупки по целия тротоар и започнаха да вдигат стълбове. Старите са направени накрая, между тротоара и градинката, където не пречат на никого. Новите обаче ги сложиха там, където като върви човек, трябва да ги заобиколи. И аз, въпреки че вече съм ги научил наизуст, пак от време на време като се разсея и не стоя нащрек, се бутам в някои. Това не мога да проумея – защо ги сложиха там, а не на старите места, на които бяха, някакво творчество проявяват явно...\" Липсата на поддръжка също е проблем, например на надвиснали клони. Димитър ни изпраща с усмивка на уста, време е за следващия урок, последен за деня. Времето да се пусне новото приложение също наближава – очакваме го в началото на следващия месец.", "date": "2018.03.23", "title": "Електронни очи, или как да виждаш през смартфона"}
{"url": "https://www.dnevnik.bg/bulgaria/2018/03/23/3151627_kratki_novini_dogovorut_za_grivni_za_proslediavane_na/", "text": "Нинова и Заев подписаха споразумение за партийно партньорство Лидерът на БСП Корнелия Нинова обсъди в Скопие с македонския премиер Зоран Заев двустранните отношения и перспективите на Западните Балкани за присъединяване към ЕС и НАТО, съобщи пресцентърът на БСП. Двамата подписаха двустранно споразумение за партньорство между СДСМ и БСП. \"Оценяваме високо доброто сътрудничество между нашите две държави, откакто Зоран Заев е премиер, коментира Нинова. Саудитският престолонаследник ще посети България  Престолонаследникът на кралство Саудитска Арабия Мохамед бин Салман бин Абдулазиз Ал Сауд ще посети България. В писмо до премиера Бойко Борисов престолонаследникът заявява желанието на Саудитска Арабия за укрепване на взаимоотношенията между двете държави. Той беше поканен от Борисов при визитата му в Рияд в края на миналата година. Ваучерите за храна са загуба за държавата, смята финансовият министър Финансовият министър Владислав Горанов заяви по време на днешния парламентарен контрол, че раздаваните ваучери за храна представляват загуба за държавата. Той все пак уточни, че те се раздават като данъчни облекчения, но много работодатели злоупотребявали с тях, като ги предоставяли като част от трудовото възнаграждение на работниците им. За 2017 г. държавата е отделила 144.5 млн. лв. за ваучери за храна. Според Горанов няма как да започне безлимитно отпускане на подобни ваучери, защото така нямало да може да се предвиди разхода за държавния бюджет. Ръководител на група за данъчни престъпления получи 4 г. затвор Специализираният съд осъди на четири години затвор ръководител на организирана престъпна група за данъчни престъпления. За две години групата е ощетила държавния бюджет с 570 000 лева невнесен ДДС. Съдът уважи изцяло внесения от Министерството на финансите иск и сумата ще трябва да бъде възстановена. Останалите двама участници в групата получиха условни наказания от по две години лишаване от свобода с четири годишен изпитателен срок. Решението не е окончателно. Все още няма пари за програмата за стимулиране на изостаналите райони За правителствената програма, за подкрепяне на изостаналите райони в Северозападна България, Родопите и Странджа Сакар все още няма осигурено финансирането от 1.325 млрд. лева, които са нужни за реализацията и в периода 2017 - 2020 година. Това каза днес в парламента министърът на регионалното развитие и благоустройството Николай Нанков. Той допълни, че финансиране се търси както от бюджета, така и от фондовете на ЕС. Нанков допълни, че ще настоява пред финансовия министър за осигуряване на пари за целенасочена инвестиционна политика по програмата. За момента не може да се каже кога ще има дългосрочно решение на проблема с водата на Хасково Това каза в парламента министърът на регионалното развитие и благоустройството Николай Нанков. Той припомни, че от миналата година има забрана водата в града да се ползва за готвене и пиене. Министърът посочи, че на общината са отпуснати пари за дублиране на два тръбни кладенеца, но общината бави реализацията на проектите. Нанков обаче подчерта, че и тези мерки няма да дадат трайно решение, като е нужно да се търси алтернативен водоизточник за Хасково. Прокуратурата се сдоби с електронен регистър на бегълците от правосъдието Прокуратурата вече разполага с  електронен регистър на бегълците от правосъдието . Това обяви в Бургас говорителят на главния прокурор Сотир Цацаров - Румяна Арнаудова, цитирана от \"Фокус\". Тя уточни, че регистърът е създаден, след като държавното обвинение е изискало необходимата информация, както и е предприело мерки за активизиране на органите, които са длъжни по закон да издирват извършителите на престъпления, които се укриват. \"Старбъкс\" пусна и кафе на капсули От началото на тази година веригата предлага вече и еспресо капсули от кафе 100% арабика от Латинска Америка, Африка и Азия. Компанията посочва, че кафето на капсули е най-голямата и най-бързо растящата категория в сегмента \"Кафе у дома\". В глобален план всеки втори клиент на компанията, който я посещава всяка седмица, вече притежава машина за капсули. Еспресо капсулите Starbucks са съвместими с машини Nespresso®*, DeLonghi* и Krups*. Произведени са от пластмаса и са покрити с алуминий от двете страни, което гарантира идеалния вкус на кафето. Клиентите може да връщат в обектите на веригата опаковките от капсулите за рециклиране.  МВР пресече финансова кибератака към голяма корейска фирма  Служители на отдел \"Киберпрестъпност\" в главна дирекция \"Борба с орагнизираната престъпност\" (ГДБОП) пресякоха кибератака към голяма фирма от Република Корея, съобщи пресцентърът на МВР. Установено е, че при кибератаката финансови средства на жертвата в размер на 3 млн. евро са били трансферирани към банкова сметка в България. Тя е била открита на фирма, регистрирана в страната със собственик – чужд гражданин. МВР е блокирало и върнало на корейската фирма парите. Вътрешното министерство припомня, че по-рано през 2018 г. фирма, регистрирана в САЩ е била подведено чрез кибератака да преведе 1.5 млн. щатски долара вместо по сметката на реалния си контрагент - на три банкови сметки в България. Тогава на жертвата са възстановени 600 хил. щатски долара, а за останалите е установено, че часове след получаването им по български сметки, са били трансферирани чрез онлайн банкиране за Хонг Конг. Дело за измама в особено големи размери е отнело на разследващите и съда близо 18 години То е било прекратено поради изтичане на абсолютната давност. Това е новият рекордьор по бавно правосъдие, установен от Инспектората към Висшия съдебен съвет (ВСС). Процесът е бил за платени, но неполучени жилища в Ямбол. Започнал е през декември 1999 г. и е приключил през август 2017 г. Досъдебното производство е продължило около 15 години, като са допуснати 7 периода, през които не са извършвани никакви действия по разследване. Четири пъти съдът е връщал делото на прокуратурата, защото обвинителният акт не е отговарял на всички изисквания. В съдебната фаза също са допуснати кратки забавяния. \"Грийнпийс\" - България номинира компании на Христо Ковачки за антинагради \"Грийнпийс\" - България номинира 19 въгледобивни и енергийни компании, свързани с Христо Ковачки за \"Европейските награди за субсидии за изкопаеми горива\", съобщиха от организацията. Предприятия, собственост на тези фирми, са международно признати за сериозни замърсители на околната среда, но въпреки това се радват на солидна подкрепа от държавата във вид на субсидии за произвежданата от тях енергия. Антинаградите изобличават подобни практики, а победителите се избират с онлайн гласуване до края на март. Договорът за гривни за затворници се изпълнява Проведена е  обществена поръчка  и е подписан договор, който е в процес на изпълнение за т.нар. гривни за неотклоняване на хора от правосъдие. Това каза от парламентарната трибуна по време на парламентарния контрол министърът на правосъдието Цецка Цачева. Идеята е чрез специалните устройства да се проследяват затворници, които са с по-лек и свободен режим, или тези, които полагат общественополезен труд. Електронните гривни са доказан способ и срещу бягствата на хора с леки мерки за неотклонения - като домашен арест, или по-леки наказания като пробация. Цачева обясни още, че през последните години има известно намаляване на броя на наложеното наказание \"пробация\", което е свързано основно с промени в транспортните престъпления, сред които са катастрофите. При част от тях законодателят е предвидил по-строги санкции като условно осъждане, което води до намаляване на наложеното наказание \"пробация\". От друг отговор на министъра се разбра, че няма да се закрива или премества затвора в Белене, за което имало препоръка от 2014 г., която обаче днес не е актуална, увери Цачева. ", "date": "2018.03.23", "title": "Кратки новини: Нинова и Заев подписаха споразумение за партийно партньорство"}
{"url": "https://www.dnevnik.bg/photos/2018/03/23/3151624_fotogaleriia_eto_kak_izglejdat_pokanite_za_kralskata/", "text": "Британският принц Хари и годеницата му Меган Маркъл ще се оженят на 19 май в параклиса \"Сейнт Джордж\" в Уиндзорския замък след близо двегодишна връзка. Наскоро  , че ще поканят хиляди британци да участват в празненствата по случай  . 2640 души ще присъстват в замъка Уиндзор, за да видят пристигането на   и  за церемонията и по-късно потеглянето им от замъка. Ето как ще изглеждат поканите за сватбата.", "date": "2018.03.23", "title": "Фотогалерия: Kак изглеждат поканите за кралската сватба"}
{"url": "https://www.dnevnik.bg/evropa/2018/03/23/3151633_razpolaganeto_na_protivoraketniia_shtit_na_sasht_v/", "text": "Технически проблеми ще отложат за 2020 г. приключването на разположената в Полша част от американската система за противоракетна отбрана, предаде \"Ройтерс\", цитирайки министерството на отбраната. Обектът от противоракетната отбрана, разположен близо до брега на Балтийско море, е част от отбраната на НАТО, която ще се простира от Гренландия до Азорските острови. Според полското министерство на отбраната властите в САЩ са заявили, че срещат технически затруднения по вина на фирмата изпълнител. Ръководителят на американската Агенция за противоракетна отбрана генерал-лейтенант Самюъл Грийвз призна за отлагането на изслушване пред Сената снощи, но посочи, че агенцията продължава да се стреми към разполагането на противоракетния щит. Представители на НАТО заявяват, че цялата система цели защита от нападения от държави като Иран и организации като \"Ал Каида\", но схемата разгневи Русия, недоволна от демонстрацията на сила в Източна Европа, отбелязва \"Ройтерс\". Бившият полски министър на отбраната Томаш Шемоняк от опозиционната партия Гражданска платформа посочи, че отлагането се дължи на липсата на доверие в управляващата в Полша партия \"Право и справедливост\", свързано с  приетия неотдавна закон за холокоста . \"Техническите причини са само претекст за отлагане до 2020 г. Уверен съм, че ситуацията се дължи на влошаване на отношенията между съюзниците\", заяви той ./БТА", "date": "2018.03.23", "title": "Разполагането на противоракетния щит на САЩ в Полша се отлага за 2020 г."}
{"url": "https://www.dnevnik.bg/detski_dnevnik/2018/03/23/3151674_klasni_stai_v_muzeia/", "text": "Класни стаи в музея ще разказват на децата за различни периоди от развитието на Русе и региона, съобщиха от регионалния историческия музей в града. Класна стая \"Маските на историята\" въвежда децата в римската епоха. Те ще научат повече за римските богове и ще изработят маски и въоръжение на римските легионери чрез досег с адаптирани детски сетове от шлемове, брони, мечове, щитове и копия. В класна стая \"Червенска кула\" учениците ще се запознаят с периода на Средновековието. Ще научат за устройството на средновековния град с книга на крепостите и специално създаден за целта пъзел на Червен. Чрез практически игри и занимания (тъкане на станчета) ще се запознаят и с подробности за занаятите, които са практикували средновековните хора. \"Кухнята на Калиопа\" разказва за периода на Модерността. Малките гости на музея ще се занимават с проявленията на новото време и градската култура от края на ХIХ и началото на ХХ век. Те ще използват направени за целта журнали-пъзели на дамски и мъжки облекла и визуални текстове за типичните ястия на етносите, живели в Русчук. След приключването на отделните образователни модули във всяко училище ще бъде проведен вътрешен куиз с въпроси, коментирани в различните класни стаи. В състезанията ще се включат децата, преминали през класните стаи на музея. Отборите победители от различните учебни заведения ще участват във финален куиз в rсторическия музей. Часовете от първата класна стая, посветена на римската епоха, започват още през следващата седмица.", "date": "2018.03.23", "title": "Класни стаи в музея"}
{"url": "https://www.dnevnik.bg/sviat/2018/03/23/3151712_venecuela_maha_tri_nuli_ot_bolivara/", "text": "Президентът на Венецуела  Николас Мадуро  каза, че премахва три нули от националната валута, за да се справи с тежката инфлация, предадоха агенциите \"Асошиейтед прес\" и \"Ройтерс\". Мярката ще влезе в сила в началото на юни, заяви  Мадуро  по държавната телевизия. Венецуела страда от  хиперинфлация  и тежка икономическа криза. В страната има  недостиг на хранителни продукти  и лекарства. Обявената деноминация илюстрира сриването на боливара, откакто Мадуро дойде на власт през април 2013 г. Президентът, който се бори за преизбиране тази година, обаче представи мярката като положително развитие, имащо за цел да защити Венецуела от валутните спекуланти и ръководената от САЩ \"икономическа война\" срещу страната.", "date": "2018.03.23", "title": "Венецуела маха три нули от боливара"}
{"url": "https://www.dnevnik.bg/politika/2018/03/23/3151719_borisov_v_momenta_ne_sum_optimist_za_mirnoto_razvitie/", "text": "Премиерът Бойко Борисов не е оптимист за мира в света. Пред журналисти в Брюксел той коментира преди срещата на държавните и правителствените ръководители от Европейския съюз (ЕС) с турския президент Реджеп Ердоган във Варна. \"В момента не съм оптимист за мирното развитие на света. Време, в което масово се отзовават дипломати, надали ще доведе до повече мир, спокойствие и разбирателство\", коментира Борисов. Той посочи, че на заседанието на Европейския съвет е поискал доказателства, извън формулировката на британския министър-председател Тереза Мей – \"висока степен на вероятност\", че зад случая \"Скрипал\" стои Москва. \"Всички вярваме на Великобритания, но казах и своите позиции, припомних и обвиненията срещу Саддам Хюсеин за използването на химическите оръжия - Тони Блеър се извини по-късно, но нещата бяха свършени\", каза Борисов. По думите му решението на европейските лидери да изтеглят за консултации посланика на ЕС в Руската федерация показва, че въпреки Брекзит Обединеното кралство и Европейският съюз са едно цяло, свързани са неразривно, имат взаимна подкрепа и защита. \"Целта на срещата във Варна (насрочена за 26 март - бел. ред.) на лидерите на ЕС и на Турция е да гарантираме външната граница на съюза – да потвърдим втория транш по споразумението и тези 3.5 млн. мигранти да останат в Турция\", коментира Борисов преди днешното заседание на Европейския съвет.  Той посочи, че на снощната работна сесия всички държави са декларирали желание каналите за диалог да продължат. \"Очертава се много тежка среща, защото отношенията са крайно влошени. Това е огромна отговорност пред България – дава ни се голямо доверие и в същото време има много очаквания\", обобщи премиерът, като допълни, че повишаване на напрежението има и заради конфликта в Източното Средиземноморие и Егейско море. \"Имаме много малко отворени канали за комуникация и ми се иска да действаме с повече разум и отговорност\", каза Борисов. Той определи съвремието като \"по-тежко от студената война\", когато е имало ясни разделителни линии и два глобални играча.", "date": "2018.03.23", "title": "Борисов: В момента не съм оптимист за мирното развитие на света"}
{"url": "https://www.dnevnik.bg/bulgaria/2018/03/23/3151707_za_dve_godini_mvr_e_poluchilo_34_signala_za_poboi_nad/", "text": "През последните две години в МВР са подадени 34 жалби и сигнали за насилие над деца в детски заведения. Това заяви вътрешният министър Валентин Радев на днешния парламентарен контрол. Всички те са изпратени на районните прокуратури, които са компетентни по тези казуси. Вследствие на това има образувани 4 досъдебни производства. Инцидентите засягат телесни повреди, като няма случай на смърт. Радев заяви, че в полицията не се води конкретна статистика за извършени престъпни деяния от работещите в детски заведения, а при данни за насилие служителите на МВР изпълняват закона. И прочете текст от Закона за закрила на детето, според който \"всяко дете има право на закрила за нормалното му физическо, умствено, нравствено и социално развитие и на защита на неговите права и интереси\". Министърът подчерта, че по сигналите и жалбите работи и Държавната агенция за закрила на детето. Радев подчерта и ролята на семейството и цялото общество за проблема с насилието над деца в детски заведения, тъй като въпреки всичките си правомощия и задължения МВР се появява накрая. Последният публично известен случай за насилие над малолетни бе  в габровския дом за деца с увреждания \"Хризантема\" . За инцидента се разбра след  видеоклипове, заснети с мобилен телефон .", "date": "2018.03.23", "title": "За две години МВР е получило 34 сигнала за побой над деца в детски заведения"}
{"url": "https://www.dnevnik.bg/evropa/2018/03/23/3151711_kitai_pohvali_vishegradskata_grupa_che_e/", "text": "Китай смята, че Вишеградската четворка, включваща Словакия, Унгария, Чехия и Полша, е най-динамичната сила на Европейския съюз, предаде \"Ройтерс\". Четирите страни от групата са в противоречие с Брюксел по въпроси като имиграцията и  спазването на основните права . През януари словашкият премиер се оплака, че те не трябва да бъдат третирани като \"черните овце\" на ЕС. В последно време Китай ухажва страните от Централна и Източна Европа, включително с ежегодни срещи, което разтревожи западноевропейските столици, че Пекин се опитва да раздели континента. По-рано този месец \"Ройтерс\" съобщи, че китайските власти  обмислят промяна във формата  на срещи на върха с лидери от Китай и Централна и Източна Европа, приет през последните години - \"16+1\" - и те може да се провеждат веднъж на всеки две години, с по-голям акцент върху двустранните разговори. По-късно обаче говорител на външното министерство в Пекин все пак потвърди, че  Китай усилено участва в разговори  за подготовката на среща на върха в София по-късно тази година. По време на разговори с външните зам.-министри от Вишеградската група китайският външен министър Ван И каза, че Пекин оценява усилията на четирите държави да постигнат изгодно за всички страни сътрудничество и общо развитие с Китай и подкрепя участието им в инициативата \"Един пояс - един път\". \"Вишеградските държави представляват европейските развиващи се пазари и са най-динамичната сила в ЕС\", каза той. По думите му Китай смята, че четирите страни могат да дадат нов тласък на интеграционния процес в Европа. Той отбеляза, че Китай остава готов да работи с Централна и Източна Европа, за да поддържа и развие \"сътрудничеството 16+1\". Представителите на четирите държави са заявили, че са готови да задълбочат взаимно изгодното сътрудничество в рамките на инициативата \"Един пояс - един път\", имайки предвид плана на китайския президент за изграждане на нов Път на коприната.", "date": "2018.03.23", "title": "Китай похвали Вишеградската група, че е \"най-динамичната сила\" в ЕС"}
{"url": "https://www.dnevnik.bg/bulgaria/2018/03/23/3151718_vidin_obiavi_bedstveno_polojenie/", "text": "Кметът на Видин Огнян Ценков обяви бедствено положение на територията на цялата община. Това стана по време на днешното заседание на Общинския щаб за защита при бедствия, като причина за крайното решение са снегонавяванията и обледяването в цялата област, съобщава \"Фокус\". Пътищата към много от населените места в общината не са почистени и заради това са затворени. Сред тях са Бела Рада, Гомотарци, Дунавци, Жеглица, Ивановци, Кошава, Пешаково, Покрайна, Синаговци, Сланотрън, Търняне, както и пътят между Гомотарци и Покрайна. Във Видин са разчистени основните пътни артерии и машините започват да влизат вече в кварталите на града. Снегонавяванията са причина за прекъснатото електрозахранване на основната помпена станция за питейна вода в района на село Сланотрън, снабдяваща с вода Видин и 22 населени места. От ВиК дружеството съобщиха, че засега работи резервната помпена станция за питейна вода, намираща се в района на Комплексната опитна станция. От Регионалната здравна инспекция съобщиха, че е обновен списъкът на пациентите от областта, които са на хемодиализа, и всички те са настанени в болница, като само една жена е отказала да бъде хоспитализирана.", "date": "2018.03.23", "title": "Видин обяви бедствено положение"}
{"url": "https://www.dnevnik.bg/sport/2018/03/23/3151720_sharlot_razbi_memfis_s_61_tochki_za_edna_ot/", "text": "Шарлот хорнетс\" постигна една от най-големите победи в историята на Националната баскетболна асоциация (НБА). \"Стършелите\" разгромиха гостуващия \"Мемфис гризлис\" със 140:79, а плеймейкърът Кемба Уокър беше звездата на вечерта с десет тройки и общо 46 точки. Рекордът се държи от \"Кливланд кавалиърс\", който на 17 декември 1991 г. побеждава \"Маями хийт\" с 68 точки разлика - 148:80. На второ място е победата на \"Индиана пейсърс\" срещу \"Портланд трейл белйзърс\" със 124:59 през февруари 1998 г. Настоящият шампион на НБА \"Голдън стейт уориърс\" присъства с два мача в топ 5 на най-големите победи. През март 1972 г. \"войните\" губят с 99:162 от \"Лос Анджелис лейкърс\", а през ноември 1991 г. побеждават \"Сакраменто кингс\" със 153:91. В историята на НБА има още един успех с 62 точки разлика - на \"Сиракуза нешънълс\" срещу \"Ню Йорк никс\" със 162:100 през декември 1960 г. С това се изчерпват мачовете, завършвали с разлика от 60 и повече точки. \"Шарлот\" беше подгонил рекорда за най-голяма победа във вечер, в която не можеше да разчита на двама от най-важните си играчи. Само 24 часа след като постигна изумителните 32 точки и 30 борби, Дуайт Хауърд беше наказан заради 16-ото си техническо нарушение през сезона. Титулярният плеймейкър Николас Батум пък пропусна трети пореден мач заради контузия в ахилеса. Свободното падане на \"Мемфис\" в отсъствието на Майк Конли и Марк Гасол обаче позволи на \"Шарлот\" да се доближи до рекорда. \"Стършелите\" поведоха с 65 точки при оставащи 95 секунди до финалната сирена - 137:72. Няколко наказателни изстрела обаче помогнаха на \"гризлитата\" да запишат най-тежкото поражение в историята на НБА. \"Това е нещо, което не виждаш всеки ден. Играхме добре. Знаем, че те бяха доста осакатени от отсъствието на Майк Конли и Марк Гасол, които са двама невероятни играчи. Но ние просто трябваше да си свършим работата\", каза Уокър след двубоя. Той беше най-резултатен за победителите, като вкара 10 от 14-те си стрелби от тройката, три от четирите за две точки и десет от десетте от наказателната линия. Марвин Уилямс и Дуейн Бейкън добавиха по 15 точки, Франк Камински се отчете с 14, а Уили Ернангомес записа дабъл-дабъл от 10 точки и 12 борби. За \"Мемфис\" Уейн Селдън отбеляза 18 точки, а Тайрик Евънс - 16. \"Беше срамно. Цялото това нещо. Трябва да измием този срам и да бъдем готови да изиграем следващия мач на ниво\", каза Евънс. \"Представянето ни тази вечер е нещо, с което никой не трябва да се гордее. Няма оправдание за подобно нещо\", добави старши треньорът Джей Би Бикърстаф. Тази загуба изпрати \"Мемфис\" на последното място в Западната конференция. \"Гризлитата\" имат 19 победи и 53 поражения. \"Финикс сънс\" е със същия актив, но с по-добри показатели в мачовете срещу отборите от конференцията. Двата отбора са най-слабо представящите се в цялата лига през този сезон. \"Шарлот\" е десети в Източната конференция и все още има надежди да попадне в плейофите. Те обаче са илюзорни, тъй като \"стършелите\" изостават с пет победи от осмия \"Милуоки бъкс\" при девет мача до края на сезона. Всички мачове от деня \"Шарлот хорнетс\" - \"Мемфис гризлис\" 140:79 \"Орландо меджик\" - \"Филаделфия 76\" 98:118 \"Хюстън рокетс\" - \"Детройт пистънс\" 100:96 сл. прод. \"Ню Орлиънс пеликанс\" - \"Лос Анджелис лейкърс\" 128:125 \"Далас маверикс\" - \"Юта джаз\" 112:119 \"Сакраменто кингс\" - \"Атланта хоукс\" 105:90", "date": "2018.03.23", "title": "\"Шарлот\" разби \"Мемфис\" с 61 точки за една от най-големите победи в историята на НБА"}
{"url": "https://www.dnevnik.bg/politika/2018/03/23/3151722_bsp_iska_spravedlivo_obezshtetenie_za_trakiiskite/", "text": "БСП настоява кабинетът \"Борисов 3\" да постави справедливото искане за обезщетението на тракийските българи на срещата между лидерите на Европейския съюз (ЕС) и президента на Турция Реджеп Тайип Ердоган във Варна в понеделник. Това се казва в декларация на левицата в парламента днес по повод 26 март - Деня на Тракия. \"Нека ролята ни на посредник между Европа и Турция не е за сметка на ролята ни на защитник на българския национален интерес\", се посочва в декларацията. В понеделник от Кърджали лидерът на БСП Корнелия Нинова поиска премиера Бойко Борисов да постави този въпрос на срещата на 26 март, както и да разкритикува Ердоган за позицията му, че духовните граници на Турция се простират до редица български градове. \"И повече от всеки друг път трябва да допринасяме за съхраняването на българската идентичност в Европейския съюз и глобализиращия се свят. Нашият идеал да бъде България с възродени икономика, култура, наука и образование. България, чиито граждани не емигрират по света, а се радват на достоен живот в родината си\", се посочва в декларацията.", "date": "2018.03.23", "title": "БСП иска справедливо обезщетение за тракийските българи от срещата ЕС - Борисов - Ердоган"}
{"url": "https://www.dnevnik.bg/sviat/2018/03/23/3151728_ot_uolstriit_do_marihuanata_kak_finansovata_kriza_dade/", "text": "Като старши вицепрезидент на Wachovia и след това служител в Morgan Stanley през мрачните месеци на финансовата криза от 2008-2009 г. Дерек Петерсън вижда как колегите му остават на улицата и губят спестяванията си. И самият той се е чудел дали няма да е следващият. По това време той управлява активи на клиенти за около 120 млн. долара, но все повече се разочарова от това, което вижда, тъй като американският борсов пазар е движен повече от високочестотна търговия и алгоритми, отколкото от показателите. Започва да се оглежда за други възможности и скоро попада на първия законен магазин за  продажба на марихуана , отворил в района на Залива на Сан Франциско. Започнах да гледам на това през очите на финансист и видях, че може би нещо се случва тук, каза той. Скоро установява, че магазините за марихуана носят от продажби над 4000 долара на квадратен фут (0.093 квадратен метър) - показател, по-висок от която и да е верига за търговия на дребно освен Apple и над 12 пъти над средното равнище от 325 долара на квадратен фут сред всички компании от сектора. Имаше места с размерите на кафене на Starbucks, които носеха по 15 млн. долара годишно, което е абсурдно, казва Петерсън. Той напуска работата си в Morgan Stanley в края на 2010 г. и през 2012 г. става главен изпълнителен на Terra Tech Corp, която сега е компания на стойност 247 млн. долара, която отглежда медицинска марихуана и чиито акции се търгуват без посредник, като тя е една от малкото публично търгувани компании, занимаващи се с канабис. Петерсън не е единственият, пренасочил се от Уолстрийт към \"тревата\". Десет години след началото на финансовата криза това, което някога бе сфера на подозрителни пушачи на \"трева\" и на наркокартели, сега е процъфтяващ сектор, а  марихуаната с развлекателна цел  е легализирана в редица щати - като се почне от Калифорния и се стигне до Масачузетс. Растежът на сектора е подкрепен от бивши високопоставени служители на \"Уолстрийт\" като Петерсън, които идват от солидни компании като BlackRock, Goldman Sachs Group Inc и Prudential Financial Inc. Всички те казват, че сигурно никога е нямало да напуснат традиционния финансов сектор, ако не са били продължителните последици от кризата 2008 г. Няма много надеждни данни за това колко бивши служители на \"Уолстрийт\" работят сега в  индустрията с канабиса , макар представителите на сектора да казват, че очакват миграцията да се засили, тъй като растежът на приходите продължава да привлича висококвалифицирани специалисти. Компаниите от американския пазар за марихуана отчетоха приходи от около 6 млрд. долара за 2017 г., което е увеличение от 500% спрямо около 1 млрд. долара през 2011 г. според оценките на секторното издание Marijuana Business Daily. Около 250 000 души работят в сектора, а се очаква и работните места, и приходите да се удвоят или утроят през следващите четири години, посочва изданието. Финансовата криза и стагнацията в много сектори в САЩ след кризата накараха много хора да погледнат на това като обещаваща кариера, казва Крис Уолш, вицепрезидент в Marijuana Business Daily. Продължаващите опасения  Въпреки перспективите за растеж много финансови професионалисти все още се опасяват прекалено от федералния закон, според който марихуаната е незаконна, за да приемат работа в този сектор, докато не се появят ясни сигнали от Вашингтон или промяна в състава на правителството, каза Рут Епстайн, партньор в консултантската фирма от Сан Франциско BGP Advisors, която се е насочила предимно към компаниите от канабис сектора. През януари министерството на правосъдието промени политиката, въведена от администрацията на Барак Обама, която позволяваше на щатите да легализират марихуаната, без да се страхуват от негативна реакция на федерално равнище. Това имаше \"охлаждащ ефект\" за наемането в сектора, каза Епстайн. Хората наистина се страхуват да инвестират и до голяма степен същият манталитет държи далеч от сектора висококвалифицираните служители, допълни Епстайн, която е завършила Harvard Business School и е работила близо 10 години в корпоративния финансов отдел на Goldman Sachs. В замяна на това пък се открива голяма възможност за някой, който разбира от финанси и желае да бъде в авангарда, отбелязва тя. Морган Паксиа, съосновател на компанията от Сан Франциско Poseidon Asset Management, хедж фонд, управляващ активи за 25 млрд. долара, съсредоточен главно върху сектора на марихуаната, е бил дилър на общински облигации в UBS в Ню Йорк през финансовата криза. Той редовно минавал край сградата на Lehman Brothers на път за работа и усещането било сякаш \"сградата просто се срива край теб\". Той е освободен от работа на 9 март 2009 - деня, в който американският борсов пазар достига най-накрая дъното. Няколко години той е регистриран инвестиционен съветник, преди да основе Poseidon със сестра си Емили през 2013 г., привлечен от възможността за растеж, в момент когато финансовите компании изглеждали изключително предпазливи, казва той. Ако не се беше случила финансовата криза, вече щеше да има банки в този сектор, но те няма да дадат тласък на сектора, тъй като се страхуват прекалено много, каза Паксиа. \"Той (секторът) открива огромни възможности за тези, които искат да влязат и да натрупат капитал\", допълва той. Петерсън, главният изпълнителен директор на Terra Tech, получава обаждания от служители на големи банки и инвестиционни компании, които искат да влязат в този бизнес. Промяната е голяма в сравнение с първите му години в канабис индустрията, когато секторът е бил управляван предимно от отглеждащи марихуана за черния пазар и будещи съмнение структури. Когато започнах, фактът, че съм работил на \"Уолстрийт\", ме правеше истински аутсайдер, до такава степен, че хората ме питаха дали съм наркоман, допълни той, имайки предвид федерален полицай, отговарящ за наркотиците. \"През последните две години отчитаме огромен приток на хора с опит в традиционния бизнес\", отбеляза той. /БТА", "date": "2018.03.23", "title": "От \"Уолстрийт\" до марихуаната: как финансовата криза даде тласък на търговията с канабис"}
{"url": "https://www.dnevnik.bg/sport/2018/03/23/3151727_sautgeit_prizova_angliiskiiat_futbol_da_si_podredi/", "text": "Селекционерът на английския национален отбор Гарет Саутгейт заяви, че местният футбол най-напред трябва \"да подреди собствената си къща\" и след това да сочи с пръст Русия. Думите му дойдоха в контекста на проблемите с расизма. Треньорът даде пример с английския отбор до 17 години, който според него е бил обект на \"отвратителна\" атака в социалните мрежи. Темата за расизма е актуална, като някои специалисти имат притеснения дали тя няма да хвърли сянка върху световното в Русия. \"Не мисля, че трябва да говорим само за расизма в Русия\", заяви Саутгейт и насочи вниманието към снимка на юношеския отбор на Англия, публикувана в социалните мрежи. \"Коментарите отдолу са отвратителни. Те (футболистите) са част от нашето английско семейство.\" Селекционерът изтъкна, че познава отблизо младите играчи в юношеския състав. \"Да видя как биват обиждани е напълно отвратително. Така че първо трябва да оправим нашата къща. Има още неща около расизма в нашата страна, които смятам, че не са правилни.\" \"Продължаваме да сочим с пръст Русия, където ще сме гости след няколко месеца, но не сме решили проблема в собствената си държава. И докато не го направим, мисля, че трябва да спрем да търсим проблемите другаде\", каза Саутгейт.", "date": "2018.03.23", "title": "Саутгейт: Нека първо решим въпроса с расизма в Англия и после да сочим Русия с пръст"}
{"url": "https://www.dnevnik.bg/detski_dnevnik/2018/03/23/3149140_s_decata_v_pochivnite_dni_24_i_25_mart/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Фотокът с щури снимки за спомен, работилница за малки фотографи и музика на живо очакват посетителите на  изложбата портретна фотография \"Мечтая за моя свят\"  на великобританския фотограф Пол Клиф. Откриването е от 14.30 часа в \"Античен комплекс Сердика\", зона Ларго.  - Фермерският пазар  ще гостува на Часа на Земята с богато разнообразие фермерски и занаятчийски храни на малки производители от различни краища на страната. Пазарът ще отворен на площад \"Александър Батенберг\" между 10 и 18 ч. На него ще присъства и екип на WWF, който ще разкаже за природозащитната си работа, както и какво може да направи всеки, за да намали разхищаването на безценните природни ресурси.  - В Националния етнографски музей ще се проведат традиционните работилници за писани великденски яйца. Гостите ще се учат да украсяват яйца по стара восъчна технология в стила на народната традиция от Самоковско, Ихтиманско и Велинградско. Ще научат за символиката на цветовете, за смисъла на празника, за традициите. Всички желаещи да участват трябва да си занесат едно или няколко сварени яйца. Останалите материали и инструменти, както и модели, ще бъдат осигурени от организаторите. Цената за участие в ателиетата е 2 лв. за дете и 5 лв. за възрастен. Работилниците ще са отворени за посетители от 10 до 16 ч . Заявки и записвания за участие се приемат на телефон 0879 807947. ще отбележи Деня на Земята с  благотворителен концерт  за деца, тийнейджъри, родители и възрастни. Входът е свободен за всички под 18 години, а парите от продадените билети за останалите ще отидат за ремонта и оборудването на специалното помещение TRAP в София, където ученици от всички възрасти могат да прекарват време извън училище в общуване с връстници, спортуване и учене на различни практични умения. Концертът ще ще е от 18 часа в клуб \"Mixtape 5\" в подлеза до НДК. Входът за пълнолетните е 10 лв. Повече за инициативата има на  \"Фейсбук\" страницата на събитието . - Забавления, срещи с непознати досега игри, състезания, запознанства със съмишленици - това обещават на гостите си организаторите на  фестивала на настолните игри Sofia Board Game Weekend , който ще се състои в залите на \"Фабрика 126\" на столичния булевард \"Мария Луиза\" 126. Подробности четете  тук .  - Международна киноложка изложба се провежда от 11 часа в панаира. - Регионалният исторически музей организира творческа работилница за писани яйца \"Връщане към корените\". От 11 до 14 ч. в сградата на музея участниците ще се учат да изписват яйца с восък по стара техника. Входът е безплатен, а материалите са осигурени. Неделя  - От 13.45 часа в \"Нов театър\" в Националния дворец на културата езиковата школа \"Хелен Дорон София Запад\"  организира интерактивно и артистично четене  на познати детски приказки. Събитието е безплатно. - Забавления, срещи с непознати досега игри, състезания, запознанства със съмишленици - това обещават на гостите си организаторите на  фестивала на настолните игри Sofia Board Game Weekend , който ще се състои в залите на \"Фабрика 126\" на столичния булевард \"Мария Луиза\" 126. Подробности четете  тук .  - Магазин \"Декатлон\" Витоша предлага открит урок по класически балет за деца с  Детско танцово студио \"Пумпал\" . Занятието е от 11 часа, необходима е само регистрация  тук .  - От 12 ч. в магазин \"Декатлон\" Подуяне клуб \"Катори Доджо\" ще представи демонстрация, а след това и открита тренировка по традиционното японско бойно изкуство джу джуцу. Необходима е регистрация  тук . - Актрисата Марта Вачкова участва в инициативата \"Музейковец за един ден\". Тя ще разкаже на посетителите в детския научен център какви дрехи са носили знатните българи през Средновековието, с какво са боядисвани пурпурните тоги на българските владетели и защо Боянската църква е считана за шедьовър дълго време преди европейския Ренесанс. очаква малките любители на животните в  природонаучния музей . Занятията са от 11 ч. за деца между 5 и 7-годишна възраст и от 13 часа за деца между 8 и 14-годишна възраст. Необходимо е записване на  info@bio-game.org . При необходимост, информация можете да получите на 0882/ 523281. Ще могат да участват само предварително записани деца.  -  Безплатна работилница по анимация  очаква деца от 7 до 12 години от 10.30 часа в Smartfablab. В \"Зоотроп\" или \"дядото на анимацията\" ще видят как с лист хартия, картон и въображение нмогат да направят анимация. В \"Пясъчна анимация\" ще научат една не толкова позната, но красива и атрактивна техника. Ще видяте как пясъкът под пръстите им оживява. в \"Сториборд\" ще видят откъде започва всяка анимация и филм.  - В Младежки център - Пловдив, от 11 часа центърът по класическа сугестопедия \"Вихровения\" организира за малки и големи открит урок. Всички присъстващи ще получат подаръци и отстъпки за сугестопедичен курс от предстоящата програма.  - Международна киноложка изложба се провежда от 11 часа в панаира.", "date": "2018.03.23", "title": "С децата в почивните дни (24 и 25 март)"}
{"url": "https://www.dnevnik.bg/bulgaria/2018/03/23/3151756_na_purvo_vreme_55_ot_putishtata_shte_budat_obhvanati/", "text": "Фирмата, която изгражда тол-системата, ще покрие 85% от съществуващите републикански пътища, но на първо време ще се плаща за преминаване по 55 на сто от нея, каза днес в рамките на парламентарния контрол министърът на регионалното развитие и благоустройството Николай Нанков. Той допълни, че тепърва ще се правят анализи преминаването по кои шосета ще се заплаща. Идеята е карането по пътищата в лошо състояние да е безплатно. Нанков каза още, че в Агенция \"Пътна инфраструктура\" на етап обсъждане са цените, които ще дължат водачите на автомобили с обща маса над 3.5 тона за ползването на платените пътища. Министърът обяви, че вероятно ще бъде нает и външен консултант, който да помогне, но до няколко седмици ще има яснота по въпроса. В отговор на въпрос от депутата Жельо Бойчев от БСП Николай Нанков каза, че няма опасност въвеждането на системата да удари сериозно българските превозвачи, защото те ще калкулират разходите в цените си. Министърът допълни, че се предвиждат преференции за автобусите Тримата депутати от БСП, които поискаха да получат повече подробности за тол-системата, обявиха, че не са доволни от отговора на Нанков, но той им обеща, когато имаше повече яснота по темата, да предизвика дискусия в парламента по нея. Министърът на регионалното развитие повтори тезата си, че това е най-справедливият подход за плащане, тъй като при сегашния режим с винетки на ден държавата губи около 1.5 млн. лева. \"Сега годишно от транзитно преминаване на товарни автомобили България получава 50 млн. лева, докато Сърбия, при приблизително същата дължина на ползваната пътна мрежа - 300 млн. евро\", каза Николай Нанков.", "date": "2018.03.23", "title": "На първо време 55% от пътищата ще бъдат обхванати от тол-системата"}
{"url": "https://www.dnevnik.bg/photos/2018/03/23/3150745_fotogaleriia_useshtane_za_hrana/", "text": "Усещане за храна\". Това е темата на  , които организира \"Бакхус\" на 29 март. Те предхождат галавечерята, която е кулминация на конкурса  . Тази лекция за снимането на храна е на Илиан Илиев, професионален фотограф и преподавател в кулинарната академия в София HRC. В кадър е млечният шоколад на Александър Иванчев. \"Дневник\" вече е представял  . Всички снимки в тази галерия са на Илиан Илиев.", "date": "2018.03.23", "title": "Фотогалерия: Усещане за храна"}
{"url": "https://www.dnevnik.bg/photos/2018/03/23/3151780_fotogaleriia_izpisvane_na_iaica_po_stara_tehnologiia/", "text": "Днес и утре в Националния етнографски музей се провеждат традиционните работилници за писани великденски яйца.", "date": "2018.03.23", "title": "Фотогалерия: Изписване на яйца по стара технология"}
{"url": "https://www.dnevnik.bg/bulgaria/2018/03/23/3151800_za_tri_meseca_v_prokuraturata_sa_postupili_nad_100/", "text": "С влизането в сила на измененията в Наказателно-процесуалния кодекс (НПК) от 5 ноември миналата година до 15 февруари 2018 г. само в Специализираната прокуратура са постъпили 102 сигнала за извършени престъпления от кметове. Това обяви в Бургас говорителят на главния прокурор Сотир Цацаров Румяна Арнаудова, съобщава \"Фокус\". Според нея тази законодателна промяна, която позволява всички сигнали срещу кметове да се обработват и проверяват от спецпрокуратурата, ще доведе и до видими резултати. Тя каза още, че неприключените досъдебни производства срещу кметове са 109. По думите ѝ данните по някои преписки не са достатъчни, за да се твърди, че има извършено престъпление. Именно заради това Цацаров е разпоредил да бъде извършен пълен анализ на всички досъдебни производства срещу кметове и зам.-кметове, които към момента се явяват неприключени. Арнаудова призова гражданите да подават сигнали в прокуратурата и увери, че всеки от тях се разглежда. Тя коментира и  решението на Сотир Цацаров да прати текстовете от закона за частната охрана в Конституционния съд . Те предвиждат служители на частни търговски дружества да имат правомощията на полицейски органи в малки населени места. \"Акцентът и единствената противоконституционност според главния прокурор е да се даде възможност за създаване на една паралелна полиция\", каза Арнаудова и добави, че Цацаров е поискал Конституционният съд да обяви за противоконституционни три разпоредби от Закона за частна охранителна дейност, които касаели единствено възможността на кметовете на общините да сключват договори за охрана на урбанизирани територии. Тя допълни, че очаква до края на този месец Министерството на здравеопазването да изпрати допълнителни материали за финансовото състояние на всички болнични заведения в страната.  Прокуратурата вече започна разследване в някои болници , които са на път да фалират. \"Ако се съберат доказателства за това, че високопоставени длъжностни лица, включително министри или зам.-министри, са дали разрешение за упражняване на медицински дейности в нарушение на закона, те ще бъдат обвинени по заведените дела от Софийска градска прокуратура\", каза още Арнаудова.", "date": "2018.03.23", "title": "За три месеца в прокуратурата са постъпили над 100 сигнала за извършени престъпления от кметове"}
{"url": "https://www.dnevnik.bg/bulgaria/2018/03/23/3151801_razshiriavaneto_na_vruzkata_mejdu_magistrala_trakiia_i/", "text": "Разширяването на съществуващата пътна връзка между магистрала \"Тракия\" и Стара Загора ще започне догодина, като изграждането и ще отнеме 9-10 месеца, каза днес в парламента министърът на регионалното развитие и благоустройството Николай Нанков. Той допълни, че става въпрос за пътя, който влиза в града откъм летището, като вместо по една лента за посока ще има по две. Нанков обясни, че проектът за разширението е от 2008 г., като до момента са свършени всички предварителни процедури, включително отчуждаване и изкупуване на нужните земи. Трябва обаче да се актуализира работният проект. Нанков посочи, че за разширението на пътната отсечка с дължина около 5 километра ще са нужни около 25 млн. лева. Парите ще бъдат предвидени в бюджета на Агенция \"Пътна инфраструктура\" за следващата година. В отговор на въпрос от депутата Георги Гьоков министърът обяви, че изграждането на втори подход между магистрала \"Тракия\" и Стара Загора не се предвижда.", "date": "2018.03.23", "title": "Разширяването на връзката между магистрала \"Тракия\" и Стара Загора ще започне догодина"}
{"url": "https://www.dnevnik.bg/evropa/2018/03/23/3151802_kato_pistolet_v_glavata_es_iska_da_bude_izkljuchen_za/", "text": "Лидерите на Европейския съюз поискаха президентът на САЩ Доналд Тръмп да изключи за постоянно блока от новите мита за внос на стомана и алуминий и заявиха, че си запазват правото да отговорят \"по подходящ начин\", за да защитят интересите на съюза, предаде \"Ройтерс\". В общото им изявление се казва, че тези мерки не могат да бъдат обосновани с националната сигурност. Те отбелязват, че ЕС е бил временно изключен от митата, и настояват изключването да бъде постоянно. Лидерите потвърждават ангажимента си за силни трансатлантически отношения като основа за сигурността и просперитета на САЩ и на ЕС. По-рано постоянният търговски представител на САЩ Робърт Лайтхайзър съобщи, че  ЕС и няколко други страни временно  ще бъдат изключени от митата, обявени от президента. Изключението ще важи до 1 май, докато се водят дискусии. Еврокомисарят по търговията Сесилия Малмстрьом, която преговаря със САЩ от името на държавите членки, каза, че европейците не искат да бъдат наказвани с действия, предизвикани основно от обвиненията за китайски дъмпинг, и подчерта, че Вашингтон и Брюксел трябва да си сътрудничат. \"Дискусиите между съюзници и партньори не трябва да са обект на изкуствени срокове\", подчерта еврокомисарят. Европейската комисия предложи, ако митата бъдат наложени, ЕС да отнесе случая до Световната търговска организация и да наложи вносни мита за продукти от САЩ. Малмстрьом каза, че ЕС запазва всичките си опции отворени. Контрамерките може да включват европейски мита за американските портокали, тютюн и бърбън. Моторите \"Харли Дейвидсън\" също бяха споменати. Австрийският канцлер Себастиан Курц отбеляза, че ЕС не иска търговска война, но ще отговори \"твърдо\", ако Тръмп вземе \"грешното решение\". Белгийският премиер Шарл Мишел подчерта раздразнението сред някои от лидерите на ЕС заради тактиката на Тръмп в преговорите. \"Оставам с впечатлението, че лидерът на САЩ иска да преговаря с ЕС, като опира пистолет до главата ни, заяви Мишел, добавяйки: Това е странен начин да преговаряш с един партньор.\"", "date": "2018.03.23", "title": "\"Като пистолет в главата\": ЕС иска да бъде изключен за постоянно от вносните мита на САЩ"}
{"url": "https://www.dnevnik.bg/kultura/2018/03/23/3150999_otkus_ot_bulgariia_v_poturi_no_s_cilindur_-_2_na_petia/", "text": "След големия успех на \"България в потури, но с цилиндър\", на 20 февруари излиза новата книга на Петя Александрова – \"България в потури, но с цилиндър – 2\". В нея авторката продължава традицията да разкрива любопитни подробности около живота на видни български писатели и политици, сред които са Иван Вазов, Добри Чинтулов, Стефан Стамболов, княз Фердинанд и др. Текстовете са поднесени с много любов, малко тъга и разбира се, с изключително фино и ненатрапчиво чувство за хумор. Петя Александрова е българска журналистка и писателка. Родена е през 1948 г. в Ямбол. Завършва българска филология във Великотърновския университет \"Св. св. Кирил и Методий\". Автор е на 7 книги с поезия и проза за възрастни и 19 сборника с приказки и поезия за деца. Стиховете ù са превеждани на английски, полски, румънски, руски, словашки и турски език. Още 50 нашенски истории от едно време Това са разкази за малко известни случки и преживявания на първите ни писатели и държавници: Добри Чинтулов, П. Р. Славейков, Цветан Радославов, Иван Вазов, Стефан Стамболов, Атанас Буров, княз Фердинанд, Михалаки Георгиев, проф. Александър Балабанов... Има и пиперливи в детайлите си истории – за първия фабрикант в Сливен, първия публичен дом в Шумен, за първите фотографи, \"поетки\", газети, забавачници, телефони, монети и конкурси за \"миски\"... Както казва литературният критик Димитър Бечев: \"Тези прелюбопитни, тъжно-смешни, често сърцераздирателни в своя махленски драматизъм истории от живота на хайлайфа или пък от битието на културни и литературни първенци те карат да погледнеш с нов поглед към свещените олтари на литературния канон. И да възкликнеш с облекчение за своя утеха: \"Ами и те били хора като нас!\". Добри Чинтулов изоставил в Одеса първата си любов Най-бунтовният наш поет се молил за пенсия от пет турски лири \"Малък бях, но помня добре, че като притъмнееше и се затваряха маазите, дюгените, ханищата, водениците, долапите, къщята – вред, дето имаше живи словесни същества, в Сливен се повтаряха мощните звукове на \"Къде си, вярна ти любов народна\" или \"Стани, стани юнак балкански\". Това беше приблизително в 1856–58, аз тогази бях малък, но помня добре, че Чинтуловите песни произвеждаха фурор между гражданите: това впрочем беше фъртуна, която на своите крила понесе всичко... а буйните характери почнаха да точат ножове си, да изтриват ръждясалите си пушки и чакмаклии пищови...\" Така пише, вече след Освобождението, един от учениците на Чинтулов – М. П. Икономов. 1822 година, септември месец, в сливенската махала Гюр чешме проплакала втората мъжка рожба на Петър Миндов Чинтула с християнското име Добри. Родителите били неграмотни, кротки и трудолюбиви хора. Петър Миндов все по чужди лозя се блъскал, а вечер се връщал с магаренцето, натоварено с кютюци за огрев, оттам дошла и фамилията Чинтул (лозов дънер). Имал е и тепавица, произвеждал кебета, а жена му Стоянка денонощно била с хурката или на стана. Имали четирима синове и една дъщеря. Момчетата (какво чудо за ония времена) всичките се учат във Взаимното училище на даскал Димитър Кишиша, а после и в модерното класно училище на Георги Цукалас. Само Добри обаче настоява да се изучи повече. През пролетта на 1838 г., ненавършил 16 години, с нови цървули и торба на рамо, той тръгва ПЕШ и САМ към... Русия, за да се доизучи. Спира в Търново и слугува в едно кафене, като в същото време взема уроци при даскал Михайловски. След няколко месеца нарамва пак платнената си торбичка и тръгва – от Търново през Русчук за Букурещ. Едно момче по опасните пътища, с няколко гроша, зашити нейде в антерията, и препоръчително писмо до братята Христиди, които имат в Букурещ училище. В Букурещ престоява три месеца и усъвършенства гръцкия език. После се отправя за Браила и отсяда при Димитър Диамандиев, заможен сливенски търговец. С негова помощ след още няколко месеца пътува до Одеса, до пансиона на Николай Тошков. Диамандиев го издържа в Одеското околийско училище, а след това с т.нар. \"априловска стипендия\" (пръв сред българчетата, изучили се с помощта на Васил Априлов и Николай Палаузов) постъпва в Херсонската духовна семинария. Всички са възхитени и смаяни от бързия напредък на сливенчето, от неговото трудолюбие и самодисциплина. Той пише стихове! Той свири на цигулка! И на флейта! Дето е музиката, наблизо е и любовта. В училището Добри Чинтулов, вече млад мъж, се сприятелява с Вася Тучков и семейството му. Вася има сестра – синеока девойка на име Катя. Първата и навярно голямата любов на Добри Чинтулов, за която доскоро не се знаеше нищо. Благодарение на сливенския писател Желяз Кондев и неговите изследователски пътувания и срещи с наследниците на семейство Тучкови, днес имаме дори снимка на момичето. Защо Чинтулов не се е оженил, защо не е останал там? Отговорът е прозаичен: защото Априлов го кара да подпише документ, че ще се върне в България да работи като учител. В него ясно и точно е казано: \"ако не употребя знанието си на школското учение по България... тогава освен капитала с файдата му имам да плащам на Габровската школа още двеста рубли щраф (наказание)...\". А защо не е взел Катюша в България? По една-единствена причина: не му се е искало да доведе момичето в страна, където ще трябва да понася несгоди и робия... В един град, където денем жените излизат дори до съседите бързешком, забрадени, с наведени очи, а нощем мъжете точат ножове и пеят бунтовни песни... През 1850 г. Добри Чинтулов се прибира в България. Как се е разделил с Катя, какви клетви, признания и сълзи са си разменили – никой не знае. Поделят си двете черупки на красива мида, върху чийто седеф са написани имената им.", "date": "2018.03.23", "title": "Откъс от \"България в потури, но с цилиндър - 2\" на Петя Александрова"}
{"url": "https://www.dnevnik.bg/bulgaria/2018/03/23/3151812_izgrajdaneto_na_obhoda_na_pomorie_shte_zapochne_prez/", "text": "Обходът на Поморие, който е с дължина 5.84 км и е част от пътя Бургас - Слънчев бряг, ще започне да се изгражда през лятото, прогнозира днес в парламента министърът на регионалното развитие и благоустройството Николай Нанков. Той обяви, че е избран изпълнител на обекта, но реализацията се бави заради дела от недоволни от обезщетенията собственици на земи по трасето. Нанков смята, че до юни-юли съдът ще се произнесе по тях и работата може да започне. Министърът посочи, че по обхода може да се работи и лятото, защото трасето не засяга съществуващия път. Николай Нанков допълни, че това лято ще бъде пуснат разширеният път Поморие - Ахелой, както и обходът на Ахелой, които също са част от пътя Бургас - Слънчев бряг. Министърът допълни, че се работи и по завършване на северния обход на Бургас.", "date": "2018.03.23", "title": "Изграждането на обхода на Поморие ще започне през лятото"}
{"url": "https://www.dnevnik.bg/sviat/2018/03/23/3151808_privurjenik_na_isliamska_durjava_e_vzel_zalojnici_vuv/", "text": "Мъж, който твърди, че е от \"Ислямска държава\", взе осмина заложници в супермаркет в Югозападна Франция, съобщават местни медии. АФП съобщи за един или двама застреляни, а кметът на гр. Треб - за един загинал и един ранен. \"Ройтерс\" съобщава за двама загинали и трима ранени. Вътрешният министър на Франция съобщи, че нападателя вече е убит. Според \"Ройтерс\" това се е случило по време на атака срещу супермаркета, в която двама полицаи са били ранени. Засега няма официална информация за броя на жертвите и ранените. Президентът Еманюел Макрон определи събитието като \"терористична атака\". По-рано вътрешното министерство съобщи, че силите за сигурност провеждат операция в супермаркет в същия град. Профсъюзът UNSA допълни, че по-рано мъж е стрелял по четирима полицаи в Каркасон и е ранил един от тях. Според радио Europe 1 и в двата случая става въпрос за един и същ терорист но засега няма официално потвърждение дали има връзка между двата случая. Източник на агенция \"Франс прес\" твърди, че извършителят е мароканец и че в двете престъпления е използвана една и съща кола. Премиерът Едуар Филип коментира ситуацията като \"много сериозна\". Антитерористичната прокуратура води разследване по случая, твърди източник на \"Ройтерс\".", "date": "2018.03.23", "title": "Терористът във Франция е убит, сред похитените има жертви (обновена)"}
{"url": "https://www.dnevnik.bg/evropa/2018/03/23/3151809_niakolko_strani_ot_es_obmisliat_da_izgoniat_ruski/", "text": "Няколко страни от Европейския съюз казаха днес, че планират да вземат мерки срещу Русия във връзка с отравянето на бившия шпионин Сергей Скрипал и някои може да последват примера на Великобритания и да изгонят руски дипломати, предаде \"Асошиейтед прес\", цитирана от БТА. На срещата на високо равнище 28-те лидери на ЕС  се съгласиха с позицията на Великобритания , че е \"много вероятно Русия да е отговорна\" за нападението  с нервнопаралитично вещество срещу  Скрипал и дъщеря му. Президентът на Литва Далия Грибаускайте каза \"от началото на следващата седмица много страни (от ЕС) ще вземат национални мерки\" по случая и Литва може да експулсира руски дипломати. Ирландският премиер Лио Варадкар заяви, че страната му ще направи преценка на дейността на руските дипломати с оглед на националната сигурност и евентуално изгонване на тези, които не се занимават само с дипломатическа дейност. Бих казал, че ще вземем решение в началото на идната седмица, каза той. Датският премиер Ларс Льоке Расмусен посочи, че страната му също ще обмисли \"дали трябва да предприема едностранни мерки\". Чешкият му колега Андрей Бабиш подчерта, че в понеделник ще обсъди с външния министър и други членове на кабинета възможността за експулсиране на руски дипломати и добави \"вероятно ще вървим в тази посока\", предаде \"Ройтерс\". По думите на Бабиш става дума за изгонване на няколко дипломати, по-малко от десет, и няма да включва посланика. Чехия бе замесена в шпионския скандал, след като  говорителят на руското външно министерство каза , че източникът на отровата \"Новичок\", която според Лондон е използвана при покушението срещу Скрипал, най-вероятно е Великобритания, Чехия, Словакия, Швеция или САЩ. Прага категорично отрече това и изрази протест пред руския посланик в Чехия. Австрийският канцлер Кристиан Курц каза, че Виена няма да експулсира руски дипломати, съобщиха ДПА и ТАСС. Белгия също посочи, че няма намерение да отзовава посланика си от Москва във връзка със случая \"Скрипал\", предаде ТАСС. Изразихме солидарност с Великобритания, ще координираме националните си мерки. Но смятам също така, че трябва да се поддържа диалог с Русия, както това прави и самата Великобритания, която не е отзовала посланика си от Москва, каза белгийският външен министър Дидие Рейндерс.", "date": "2018.03.23", "title": "Няколко страни от ЕС обмислят да изгонят руски дипломати заради случая \"Скрипал\""}
{"url": "https://www.dnevnik.bg/bulgaria/2018/03/23/3151797_antikorupcionnata_komisiia_bojidar_dimitrov_e_bil_v/", "text": "Новата антикорупционна комисия е установила, че като директор на Националния исторически музей (НИМ) Божидар Димитров е бил в конфликт на интереси, като е сключил два договора с дъщеря си и с племенниците си през 2015 г. Това се разбира от съобщение на комисията, която е проверила Димитров по публикации в медиите, че НИМ има договорни отношения с търговското дружество \"Акшаена - 2007\" ООД, в което собственици са дъщерята на Димитров Мария и племенниците му. Първият договор е от април 2015 г. и е бил за изработване на каталог на колекция в тираж от 1000 броя на стойност 19 800 лв. и срок за изпълнение септември 2015 г. Димитров сключва договор с фирмата, собственост на дъщеря му и племенниците, като в него е а другата половина – 5 дни след предаването на готовите каталози. Въпреки това второто плащане е извършено два месеца след първото, а музеят така и не е получил всички платени каталози, а само половината. Това се е случило повече от две години след срока, посочен в договора, през октомври 2017 г. И двете платежни нареждания са подписани от Божидар Димитров. В хода на проверката не е представен протокол за предаване на останалата част от каталозите, до пълния му тираж от 1000 бройки. Вторият договор е също от 2015 г. отново със същата фирма - за печатно издание в тираж от 1000 броя на стойност 15 000 лева. В двумесечния срок по договора фирмата е предала всичките бройки и е получила цялото плащане, като платежните нареждания са подписани от Божидар Димитров. \"Съгласно Вътрешните правила за финансово управление и контрол в НИМ свой заместник да подпише договорите като по този начин си направи самоотвод от вземане на решение в конфликт на интереси, но не го е направил. При нито един от двата договора няма подадена и декларация за конфликт на интереси\", установява още проверката. По случая Божидар Димитров е бил поканен за изслушване или да представи писмено становище, но това не се е случило. През есента на 2017 г. депутати от БСП обвиниха Димитров в конфликт на интереси. Според тях във връзка с дейността на музея по проекта за възстановяване на археологическите структури в резерват \"Плиска\" Димитров е сключвал договори с близко до него дружество. Левицата твърдеше, че за целта било създадено дружество \"Плиска\" с председател племенника на Димитров – Тодор Тодоров. Пари за реставрация и дарения са постъпвали именно в това дружество, а Димитров обясняваше тогава, че музеят само е получавал пари, но не е давал на тази фирма. По този случай комисията не е установила конфликт на интереси, тъй като между НИМ и сдружението не били подписвани договори. Димитров се пенсионира от поста директор на Националния исторически музей през есента. Наскоро той  учреди движение за възход и величие на България \"Кубрат\"", "date": "2018.03.23", "title": "Антикорупционната комисия: Божидар Димитров е бил в конфликт на интереси"}
{"url": "https://www.dnevnik.bg/bulgaria/2018/03/23/3151891_upravliavashti_i_opoziciia_se_skaraha_koi_e_vinoven_za/", "text": "Управляващи и опозиция се скараха в рамките на парламентарния контрол кой е виновен за това, че свлачища периодично блокират участъци от магистрала \"Люлин\". Депутатът от БСП за България Любомир Бонев попита от трибуната министъра на регионалното развитие и благоустройството Николай Нанков колко пари са дадени миналата година за поддръжка на дългата малко над 20 километра магистрала. Николай Нанков отговори, че става дума за 2.433 млн. лева, като от тях 996 398 лева с ДДС са похарчени за зимна поддръжка. Той обаче уточни, че тази година трябва да бъдат дадени 6.3 млн. лева с ДДС за обезопасяване на две свлачища по \"Люлин\". По този повод Любомир Бонев каза от трибуната, че бързането с рязането на лентички излиза скъпо на данъкоплатците, визирайки факта, че аутобанът беше открит от Бойко Борисов през май 2011 г. В отговор Николай Нанков обяви, че макар и млад, добре помни кога е проектирана магистралата и кой е възложил реализацията й по опорочен проект, в който няма дейности за укрепване на свлачищата. Намекът му беше, че това е станало по времето, когато премиер е Сергей Станишев и управлява тройната коалиция.", "date": "2018.03.23", "title": "Управляващи и опозиция се скараха кой е виновен за дефектната магистрала \"Люлин\""}
{"url": "https://www.dnevnik.bg/sviat/2018/03/23/3151625_ruski_medii_s_nad_100_mln_chitateli_boikotirat/", "text": "Повече от 20 медии с над 100 милиона читатели, една от най-популярните социални мрежи в Русия, както и поне един собственик на ресторант обявиха бойкот на руския парламент, след като той не реагира адекватно на обвинения за сексуално посегателство от депутат. Леонид Слуцки бе обвинен от няколко журналистки - включително чрез разпространяване на запис - че се държи скандално неприлично с представителки на медиите. Комисията по парламентарна етика обсъди случая с председателя на комисията по външна политика на Държавната дума, но обяви, че не е установила отклонения в поведението му. Алексей Венедиктов, главен редактор на радио \"Ехото на Москва\", коментира пред телевизия RTVI, че комисията се е държала \"абсолютно недопустимо и омерзително\". \"Не става дума за обсъждане на случая \"Слуцки\", а за това, че трябваше да бъде нанесен удар по едно от най-близките подставени лица на председателя на Думата Вячеслав Володин (бел.ред. - същият, по чиято покана като наблюдател на президентските избори в Русия бе Волен Сидеров)\", обяснява Венедиктов. Той включва в категорията \"мракобесна партия вътре в една мракобесна партия\" и депутатите Наталия Поклонская и Пьотр Толстой. \"Затова депутатите не можеха да приемат срещу Слуцки нищо, дори ако беше съобщено, че е изял жив човек.\" Радиостанцията разпространи на руски и английски съобщение, че отзовава всичките си репортери - и мъже, и жени - защото Думата вече не е безопасно място за работа. Това не е бойкот - самата институция ще бъде отразявана, защото е върховният законодателен орган, обясни той. В знак на протест екипите си оттеглиха \"Ведомости\", РБК, \"Комерсант\", Новая газета\", \"Лента.ру\" и др. Веднага след това от Думата анулираха акредитациите на близо 48 журналисти, защото такива били правилата, съобщи Володин. В действителност за подобно анулиране трябва да бъде изпратено уведомително писмо от самите редакции, но те само са обявили в медиите си за решението. Никой медия не е посочвала за какъв срок изтегля журналистите си, единствено от телевизия RTVI казаха, че това ще е \"докато Слуцки остава на поста\". \"Лунта.ру\" - една от най-популярните онлайн медии в рускоезичния свят, съобщи, че сваля от сайта си всички текстове за Слуцки с изключение на новините за сексуалните му посегателства. Znak.com също обяви, че спира да пише за депутата \"извън контекста на ситуацията с посегателствата му\". \"Говорит Москва\" ще съпровожда всички новини за Слуцки и работата на етичната комисия с изрично споменаване за обвиненията в посегателства. Интернет изданието Republic разясни, че при споменаване на Държавната дума ще добавя в скоби израза \"Орган на държавната власт на Руската федерация, оправдаващ сексуалните посегателства\". Това се случва точно един месец след като на 22 февруари в ефира на онлайн телевизия \"Дождь\" парламентарният репортер разказа как се държи Слуцки с журналистките в Думата с уточнение, че лично на нея не ѝ се е случвало, но колежки са споделяли за това от години. На 6 март Фарида Рустамова от руската секция на Би Би Си разказа за подобни инциденти и пусна звукозапис на посегателство, който е направила с включен диктофон в кабинета на депутата. На следващия ден Володин обеща да бъдат разгледани обвиненията срещу Слуцки, но посъветва една от журналистките: \"Опасно ви е да работите в Думата? Ако е така, сменете си работата.\" В протеста се включиха и собствениците на компанията 69 Pints, които призоваха колегите си от ресторантите и баровете в Москва да бойкотират скандалния депутат и всички, които го поддържат и прикриват. \"Нашият пъб \"5/6\" се намира точно срещу Думата и самият Слуцки вероятно никога не го е посещавал, но там често влизат хора, които и до днес се ръкостискат с него, помагат в работата ми и дружат с него, които са търгували със съвестта си в комисията по етика заради криворазбрани корпоративни интереси. Хора, докато не се промените, не искаме да ви виждаме у нас.\" В призива им в \"Инстаграм\" се казва още: \"Ние обичаме и уважаваме момичетата и обичаме да ги ухажваме в незабравимата хетеросексуална атмосфера на заведенията ни, но само тогава, когато и те желаят това!!! Като правило нормалните мъже нямат проблем с това за разлика от вас, Слуцки!\"", "date": "2018.03.23", "title": "Руски медии с над 100 млн. читатели бойкотират парламента заради сексуално посегателство"}
{"url": "https://www.dnevnik.bg/politika/2018/03/23/3151902_rumen_radev_predlaga_na_redjep_erdogan_da_se_sreshtnat/", "text": "Президентът Румен Радев предлага на президента на Турция Реджеп Ердоган да проведат среща през юли. Радев изпрати днес писмо до Ердоган в отговор на поздравленията му по повод националния празник на България, както и на отправената покана за провеждане на среща между двамата. \"Споделям изразеното от Вас желание да проведем лична среща в близко бъдеще. В тази връзка предлагам тя да се състои в рамките на предстоящата Среща на върха на НАТО през юли т.г. в Брюксел, където ще имаме възможност да обсъдим по-задълбочено развитието на сътрудничеството и диалога на най-високо равнище между нашите страни\", се казва в писмото, цитирано от прессекретариата на държавния глава. По-рано този месец президентът Румен Радев  коментира предстоящата среща на върха ЕС - Турция  във Варна, като посочи \"никога не се натрапвам там, където не съм канен\". Той  посъветва премиера  \"ролята на България в тази среща да не се свежда до домакина, който разнася шербет\".", "date": "2018.03.23", "title": "Румен Радев предлага на Реджеп Ердоган да се срещнат през юли"}
{"url": "https://www.dnevnik.bg/sport/2018/03/23/3151898_biletite_za_macha_na_cska_s_ludogorec_na_5_mai_shte_sa/", "text": "Билетите за мача на ЦСКА с \"Лудогорец\" на 5 май ще струват по 7 и 19.48 лева, обявиха червените. От клуба посочиха, че вече има висок интерес към срещата. \"Поради големия брой запитвания за билетите за предстоящия мач навръх 70-ия рожден ден на ЦСКА на 5 май срещу \"Лудогорец\", който ще се играе на Националния стадион \"Васил Левски\" от 20.00 часа, ви информираме, че продажбата на билети ще започне от 14.00 часа в понеделник (26 март)\", обявиха от клуба. По-евтините билети ще са за секторите Б и Г, а за А и В ще са по 19.48 лева. Пропуските за ВИП ложата са по 1948 лева. От клуба уточняват, че абонаментните карти ще важат за двубоя. Следващата седмица представители на \"ЦСКА - София\" ще обявят подробности за подготвяния празник. Преди ден  червените поставиха началото на допитване до привържениците , които трябва да определят коя емблема да бъде поставена на екипите за мача. \"Футболистите ще излязат за мача със специално изработени екипи по модел на първия в историята на ЦСКА\", се казва в сайта на отбора.", "date": "2018.03.23", "title": "Билетите за мача на ЦСКА с \"Лудогорец\" на 5 май ще са по 7 и 19.48 лева"}
{"url": "https://www.dnevnik.bg/evropa/2018/03/23/3151904_es_odobri_nasokite_za_brekzit_no_s_preduprejdenie_za/", "text": "Лидерите на Европейския съюз официално приеха общата позиция за преговорите за бъдещите търговски отношения с Великобритания след излизането й от блока, заяви председателят на Европейския съвет Доналд Туск, цитиран от \"Ройтерс\". Позицията е съпроводена от  предложение за 21-месечен преходен период , който да помогне на бизнеса да се приспособи към условията след настъпването на Брекзит през март 2019 г. Съгласието на ЕС с условията за преходния срок и визията за \"широко обхватна и амбициозна\" сделка за свободна търговия с Великобритания обаче идва с предупреждение: нищо няма да бъде подписано, докато \"Даунинг стрийт\" не даде решение как да се избегне \"твърдата\" граница между Северна Ирландия и Република Ирландия, посочва \"Гардиън\". Изданието отбелязва, че по време на  срещата на върха  лидерите на останалите 27 държави членки са подкрепили черновата от седем страници за бъдещата сделка с Великобритания. Тя включва нулеви тарифи за стоките, реципрочен достъп до водите за риболов и сътрудничество в отбраната и външните работи. Държавите членки приветстваха напредъка по споразумението за оттегляне, обявен по-рано тази седмица. Документът от 129 страници съдържа условията за преходния период и предложението на Брюксел по въпроса за ирландската граница. То е оспорвано в Лондон, защото на практика ще задържи Северна Ирландия в митническия съюз и единния пазар. В насоките за бъдещата търговска сделка лидерите на ЕС настояха, че \"преговорите може да напреднат\", след като Великобритания предостави алтернатива на тяхното \"предпазно\" решение за задържане на Северна Ирландия в регулаторно съoтветствие с ЕС. То ще влезе в сила, ако бъдещата търговска сделка или евентуално подходящо технологично решение не успеят да избегнат \"твърдата\" граница с Република Ирландия. Лондон, подложен на натиск от страна на ЕС и решен да получи временна сделка за преходния период, за да успокои бизнеса, се съгласи, че крайното споразумение с ЕС ще включва този спешен вариант за Ирландия. За съюза това ще означава Северна Ирландия да продължи да бъде третирана като част от митническия съюз на ЕС дори и след завършването на прехода в края на 2020 г. Мей, която казва, че Великобритания ще напусне европейския единен пазар и митнически съюз, бе силно против това. Двете страни в крайна сметка се договориха да има някакъв вид аварийно решение, за да се избегне т.нар. твърда граница, ако всичко останало се провали. Според графика за Брекзит ЕС и Лондон трябва да договорят сделката за \"развода\", прехода и рамката за бъдещите отношения през лятото, така че лидерите на останалите 27 държави членки да могат да ги подкрепят на срещата си през октомври и да ги върнат в националните столици за ратификация. Днешното решение дава възможност ръководителят на европейския преговорен екип Мишел Барние да започне преговори с Лондон за бъдещите търговски отношения и по други теми като сътрудничеството в областта на сигурността.", "date": "2018.03.23", "title": "ЕС одобри насоките за Брекзит, но с предупреждение за ирландската граница"}
{"url": "https://www.dnevnik.bg/bulgaria/2018/03/23/3151547_statutut_na_uchilishteto_kum_tehnicheskiia/", "text": "След като родители на ученици и завършили Технологичното училище \"Електронни системи\" (ТУЕС) в София изпратиха отворено писмо до образователния министър Красимир Вълчев с искане моделът на обучение и статутът на училището да бъдат запазени, от Министерството на образованието и науката (МОН) увериха, че не се планират промени в тях, както и че училището ще остане към Техническия университет - София. Технологичното училище \"Електронни системи\" вече 30 години предлага обучение в сферата на информационните технологии по специализиран учебен план, който се обсъжда с Техническия университет в столицата. Голяма част от преподавателите в училището са университетски преподаватели и хора от ИТ компании. Притеснения  Повод за притеснението на родителите и завършилите е покана директорът на ТУЕС доц. Стела Стефанова да бъде преназначена на поста по новия закон за предучилищното и училищното образование, т.е. от Регионалното управление по образованието София-град (РУО), а не от университета, както досега. По същия начин вече е преназначен директорът на Националната професионална гимназия по компютърни технологии и системи в Правец. В Обществения съвет към ТУЕС родители и завършили се притесняват, че преназначаването на директора от РУО ще доведе до промени в статута и модела на обучение на училището, тъй като юридически ще го превърне в обикновена гимназия по новия училищен закон, понеже в него не е гарантиран статутът на технологичните училища. Притесненията са, че ще се премахне гъвкавият специализиран учебен план, че училището ще загуби преподавателите си от университета и възможността да ползва базите му, както и че завършващите няма вече да имат привилегии при кандидатстване във висшето училище. Ралица Жикова от Обществения съвет към ТУЕС обясни пред \"Дневник\", че има юридически анализ, според който с преназначението на директора по новия училищен закон няма да има правно основание ТУЕС да остане част от структурата на Техническия университет. От съвета, Асоциацията на завършилите и родителите искат гаранции и дори законодателни промени за запазване на модела на обучение и статута на ТУЕС, като се създаде работна група по темата в МОН. Писмото до министъра е подписано от 553 души, а в интернет тече  подписка в подкрепа на училището . Реакция  От образователното министерство обясниха, че информацията за предстоящи промени в статута и модела на обучение на ТУЕС е невярна и манипулативна. Единствената промяна, до която ще доведе преназначението на директора по новия училищен закон, е, че ТУЕС ще има делегиран бюджет, с който ще се разпорежда самостоятелно. \"Технологичното училище \"Електронни системи\" остава към Техническия университет. Моделът на обучение също няма да бъде променян\", обясни пред \"Дневник\" просветният министър Красимир Вълчев. Той каза още, че статутите на училищата се променят с нормативен акт, а не с преназначаване на директора. В отговор на притесненията, че преподаватели от университета и от ИТ сферата вече няма да могат да преподават в училището, тъй като, назначена по новия училищен закон, директорът ще трябва да сключва договори само с педагогически кадри, министър Вълчев увери, че ТУЕС ще запази преподавателите си. Имало поне две юридически възможности за това - чрез допълнителни споразумения или чрез допълнителни трудови договори. От министерството обясниха още, че е имало срещи с директора доц. Стела Стефанова, на които тя е уверена, че ще запази работата си, макар и да наближава пенсионна възраст, както и че няма да има промени в статута и модела на обучение в ТУЕС. \"Дневник\" потърси за коментар доц. Стефанова, но от кабинета и обясниха, че тя е в час. Пред \"Дарик\" тя заяви, че вярва в подкрепата на учениците и завършилите и че ще доведат нещата до успешен край. Ректорът на Техническия университет проф. Георги Михов не отговаряше на мобилния си телефон.", "date": "2018.03.23", "title": "Статутът на училището към Техническия университет - София няма да бъде променян, увери просветният министър"}
{"url": "https://www.dnevnik.bg/sport/2018/03/23/3151888_pamporovo_otnovo_shte_prieme_koloezdachen_slalom_na/", "text": "За осма поредна година Пампорово ще приеме състезанието \"Зимен байк дуел\". Надпреварата представлява колоездачен слалом на сняг, като регламентът на провеждане е под формата на директни елиминации. Квалификациите ще се състоят в неделя от 11.00 часа, а в 13.00 са финалите. Състезателите ще имат възможност да се запознаят с трасето, като тренировките са предвидени в съботния ден и в неделя преди основната част на надпреварата. Участниците ще стартират от ски писта №7, а финалът е на старата автогара в града. Трасето е с дължина около 800 метра и включва няколко скока, скоростни отсечки и други снежни елементи и препятствия. Организаторите обявиха, че очакват интрига до последния момент и непредсказуем развой на сериите заради променливия снежен терен. За публиката ще бъдат обособени две зони на старта в близост до плац Студенец и горна станция на лифт №1 и на финала при старата автогара. Регистрацията за участие може да бъде направена  онлайн , както и на място. Цените са между 40 и 60 лева.", "date": "2018.03.23", "title": "Пампорово отново ще приеме колоездачен слалом на сняг"}
{"url": "https://www.dnevnik.bg/bulgaria/2018/03/23/3151925_goranov_predlaga_po-visoki_danuci_vurhu_imushtestvoto/", "text": "Финансовият министър Владислав Горанов заяви по време на днешния парламентарен контрол, че държавата не планира да трансферира допълнителни средства към бюджетите на общините. Той посочи като основен проблем за финансовата стабилност на общините дефицита от събиране на местни данъци. Според него финансовата децентрализация минава през ниското облагане на имуществото в България и това трябва да бъде внимателно обсъдено. Именно данъците върху имуществото са един от основните приходи за общините. \"Имуществените данъци са за общините, облагането на доходите е за държавата. Не е дошъл моментът да се откажем от приходите си, за да помогнем на общините. Данъците върху недвижимо имущество се разминават сериозно с тези на Запад. Няма как да имаме виенска инфраструктура с пернишки данъци\", заяви Горанов. Според него има и несъвършенство и с облагането на превозни средства и това трябвало да се обсъди сериозно. Той добави, че методът за данък върху стойността на автомобила, а не върху екологичната му стойност, е грешен. \"Допускаме леко да станем гробницата на Европа за дизелови автомобили. Ако не вземем мерки, всички стари дизели ще дойдат тук\", каза още Горанов. Той допълни, че \"кметовете бягат\" при събирането на местни данъци и не очаквал това да се промени заради предстоящите местни избори догодина. По думите му те искат да управляват по-голям ресурс, но ако може да не участват в неговото събиране и формиране.", "date": "2018.03.23", "title": "Горанов предлага по-високи данъци върху имуществото в помощ на общините"}
{"url": "https://www.dnevnik.bg/sport/2018/03/23/3151748_snimka_na_denia_svobodata_da_biagash/", "text": "Участник в маратона в Палестинската автономия бяга със знамето на страната в ръка.", "date": "2018.03.23", "title": "Снимка на деня: Свободата да бягаш"}
{"url": "https://www.dnevnik.bg/sport/2018/03/23/3151938_rikardo_beshe_nakazan_da_startira_tri_mesta_nazad_v/", "text": "Пилотът на \"Ред бул\" Даниел Рикардо ще стартира с три места по-назад в първото състезания за сезона във Формула 1 - Гран при на Австралия. Единственият австралиец в колоната беше наказан за нарушаване на процедурата при прибиране в бокса. Той не е намалил достатъчно при червен флаг на пистата по време на втората свободна тренировка, заради което ще загуби и две точки от състезателния си лиценз. Стюардите заявиха, че наказанието е по-малко, тъй като \"Рикардо е намалил до известна степен и не е създал никаква опасност\". Пилотът на \"Ред бул\" е признал, че е допуснал грешка, и не е оспорвал санкцията. Рикардо се класира шести в първата тренировка и седми във втората. Сутринта той остана на една секунда от  най-бързия пилот на пистата - световния шампион Люис Хамилтън . В следобедната сесия австралиецът се доближи на 0.79 сек. от лидера на \"Мерцедес\". В същото време пилотът на \"Ферари\" Кими Райконен се размина с наказание, след като предизвика излизането на своя сънародник Валтери Ботас от пистата с твърде бавно темпо в един момент от втората свободна тренировка. Според стюардите по-опитният финландец не е блокирал пилота на \"Мерцедес\". Райконен заяви след сесията, че не е видял колегата си. Ботас даде трети резултат във втората сесия - 1.24:159 мин., а Райконен беше само с 0.55 сек. по-бавно. Трите водещи отбора дадоха много близки резултати. Най-доброто време за деня беше 1:23.921 мин. на Хамилтън. Пилотът на \"Ред бул\" Макс Верстапен завъртя най-бързата си обиколка за 1:24.058 мин., а Себастиан Фетел затвори първата петица с 1:24.451 мин.", "date": "2018.03.23", "title": "Рикардо беше наказан да стартира три места назад в Мелбърн"}
{"url": "https://www.dnevnik.bg/video/2018/03/23/3151875_video_kak_se_izpisvat_iaica/", "text": "Днес и утре в Националния етнографски музей се провеждат традиционните работилници за писани великденски яйца. С помощта и под ръководството на доц. д-р Светла Ракшиева и гл.ас. д-р Иглика Мишкова малки и големи гости на музея се учат да украсяват яйца по стара восъчна технология в стила на народната традиция от Самоковско, Ихтиманско и Велинградско. Всички желаещи да участват трябва да си занесат едно или няколко сварени яйца, които да изпишат и отнесат обратно у дома. Останалите материали и инструменти, както и модели ще бъдат осигурени от организаторите. Цената за участие в ателиетата е 2 лв. за дете и 5 лв. за възрастен. Работилниците ще са отворени за посетители от 10 до 16 часа.", "date": "2018.03.23", "title": "Видео:Как се изписват яйца"}
{"url": "https://www.dnevnik.bg/bulgaria/2018/03/23/3151964_putnici_ot_parij_sa_bili_dopusnati_na_teritoriiata_na/", "text": "Пътниците на полет от Париж до София, изпълняван от авиокомпания \"България еър\" на 20 март т.г., са били допуснати на територията на страната без задължителните гранична и паспортна проверка. Това съобщиха за \"Дневник\" източници от службата за сигурност на летището, пожелали анонимност. Веднага след получаването на сигнала потърсихме информация от ДАНС има ли в агенцията данни за извършено нарушение от страна на служители на Гранична полиция на летище \"София\". От пресслужбата на ведомството отговориха, че не знаят за случая, и поискаха въпросите ни да бъдат зададени писмено. Същите въпроси бяха изпратени и до пресцентровете на летището и МВР, но и оттам не последваха отговори. Два часа по-късно на сайта на вътрешното министерство се появи информация: \"Със заповед на директора на Главна дирекция \"Гранична полиция\" е образувана проверка за дисциплинарни нарушения на служители от ГКПП \"Аерогара София.\" Публикацията на практика потвърждава информацията на \"Дневник\". Според текста й на 20 март т.г. служителите на контролно-пропускателния пункт \"са закъснели при проверката на пътници\", пристигащи с полет от Франция, при което част от тях не са били обработени. \"При проверка на бордовия списък сред тези пътници няма обявени за издирване и с наложени ограничения. Веднага в Главна дирекция \"Гранична полиция\" е образувана проверка за дисциплинарните нарушения, изясняват се всички обстоятелства по случая\", пише още в информацията, публикувана на сайта на МВР. Според източниците на \"Дневник\" обаче без проверка на територията на страната са били допуснати всички пътници от Париж, не само част от тях, а отговорността за пропуснатата проверка на самоличността им е и на служителите от службата за сигурност на летището, която контролира системата за видеонаблюдение. По-късно при посещение в Благоевград министърът на вътрешните работи Валентин Радева коментира пред журналисти случая като го определи като притеснителен. \"Българската граница се определя като най-добре пазена, а и ние председателстваме Съвета на ЕС и като се случи нещо такова всички се фокусират върху нас. Фактът, че се е случило такова нещо е притеснителен\", заяви Радев, цитиран от \"Фокус\". \"Преди това имаше друг случай и беше назначена проверка, като аз ще проверя дали всички бяха наказани по веригата. В този случай не ставаше дума за самолет, а само за пропускане на един гражданин,\" каза министърът.  При евентуалното потвърждение на фактите за направения пропуск случаят може да се окаже и още по-тежък по две причини. Първата е, че заради високото ниво от терористична заплаха трафикът на хора, пристигащи от Париж, би следвало да става при строги мерки за контрол. Втората, че заради българско председателство на Съвета на Европейския съюз и съпътстващите го мерки за сигурност в София пропуск като този от 20 март, за който признават и от МВР, носи недопустими рискове. Междувременно стана известно, че днес  мъж, който твърди, че е от \"Ислямска държава\", е взел осмина заложници в супермаркет в Югозападна Франция . По-късно той беше убит от силите на реда.", "date": "2018.03.23", "title": "Пътници от Париж са били допуснати в България без паспортна проверка"}
{"url": "https://www.dnevnik.bg/sport/2018/03/23/3151953_jusein_bolt_vkara_s_glava_v_trenirovka_na_borusiia/", "text": "Световният рекордьор в спринтовете на 100 и 200 метра Юсейн Болт се включи дейно в тренировка на \"Борусия\" (Дортмунд). Нещо повече - голямата звезда в леката атлетика от последното десетилетие вкара и гол. Ямаецът засече с глава подаване на Марио Гьотце и прати топката във вратата. Присъствието на Болт предизвика огромен интерес сред привържениците и медиите в Германия. Бившият спринтьор винаги е казвал, че харесва футбола, и няколко пъти се е впускал в демонстративни мачове. Той  заяви, че е говорил с мениджъра на \"Манчестър юнайтед\" Жозе Моуриньо  за кариера в английския отбор. \"Попитах за място в отбора, но както вече казах, искам да почакам, докато минат пробите, за да натисна здраво. Споменах му нещо подобно и той отвърна, че ако съм сериозен, ще види какво ще се получи. Нека да видим\", обясни Болт пред ESPN.", "date": "2018.03.23", "title": "Юсейн Болт вкара с глава в тренировка на \"Борусия\" (Дортмунд) (видео)"}
{"url": "https://www.dnevnik.bg/citat_na_deniia/2018/03/23/3151955_citat_na_denia_niama_kak_da_imame_vienska/", "text": "Това заяви финансовият министър Владислав Горанов по време на днешния парламентарен контрол. Коментарът му беше в отговор на въпрос за исканията на общините за допълнителни финансови средства по бюджетите им. Според него  с увеличение на местните данъци  върху имуществото може да постъпят и повече средства в общинските хазни. Той добави, че има и несъвършенство и с облагането на превозни средства и това трябвало да се обсъди сериозно. По думите му методът за данък върху стойността на автомобила, а не върху екологичната му стойност, е грешен.", "date": "2018.03.23", "title": "Цитат на деня: Няма как да имаме виенска инфраструктура с пернишки данъци"}
{"url": "https://www.dnevnik.bg/gradska_sreda/2018/03/23/3151914_stroejut_na_metroto_shte_zatrudni_dvijenieto_po/", "text": "Строителството на третата линия ще затрудни движението на автомобили в района на столичния квартал \"Красна поляна\" и ще наложи промяна на движението на автобуси 73, 83 и 102 от 1 април до 1 октомври, съобщава Столичната община. Основно затрудненията за автомобилите ще са по бул. \"Гоце Делчев\", където ще могат да се движат в по една лента в двете посоки, бул. \"Цар Борис III\" и улица \"Житница\". Така от 1 април се забранява движението на коли по средната част на пътното платно на бул. \"Гоце Делчев\" между ул. \"Кюстендил\" и бул. \"Цар Борис ІІІ\" и по ул. \"Житница\" между бул.\"Цар Борис ІІІ\" и ул. \"Гебедже\". Движението по бул. \"Цар Борис III\" в посока кв. \"Княжево\" ще бъде в една пътна лента от южната половина на централното пътно платно между бул. \"Гоце Делчев\" и ул. \"Житница\". В посоката към центъра колите ще се движат отново в една пътна лента от южната половина на централното пътно платно. Ще има промени в маршуТите на автобусите 73, 83 и 102, като освен това се закриват три спирки - двупосочна \"Балканкар АД\" и двупосочна \"АП Земляне\" на ул. \"Житница\" и спирката в двете посоки в квартал \"Красно село\" на бул. \"Гоце Делчев\". Когато автобусът по линия 73 се движи към квартал \"Гоце Делчев\", ще завива надясно от ул. \"Любляна\" по бул. \"Овча купел\", а от него наляво по бул. \"Цар Борис III\", откъдето ще продължава по бул. \"Братя Бъкстон\" през ул. \"Тодор Каблешков\" ул. \"Ген. Стефан Тошев\" до бул. \"Гоце Делчев\". Автобусите по линия 83 в посока Зоопарка ще се движат по обичайния си маршрут до кръстовището на бул. \"Константин Величков\" с бул. \"Възкресение\", откъдето ще продължават по бул. \"Акад. Иван Евстатиев Гешов\" през тунела под бул. \"Цар Борис III\" и ул. \"Св. Георги Софийски\", след това ще се движат по бул. \"България\" и бул. \"Гоце Делчев\". Промените по линия 102 са, че от кръстовището на ул. \"Житница\" с бул. \"Овча купел\" автобусите ще продължават наляво по бул. \"Никола Мушанов\", а след това бул. \"Възкресение\", тунела под бул. \"цар Борис III\" и ул. \"Св. Георги Софийски, през бул. \"Петко Ю. Тодоров\" до \"Бяла черква\", откъдето ще продължават до Студентски град. Автобусите от линии 73, 83 и 102 ще спират на всички съществуващи автобусни спирки в променените участъци от маршрута.", "date": "2018.03.23", "title": "Строежът на метрото ще затрудни движението по бул. \"Цар Борис III\" за 7 месеца"}
{"url": "https://www.dnevnik.bg/sport/2018/03/23/3152038_na_92_godini_britanskata_kralica_shte_otkrie_maratona/", "text": "Тазгодишното издание на лондонския маратон отново ще премине с участието на член от кралското семейство. На 22 април кралица Елизабет II, която ден по-рано ще навърши 92 години, ще открие надпреварата. Надпреварата ще отбележи 110 години от олимпийските игри в Лондон. Както през 1908 г., маратонът ще започне от двореца Уиндзор. Най-старият замък във Великобритания, който се намира на 34 км от Лондон, е дом на кралица Елизабет в ранните й години. \"Дълбоко сме развълнувани, че Нейно величество прие поканата да даде старт в лондонския маратон\", каза директорът на лондонския маратон Джон Спърлинг.  За втори път член на кралското семейство ще открие маратона. Първият е през 1988 г., когато принцеса Даяна дава старт на надпреварата. Миналата година в състезанието се включиха принц Хари, принц Уилям и съпругата му Кейт. Организаторите очакват голям интерес към маратона. Те предвиждат около 40 хиляди души да се включат в 38-ото издание на надпреварата.", "date": "2018.03.23", "title": "На 92 години британската кралица ще открие маратона в Лондон"}
{"url": "https://www.dnevnik.bg/sport/2018/03/23/3152068_konfliktut_v_svetovniia_basketbol_nai-veroiatno_niama/", "text": "Споровете между световната баскетболна федерация (ФИБА) и Евролигата около синхронизирането на спортните им календари продължават с пълна сила. Двете организации не са успели да стигнат до консенсус и при последната си среща. Това съобщи мениджърът на отдел \"Национални федерации\" във ФИБА Свят Коста Илиев по време на работна среща преди втория ден на европейския спортен форум за 2018 г., който се провежда в София. Участие в срещата взеха заместник-генералният директор по образование и култура в Европейската комисия Йенс Нийманд Кристенсен, ръководителят на комисията за развитие на женския баскетбол във ФИБА Европа Елизабет Себриян, началникът на кабинета на австрийския вицеканцлер по спортните въпроси и бивш генерален секретар на баскетболната федерация на Австрия Филип Тратнер и Барбара Спиндлер-Освалд, която ще ръководи работна група \"Спорт\"\" по време на австрийското председателство на Съвета на Европейския съюз през 2019 г. Липсата на синхрон между ФИБА и Евролигата създава големи пречки пред националните отбори. Те могат да използват дадени състезатели, единствено ако клубните им отбори дадат разрешение. Премиерът Бойко Борисов пое ангажимент по време на българското председателство на Съвета на Европейския съюз да бъдат \"положени максимални усилия да се намери решение на проблем в баскетбола\".  Илиев заяви днес, че ФИБА е готова на компромиси, стига да срещне същото отношение и от Евролигата. Засега обаче няма сближаване в позициите на двете организации. Кралев и Тратнер се обединиха около мнението, че в сегашната ситуация клубните отбори оказват пряко влияние върху резултатите от мачовете на националните тимове. Друг от проблемите е как календарите да бъдат направени така, че състезателите да имат време за почивка и възстановяване. За целта ще бъде потърсено мнението на играчите и треньорите. По време на работната среща в София беше решено Кристенсен - като представител на Европейската комисия - да осъществи връзка с ръководството на Евролигата за възможно най-скорошно провеждане на среща в Испания, където е седалището на организацията. Кралев също ще вземе участие в нея. По време на олимпийските игри в Пьонгчанг Кралев разговаря по темата с австрийския вицеканцлер, отговарящ за спорта - Хайнц-Кристиан Щрахе. Двете страни изразиха желание да продължават да работят съвместно за излизане от ситуацията, тъй като най-вероятно тя няма да бъде разрешена до края на българското председателство. Кралев ще докладва за развитието на проблема по време на заседанието на Съвета на спортните министрите, която ще се състои през месец май.", "date": "2018.03.23", "title": "Конфликтът в световния баскетбол най-вероятно няма да бъде разрешен до края на 2018 г."}
{"url": "https://www.dnevnik.bg/evropa/2018/03/23/3151927_norvegiia_planira_da_zabrani_pulnoto_pokrivane_na/", "text": "Норвежкото правителство предложи национална забрана за носене на покривала, закриващи изцяло лицето, като бурка и никаб, в университети, училища и детски градини, предаде \"Ройтерс\". Франция, Холандия, Белгия,  България  и германската провинция  Бавария  въведоха ограничения за пълното покриване на лицето на обществени места. Дания  планира да глобява хора , които покриват лицата си на публични места. Финансовият министър Сив Йенсен, която е лидер на антиимигрантската дясна Прогресивна партия, каза, че забраната ще изпрати силно послание, че Норвегия е отворено общество, в което всеки трябва да може да вижда лицето на другия. Забраната ще включва покривала, скриващи изцяло лицето, като никабите, скиорските и други маски, но не и вълнените шапки, предпазните маски или хиджабите. Правителството каза, че ограниченията ще важат и за работещите в детски градини, но не и за децата, тъй като малките деца рядко носят никаб или бурка. В училищата и образователните институции за възрастни, университетите и колежите забрана ще важи само по време на учебния процес или свързани с него събития. Преподавателите и учещите ще могат да носят закриващи лицето дрехи по време на почивките, посочва ДПА,. \"Забраната за облекло, покриващо лицето, ще осигури открита комуникация с децата, студентите и новопристигналите имигранти в образователни ситуации\", каза министърът на образованието и интеграцията Ян Туре Санер, който е член на дясноцентристката Консервативна партия. Според предложението служителите, които неколкократно са нарушили забраната, може да бъдат уволнени, а учещите – да бъдат изключени от учебното заведение. Норвежкото правителство на малцинството, коалиция между консерваторите, Прогресивната партия и центристките либерали, изрази увереност през юни, че ще получи достатъчно подкрепа за предложението в парламента. Ако това се случи, забраната ще влезе в сила през август.", "date": "2018.03.23", "title": "Норвегия планира да забрани пълното покриване на лицето в учебните заведения"}
{"url": "https://www.dnevnik.bg/sport/2018/03/23/3151930_bundesligata_ostavi_videopovtoreniiata_i_praviloto_501/", "text": "Всички 36 клуба от Първа и Втора Бундеслига гласуваха за запазване на правилото \"50+1\". По този начин мажоритарният дял в германските отбори ще продължи да е притежание на феновете, плащащи членски внос. Правилото \"50+1\" не позволява на отделен човек или компания да притежава повече от половината от акциите в даден клуб. Целта е отборът да бъде предпазен от неразумно управление. \"Това е чудесен знак. Имахме напрегнати дискусии, но намерихме компромис. Решението е добро за всеки, който притежава футбола в сърцето си\", каза директорът на \"Санкт Паули\" Андреас Ритиг. Темата за валидността на правилото беше повдигната при опита на швейцарския бизнесмен Мартин Кинд да придобие мажоритарния пакет в \"Хановер\". Той обаче срещна неодобрението на запалянковците и молбата му беше замразена. В началото на сезона изпълнителният директор на \"Байерн\" заяви, че  правилото пречи на отборите да привлекат нови средства . \"Всеки отбор трябва да решава сам дали да отвори вратите си към нови инвеститори. Ние сме последни от петте големи първенства в Европа, които не допускат инвеститори\", каза тогава Румениге. Дискусиите около използването на системата за видеоповторения  не подминаха и Бундеслигата. Технологията ще бъде част от първото ниво на германския футбол и през следващия сезон. Само един от 18-те клуба е гласувал срещу използването на системата. През есента испанската Ла Лига одобри видеоповторения от следващия сезон, а същото за втори пореден сезон ще направи и италианската Серия А. Технологията ще бъде използвана и по време на световното първенство в Русия. От големите футболни състезания само английската Висша лига и двата водещи европейски турнира - Шампионската лига и Лига Европа, ще се въздържат от въвеждането на видеоповторенията поне до края на сезон 2018-19 г.", "date": "2018.03.23", "title": "Бундеслигата остави видеоповторенията и правилото \"50+1\" и за следващия сезон"}
{"url": "https://www.dnevnik.bg/sport/2018/03/23/3152105_futbolnite_nacionali_zagubiha_ot_bosnav_razgrad/", "text": "Националният отбор по футбол започна със загуба 2018 г. Българите отстъпиха с 0:1 срещу Босна и Херцеговина в приятелска среща в Разград. Единственото попадение отбеляза Кенан Кодро в 20-ата минута. В 87-ата Мартин Райнов беше изгонен за втори жълт картон. Българите трудно успяваха да създадат интересни положения пред вратата на съперника. Селекционерът Петър Хубчев изпробва нова схема, като приложи 3-5-2. Той започна мача с двама нападатели - Ивелин Попов и Спас Делев. В 12-ата минута Ивайло Чочев стреля с глава след ъглов удар, но не беше точен. Осем по-късно гостите поведоха. Звездата Един Джеко пусна към Сеад Колашинац, който насочи към Харис Дулиевич. Топката беше подадена отново на Колашинац, който прати в наказателното поле и Кодро стреля. След докосване в тялото на Васил Божиков топката влезе във вратата на Пламен Илиев. Българският отбор имаше добра възможност за бързо изравняване, но не я използва. В 24-ата минута Георги Миланов получи в наказателното поле и стреля, а ударът му беше блокиран от Колашинац. Три по-късно Михаил Александров беше изведен сам срещу Ибрахим Шехич, но вратарят спаси. По-късно стражът се справи с нов изстрел на Александров. Малко преди почивката Кодро пропусна да удвои, като стреля неточно. След почивката нивото спадна значително. Играта се накъса много, като двамата селекционери направиха много смени. При една от малкото възможности босненците можеха да удвоят в 84-ата минута, когато топката беше отклонена от защитник, но след това Илиев улови. Малко по-късно последва разбъркване пред вратата на гостите след ъглов удар. При него българите най-напред удариха греда, а след това Райнов наруши правилата и получи втори жълт картон. В последните секунди гостите изпуснаха нова възможност при контраатака. Илиев, Бодуров, Божиков, Чорбаджийски, Занев, Костадинов, Миланов, Чочев, Александров, Делев, Попов", "date": "2018.03.23", "title": "Футболните национали загубиха от Босна в Разград"}
{"url": "https://www.dnevnik.bg/biznes/2018/03/23/3152107_bdj_udulji_sroka_na_kritikuvana_poruchka_za_remont_na/", "text": "БДЖ удължава с 14 дни срока за подаване на оферти за ремонт на 9 локомотива на дружеството, съобщиха от компанията. До изтичане на крайния срок във вторник вечерта, заявление за участие е подала само една фирма. Преди ден на пресконференция представители на две дружества обвиниха ръководството на държавната железница, че условията са съставени така, че предопределят поръчката да бъде спечелена от конкретен техен конкурент. Министерството на транспорта защити ръководството на държавната дружество, но обеща проверка на документацията. Поръчката за ремонт на 9 локомотива е на обща стойност 4 млн. лева и срок на изпълнение 3 години. Управителят на \"БДЖ – Пътнически превози\" Пламен Пешаров коментира, цитиран от \"Фокус\", че целта на удължаването на срока е да се даде възможност на повече компании, не само от България, но и от целия ЕС, да участват. ", "date": "2018.03.23", "title": "БДЖ удължи срока на критикувана поръчка за ремонт на локомотиви"}
{"url": "https://www.dnevnik.bg/photos/2018/03/23/3151796_fotogaleriia_svetovnite_snimki_na_denia_-_23_mart/", "text": "В Базел, Швейцария се провежда изложение на часовникарската и бижутерска индустрия Baselworld. На снимката: часовник на бижутерска къща \"Хари Уинстън\".", "date": "2018.03.23", "title": "Фотогалерия: Световните снимки на деня - 23 март"}
{"url": "https://www.dnevnik.bg/sviat/2018/03/23/3152114_zadurjana_e_jenata_jiveeshta_s_napadatelia_ot/", "text": "Редуан Лакдим, мъжът, който уби трима души в серия нападения в югозападна Франция, е извикал \"Аллах е велик\" и е твърдял, че \"е войник\" на организацията Ислямска държава в момента, в който влизал в супермаркет, където взел заложници, предаде \"Франс прес\", цитирана от БТА. Това съобщи прокурорът на Париж Франсоа Моленс, който ръководи разследването по случая и обикновено се занимава в разследвания на терористични атаки.  По думите на прокурора нападателят казал, че е готов да умре заради Сирия. Поискал освобождаването на свои братя по кауза преди да стреля по клиент и по служител на магазина, които загинали на място. Според Моленс нападателят е бил известен на органите на реда заради радикализацията си в резултат на връзки със салафитските среди. Властите го наблюдавали, но не открили нещо, заради което да очакват непосредствена заплаха от негова страна. Жената, споделяла живота на нападателя, е арестувана, допълни Моленс без да назовава име.  Моленс поясни още, че нападателят е на 25 години и е роден в Мароко В атаките днес загинаха 3 души, а 16 бяха ранени, съобщи по-рано днес френският президент Еманюел Макрон. Заради нападенията светлините на Айфеловата кула в Париж днес угаснаха в памет на загиналите, съобщи кметицата на френската столица Ан Идалго, предадоха световните агенции. Отговорност за нападенията пое \"Ислямска държава\". Засега вътрешното министерство смята, че нападателят е действал сам. Той бе ликвидиран от специалните сили, атакували супермаркет, в който държеше за заложник жандармерист, разменил се преди това с жена, взета за заложник. Жандармеристът е сред ранените и се бори за живота си. Ранени са още един жандармерист, а преди това във второто от общо трите нападения, бе ранен и полицай.", "date": "2018.03.23", "title": "Задържана е жената, живееща с нападателя от френския супермаркет"}
{"url": "https://www.dnevnik.bg/sport/2018/03/23/3152080_rusiia_garantira_sigurnostta_na_vsichki_britanci_po/", "text": "Сигурността на британските граждани, които ще посетят Русия по време на световното първенство по футбол, ще бъде гарантирана. Това заяви руският посланик във Великобритания Александър Яковенко в разгара на скандала между двете страни след  опита за убийство на бившия двоен агент Сергей Скрипал. \"Всички необходими мерки са взети. Британските специални служби са в постоянен контакт с руските специални служби, за да се гарантира сигурността на всички британци, които ще бъдат на територията на Русия\", каза Яковенко на пресконференция в руското посолство в Лондон. Напрежението между двете страни се засили, след като  британският премиер Тереза Мей обвини Русия , че стои зад покушението с нервнопаралитично вещество. Тя заяви, че според лабораторния анализ използваното вещество е разработено в Русия за военни цели и е \"много вероятно\" руската държава да е отговорна за случая. Междувременно редица високопоставени политици на Острова призоваха за бойкот на световното по футбол. Сред тях бяха министърът на външните работи Борис Джонсън и председателят на парламентарната комисия по външната политика Том Тюджендхат. Част от британските таблоиди, сред които в. \"Сън\", обявиха, че Австралия, Полша и Япония също са готови да бойкотират шампионата. Министерството обвини Великобритания, че опитва да провали световното, защото още не може да преживее, че е загубила битката за домакинство. На следващия ден министрите от британското правителство и кралското семейство  обявиха бойкот на мондиала. Размяната на остри реплики продължи с  изказване на Борис Джонсън , че Владимир Путин иска да използва световното първенство, както Адолф Хитлер е използвал олимпийските игри в Берлин през 1936. Кремъл определи сравненията между  руския президент и лидера на нацистите като \"обидни\" и \"отвратителни\". Английските и руските фенове имат стара вражда и срещите им почти винаги водят до хулигански прояви. Най-пресният пример бяха масовите безредици по време на европейското първенство във Франция през 2016 г. ", "date": "2018.03.23", "title": "Русия гарантира сигурността на всички британци по време на световното"}
{"url": "https://www.dnevnik.bg/sport/2018/03/23/3152113_hubchev_ostana_dovolen_ot_vidianoto_v_macha_s_bosna/", "text": "Селекционерът на националния отбор Петър Хубчев остана доволен от видяното в приятелската среща с Босна и Херцеговина. Българският състав  загуби с 0:1 в Разград . \"Като желание и представяне в отделните моменти през първото полувреме мисля, че можем да бъдем доволни. През второто полувреме не бяхме много добре\", каза селекционерът.", "date": "2018.03.23", "title": "Хубчев остана доволен от видяното в мача с Босна"}
{"url": "https://www.dnevnik.bg/tehnologii/2018/03/23/3152118_ilon_musk_iztri_profilite_na_tesla_i_spacex_ot_feisbuk/", "text": "Милиардерът Илон Мъск изтри страницата на ракетната си компания SpaceX и на производителя на електрически автомобили Tesla от социалната мрежа \"Фейсбук\" броени минути, след като обеща на потребител в \"Туитър\" да го направи, съобщи БТА. След скандала с британската фирма \"Кеймбридж Аналитика\", която използва личните данни на милиони потребители на \"Фейсбук\" без тяхно знание, се появиха призиви за отказ от тази социална мрежа. Днес потребител в \"Туитър\" предизвика Мъск да изтрие страницата на SpaceX във \"Фейсбук\", на което той отговори: \"Не знаех, че има такава. Дадено.\" Друг попита дали ще изтрие и профила на Tesla и му беше отговорено: \"Определено\". Малко по-късно и двете страници не бяха достъпни, допълва CNN. Всеки от профилите имаше по над 2 млн. последователи.  Мъск започна разговора в \"Туитър\" с отговор на туит от съоснователя на УатсАп Брайън Актън, съдържащ тага #deletefacebook. \"Какво е това Фейсбук?\", туитна Мъск.", "date": "2018.03.23", "title": "Илон Мъск изтри профилите на Tesla и SpaceX от \"Фейсбук\""}
{"url": "https://www.dnevnik.bg/bulgaria/2018/03/23/3152130_sofiiskata_mitropoliia_e_predpriela_deistviia_da_uredi/", "text": "Софийската митрополия потвърди в изявление до медиите, че има подписан предварителен договор с дружеството \"Инерком\". В него се уточнява, че ръководената от патриарх Неофит църковна институция е предприела мерки за уреждане на деловите си отношения с дружеството - кандидат-купувач на активите на електроенергийната компания ЧЕЗ в България. В документа, получен на редакционната поща на \"Дневник\" тази вечер в 22.46 ч., не се дават подробности за предмета на договора, нито се потвърждава или отрича информацията в медиите, че става дума за договор за наем на занижени цени на разположен в централната градска част имот на митрополията. От текста се разбира, че патриарх Неофит е бил в течение на деловите отношения с \"Инерком\", но е поверил подписването на договора на Браницкия епископ Григорий. Митрополията информира също, че епархийският съвет, ръководен от патрирах Неофит, се е консултирал със специалисти и е предприел действия да уреди отношенията си с \"Инерком\" в свой интерес. Не се уточнява обаче кога са предприети тези действия, дали това е станало по повод участието на \"Инерком\" в сделката с ЧЕЗ и повишения обществен интерес към българското дружество, нито дали и с какво интересът на митрополията е бил накърнен след като не е взето решение за подписване на окончателен договор. По повод на обществен интерес в средствата за масово осведомяване относно делови отношения между Софийската света митрополия и \"ИНЕРКОМ\" ЕООД заявяваме: 1. 2. Страна по договора е Софийската света митрополия на БПЦ - БП като самостоятелно юридическо лице със свои органи на управление. 3. На 22.12.2016 г. е подписан предварителен договор за наем и споразумение по решение на Епархийския съвет на Софийската света митрополия, представлявана от Негово Светейшество Неофит, Митрополит Софийски и Патриарх Български, който е упълномощил за подписването му викарния си епископ Браницки епископ Григорий. 4. Предварителният договор и споразумение от 22.12.2016 г. с \"ИНЕРКОМ\" ЕООД е изготвен и предложен на Епархийския съвет за обсъждане и приемане от адв. Мария Тодорова Тодорова от Софийската адвокатска колегия. 5. 6.", "date": "2018.03.23", "title": "Софийската митрополия е предприела действия да уреди отношенията си с \"Инерком\""}
