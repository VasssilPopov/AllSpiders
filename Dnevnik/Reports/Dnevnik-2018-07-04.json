{"url": "https://www.dnevnik.bg/photos/2018/07/04/3210892_fotogaleriia_svetovnite_snimki_na_denia_-_4_juli_2018_g/", "text": "По залез близо до Лубмин, Германия.", "date": "2018.07.04", "title": "Фотогалерия: Световните снимки на деня - 4 юли 2018 г."}
{"url": "https://www.dnevnik.bg/sport/2018/07/04/3230240_viktoriia_tomova_zagubi_s_visoko_vdignata_glava/", "text": "Българската тенисистка  Виктория Томова  отпадна във втория кръг на \"Уимбълдън\" след загуба от Серена Уилямс 1:6, 4:6 след час и осем минути. Въпреки загубата Томова си заслужи аплодисментите на публиката в Лондон, както и на великата американка с някои невероятни изпълнения. 23-годишната Томова се представи много достойно срещу носителката на 23 титли от Големия шлем, но опитът на американката надделя за успеха. В едва третия си мач в турнир от Шлема Томова трябваше да се справя и с притеснението да играе на централния корт в Лондон. Тя беше скована в първата част, когато взе само един гейм, но после разви играта си и създаде проблеми на Уилямс. В следващия си двубой Уилямс ще срещне победителката от сблъсъка Татяна Мария (Германия) и Кристина Младенович (Франция). \"Мачът ми беше по-добър от този в първия кръг. В първата среща не се движех добре, а сега увереността ми беше по-голяма, така че съм доволна. Приближавам се до своята най-добра форма, но не знам дали ще я постигна точно тук на \"Уимбълдън\", каза Уилямс. Българката направи само седем непредизвикани грешки, като реализира и 14 уинъра. При Уилямс показателите бяха 24 печеливши удара и 16 непредизвикани грешки. Томова стигна до мач с Уилямс, след като  преодоля квалификациите в Лондон . Със стигането до втори кръг тя записа и най-доброто си представяне в турнир от Големия шлем. Единственото ѝ предишно дотук е първият кръг на Australian Open по-рано тази година. Уилямс записа 12-а победа срещу български тенисистки в своята кариера, като никога не е губила в подобни сблсъци. Тя има едва два загубени сета от Цветана Пиронкова, в два отделни мача. Бившата №1 в света получи \"уайлд кард\" за турнира в Лондон, след като не игра повече от година заради раждането на дъщеря си. Уилямс се завърна на кортовете за \"Ролан Гарос\", където отпадна в четвърти кръг след контузия и не излезе за мача си с Мария Шарапова. Американката вече е с 321 победи и 43 загуби в турнри от Големия шлем. Участието ѝ на \"Уимбълдън\" е нейно 68-о в четирите големи надпревари в тениса. Двубоят започна с размяна на сервис геймове, след което Уилямс вдигна оборотите и това се оказа непосилна задача за българката. Носителката на 23 титли от Големия шлем записа пет поредни гейма на своята сметка, като проби два пъти Томова и затвори първия сет след едва 23 минути. Българката опитваше да залага на разнообразни сервиси, като редуваше подаване в диагоналите и удари в тялото на Уилямс, които малко затрудняваха американката. В ключовите моменти обаче опитът си каза думата и Уилямс просто не грешеше, за разлика от Томова. Българката вкара по-голям процент на първия си сервис в сета – 68 срещу 55%, но спечели само пет от всички 15 разигравания при него. За сметка на това Уилямс беше много по-убедителна (десет от 11 – 91%). Американката не даде и нито точка за пробив на Томова в първия сет. Втората част започна с гейм, продължил шест минути, но все пак Томова взе подаването си и по този начин спря серията от пет гейма на американката. Уилямс три пъти стигаше до точка за пробив, но 23-годишната българка показа характер и се измъкна. Пробивът стана факт в следващия сервис гейм на Томова, който продължи много кратко. Уилямс успя да спечели подаването на българката на нула и по този начин отново взе ранно предимство. Томова опита да отговори в следващия гейм, когато стигна до първата си точка за пробив при 40:30, но опитът на Уилямс отново изигра ключова роля, за да може тя да вземе подаването си, с което и да затвърди пробива. Българката не спря да се бори и при всяка възможност опитваше да затрудни много по-опитната си съперничка. В седмия гейм Уилямс отново имаше предимство, но Томова не се отказа и измъкна подаването си. Носителката на 23 титли от Шлема дори аплодира едно контрапие на Томова, което ѝ даде предимство в гейма и се оказа ключово. Уилямс спечели още един гейм и така принуди Томова да сервира за оставане в турнира, което отново върна напрежението в полето на българката. Тя обаче се справи и с това предизвикателство, макар американката да имаше мачбол. Томова още веднъж си заслужи аплодисменти от Уилямс с прекрасно воле при мрежата, връщайки наглед невъзможна топка от много малък ъгъл. При подаването си Уилямс нямаше проблеми да спечели и по този начин да стигне третия кръг в Лондон. Американката никога не е отпадала във втория си мач в английската столица, където има седем титли.", "date": "2018.07.04", "title": "Виктория Томова загуби с високо вдигната глава срещу Серена Уилямс"}
{"url": "https://www.dnevnik.bg/sviat/2018/07/04/3230216_bikini_rakiia_napreduk_e_formulata_na_nai-moderniia/", "text": "В Гюзелбахче живеят хора, които могат да си позволят да стоят настрана от тежкия делник в централните части на големите турски градове, пише авторът Михаел Мартенс и пояснява, че Гюзелбахче е квартал в покрайнините на 3-милионния Измир. В превод името на квартала означава \"красива градина\". И наистина: там ще видите вили, палми, много зеленина. И морето е наблизо, с ръка да го докоснеш. Да, Гюзелбахче не е рай. Но е чудесна земна спирка по пътя към рая. Особено за хора, които не обичат Ердоган. Ако зависеше от жителите на Гюзелбахче, на 24 юни Ердоган нямаше да спечели президентските избори. И никакви други избори нямаше да спечели, пише по-нататък авторът и припомня, че на последния вот за Ердоган гласуваха над 52 на сто от турските избиратели. В Гюзелбахче обаче за най-могъщия човек в страната не е гласувал дори всеки пети избирател. Затова пък почти 73 на сто са подкрепили кандидата на опозицията Мухарем Индже. В Гюзелбахче, както и в цял Измир, Ердоган и неговата Партия на справедливостта и развитието винаги губят. \"Не е клише - тук наистина се живее по-свободно\" Измир е един вид обратен модел на Ердоганова Турция - поне така представят нещата жителите на града, които се самоопределят като много по-модерни и отворени към света, отколкото останалите турци. Сега вече могат да се позовават и на статистически данни: според една съвсем нова класация, публикувана във в. \"Гардиън\", Измир е на второ място след Берлин по растящ пазар на недвижимите имоти. Във въпросната класация Измир изпреварва градове като Ванкувър, Хонконг, Мюнхен и Франкфурт, а причината е следната: все повече турци решават да се преселят в Измир, защото смятат, че там се живее по-свободно. Само от Истанбул и само през последните две години в Измир са се преселили близо 35 000 души. Много от тях са заможни хора, които избират Измир именно по политически съображения, разказват пред ФАЦ местни брокери на недвижими имоти. Сред преселниците от Истанбул е и журналистката Айча Шен. Тя и съпругът ѝ се заселили в квартала Гюзелбахче преди три години и половина. Те също били привлечени от свободния и пъстър живот в Измир. \"Не е клише - тук наистина се живее по-свободно. И най-вече жените се радват на много повече свободи\", разказва журналистката и споделя колко силно я впечатлило поведението на жените в Измир - защото не се притесняват да пият бира на плажа, защото не следват никакви строги предписания, защото се обличат както намерят за добре, без да се страхуват, че някой ще ги смъмри или дори накаже. Самата Айча Шен също е пример за модерна жена. Не носи забрадка, произхожда от семейството на убеден кемалист, говори чужди езици и е обиколила света. С други думи, Айча Шен се числи към т.нар. бели турци. Така наричат в Турция хората от по-високите слоеве, представителите на старите кемалистки елити. Точно обратното са т.нар. черни турци, какъвто е по произход и президентът Ердоган. Те са дълбоко религиозни и по правило многодетни, залагат на патриархалните порядки, не говорят чужди езици, постят по време на Рамазана и познават алкохола само от филми, които всъщност не би трябвало да гледат. Немалко \"бели турци\" гледат отвисоко на \"черните\" си сънародници - както са го правили и преди възхода на Ердоган, когато в техни ръце са правосъдието, армията и администрацията. В Измир тази арогантност на старите елити се изразява в прекомерната гордост от прогресивността на града. Прогресивност, която някои свързват главно със свободата да можеш да се напиеш на улицата, без да те гледат накриво. Освен това немалко представители на старите кемалистки елити в Измир са заклети националисти, което обяснява и враждебното им отношение към кюрдите. И когато навремето Ердоган се застъпи веднъж за решаването на кюрдския въпрос, старите елити в Измир определено не бяха въодушевени. \"Никъде другаде в мюсюлманския свят няма да видиш такова нещо\" По-нататък авторът цитира думите на един от своите събеседници в Измир - евреина Бесим Амадо. Според него Измир е \"най-модерният, най-западният град в Турция\", което по думите на Амадо се дължало на османското минало на Измир, когато в града живеели повече гърци, евреи и арменци, отколкото турци. \"Тук е нормално да си поръчаш ракия, а мюсюлманските жени носят на плажа бикини. Никъде другаде в мюсюлманския свят няма да видиш такова нещо\", казва Амадо. От което излиза, че бикини + ракия = напредък, коментира авторът на статията. И в заключение обобщава: \"Днес в Турция има места като Гюзелбахче, където 78 на сто от хората са против Ердоган. Има и градове като Ризе на Черно море, където 78 на сто твърдо го подкрепят. И на двете места хората говорят турски, но нямат общ език. Живеят в една и съща страна, но в различни светове.\"", "date": "2018.07.04", "title": "\"Бикини + ракия = напредък\" е формулата на \"най-модерния град в Турция\""}
{"url": "https://www.dnevnik.bg/bulgaria/2018/07/04/3230256_silniiat_dujd_suzdade_problemi_v_pernik/", "text": "Пожарната в Перник работи по множество сигнали за наводнения след пороя привечер. Сигнали за запушени канализации са подадени и в местното дружество ВиК. Няма данни за пострадали граждани, съобщиха от пресцентъра на областната администрация, цитирани от БНР. Директорът на Регионална дирекция \"Пожарна безопасност и защита на населението\" Емил Марков заяви, че ситуацията не може да бъде определена като критична, но е проблемна и създава напрежение и тревога. Три екипа на пожарната са в невралгичните райони. За да се реагира навреме на наводненията се мобилизира и свободният от дежурство състав. Обстановката постепенно се нормализира. Транзитната магистрала е проходима от детелината в квартал \"Изток\" до детелината в квартал \"Хумни дол\". Затворен е участъкът на Автогарата, където е оказано съдействие на много закъсали автомобили. Закъсали автомобили има и по вътрешноградската магистрала в района. От общината успокояват населението, че няма опасност от преливане на река Струма и на язовир \"Студена\". Екипи на Главна дирекция \"Пожарна безопасност и защита на населението\" работят по сигнали за наводнени улици, мазета, приземни етажи и дворове, както и за паднали дървета след интензивните валежи в няколко града в страната, съобщи МВР. Към 19.30 часа пожарникари в София са се отзовали на около 15 сигнала. Колегите им от Пловдив, Пазарджик и Пещера работят по общо 10 сигнала, толкова са и сигналите в Чирпан. След интензивните валежи в Перник в пожарната служба са постъпили към 25 сигнала. В Хасково и Димитровград, където дъждът е бил придружен със силен вятър, са получени четири сигнала за паднали дървета. Няма данни за бедстващи и пострадали хора.", "date": "2018.07.04", "title": "Силният дъжд създаде проблеми в Перник"}
{"url": "https://www.dnevnik.bg/sviat/2018/07/04/3230258_roiters_es_obmislia_kak_da_predotvrati_skok_na_vnosa/", "text": "Държавите от ЕС ще обсъждат и вероятно ще гласуват утре мерки за ограничаване на вноса на стомана в съюза, пише агенция \"Ройтерс\", позовавайки се на свои източници. Еврокомисията е предложила комбинация от квоти и тарифи, за да предотврати скока във вноса, от който се бои, откакто САЩ въведоха мита върху стоманата и алуминия. Квотата ще се основава на вноса в последните години, а на количеството, надвишаващо я, ще се налага 25% мито, твърдят запознати с предложението. Основните вносители на стомана в ЕС са Китай, Индия, Русия, Южна Корея, Турция и Украйна. През март Комисията поръча да се проведе проучване дали митата на президента Доналд Тръмп изискват да се предприемат защитни мерки от това азиатските производители да наводнят Европа. Американските ограничения влязоха в сила на 23 май и бяха наложени и на ЕС от 1 юни.", "date": "2018.07.04", "title": "\"Ройтерс\": ЕС обмисля как да предотврати скок на вноса на стомана от Азия"}
{"url": "https://www.dnevnik.bg/bulgaria/2018/07/04/3230263_mvr_predlaga_vremenen_dokument_da_zamesti_lichnata/", "text": "МВР работи по проект, по който на хората, към които държавата или съдът имат претенции, да бъде отнемана личната карта, а в замяна да им се издава временен документ, с който да не могат да преминават границата. Това съобщи вътрешният министър Валентин Радев на изслушване в ресорната парламентарна комисия, цитиран от БНР. \"Режимът досега беше лични карти на всички, без значение дали отива в съда, или има нещо срещу него. Ние казваме: \"Да. Има ли някой, който да има претенция с държавата\", така да обобщя, или съда към него, даваме му временен документ и с него не може да мине границата, а досега с личната карта, да, той е осъден. Там той чака нещо да се случи и през това време се разхожда из Европа и ние не можем да го хванем. Има такива примери много, отново да не казвам с имена\", обясни министърът.", "date": "2018.07.04", "title": "МВР предлага временен документ да замести личната карта на подсъдимите"}
{"url": "https://www.dnevnik.bg/bulgaria/2018/07/04/3230273_na_11_juli_prikljuchva_proverkata_na_incidenta_s/", "text": "Очаква се на 11 юли да приключи проверката за катастрофата с военния хеликоптер Ми-17 в района на авиобаза \"Крумово\". Това съобщи пред журналисти в Пловдив министърът на отбраната Красимир Каракачанов, цитиран от агенция \"Фокус\". За инцидента четете  тук . \"Вече имам предварителна информация, но докато не приключи тази проверка не мога да коментирам\", каза Каракачанов. Той поясни, че не е редно да се коментират резултатите, преди да излезе работата на комисията и преди прокуратурата да се произнесе.  Военен вертолет Ми-17 се разби край Летище \"Пловдив\" около 20.30 часа на 11 юни, при планов полет. Той падна от около 50 м височина в района на авиобаза \"Крумово\". Екипажът на борда на вертолета бе от трима военнослужещи, от които двама загинаха. Хеликоптерите, за чийто ремонт гласува Министерският съвет миналата седмица, ще бъдат готови след около 9 седмици, съобщи още Каракачанов. Той се надява дотогава да не се налага да се търси помощ отвън. Според Каракачанов е хубаво да летят повече хеликоптери, за да може летците да трупат опит. \"Защото имахме два хеликоптера Ми 17, които летяха - единият беше влязъл за ремонт, а другият катастрофира. И сега се оказа, че нямаме нито един хеликоптер, който да гаси пожари\", посочи Красимир Каракачанов. ", "date": "2018.07.04", "title": "На 11 юли приключва проверката на инцидента с военния хеликоптер край \"Крумово\""}
{"url": "https://www.dnevnik.bg/bulgaria/2018/07/04/3228789_brat_na_deputat_izpluva_v_razsledvaneto_na_ubiistvoto/", "text": "Специализираната прокуратура обвини четирима души за участие в група за рекет, поръчала следене и побой над  застреляния в София през декември 2017 г.  директор на звено \"Фискален контрол\" в НАП Иво Стаменов. Разследващите опитват да установят дали членовете на групата са стреляли по данъчния, който  почина в болница от раните си , или са поръчали стрелбата срещу него на някого. Имената на четиримата не се съобщават, но се казва, че ръководителят на групата е брат на народен представител. \"Дневник\" научи от източници от разследването, че става дума за депутата от ДПС Димитър Аврамов. В предишното Народно събрание Аврамов беше депутат от ГЕРБ, а срещу него в продължение на години вървят дела за  търговия с влияние.  Организираната престъпна група за рекет е действала на територията на София и други градове от март 2016 г., се казва в съобщението на спецпрокуратурата. Трима от обвинените са задържани на 3 юли при спецакция в София, Приморско и Белово. Четвъртият участник пък пребивава в Бургаския затвор за незаконно притежаване на оръжие. \"Според събраните доказателства групата е решавала чрез брутални силови действия (и срещу солидно заплащане) финансови спорове в полза на някоя от страните, поемала е и е изпълнявала поръчки за \"наказателни акции\" срещу конкретни хора, или е възлагала изпълнението им на трети лица\", се казва в съобщението. Има доказателства, че групата е възлагала Иво Стаменов да бъде следен и бит.", "date": "2018.07.04", "title": "Брат на депутат изплува в разследването на убийството на данъчния Иво Стаменов"}
{"url": "https://www.dnevnik.bg/evropa/2018/07/04/3230110_ne_mojem_da_se_vzemem_v_ruce_evrodeputati_kritikuvaha/", "text": "Депутати от повечето политически групи в Европейския парламент изразиха недоволство от липсата на решения на европейско ниво за кризата с мигрантите, предаде пресслужбата на институцията. Парламентът обсъди резултатите  от срещата на върха на ЕС на 28-29 юни  с председателя на Европейския съвет Доналд Туск и председателя на Еврокомисията Жан-Клод Юнкер. Повечето изказали се бяха на мнение, че постигнатият компромис между държавните ръководители е недостатъчен. Доналд Туск очерта основните елементи от споразумението − създаване на платформи извън Европа за дебаркиране на хора, спасени в морето, заделяне на средства в следващия дългосрочен бюджет за борба с нелегалната миграция, подкрепа за бреговата охрана в Либия, по-голяма помощ за страните в Африка и насочване на мигрантите, достигнали ЕС, към контролирани центрове. Реакциите в пленарната зала обаче не бяха особено положителни. \"Хора умират всеки ден и всяка седмица в Средиземно море. Всеки изгубен живот е прекалено много. Невероятен скандал е, че ние не можем да се вземем в ръце\", заяви Удо Булман (Прогресивен алианс на социалистите и демократите, Германия). \"Аз не съм доволен от резултата от тази среща\", добави той. Рафаеле Фито (Европейски консерватори и реформисти, Италия) беше на подобно мнение: \"Истинският проблем е, че сме неспособни да намерим решение... Когато става въпрос за цялостно споразумение за миграцията, всичко, което се казва, е твърде общо.\" Чашата - наполовина пълна или наполовина празна Манфред Вебер (Европейска народна партия, Германия) приветства постигнатия напредък: \"Г-н Юнкер попита дали чашата е наполовина празна или наполовина пълна. След предишната среща на Съвета имахме празна чаша и сега аз съм щастлив да видя нещо в нея.\" Курцио Малтезе (Европейска обединена левица/Северна зелена левица, Италия) разкритикува срещата на върха като \"пиеса, на която не се търсят решения, а спечелване на евтини и лесни гласове чрез език, основан на омразата и страха\". \"Доналд Туск каза, че ЕС няма да изостави Африка. ЕС вече го е направил. Искам да знам как се борим с причините, провокирали масовата миграция\", попита той. Неоколониален подход Жан-Клод Юнкер подчерта нуждата Европа да работи със страните от Северна Африка за изграждане на центрове за приемане на мигранти. \"Ние трябва да се уверим, че не създаваме впечатление за неоколониален подход. Не сме ние, които ще вземаме решения за Африка. Ние следва да вземаме решения   Африка.\" Той изрази разочарование, че липсва съгласие между страните членки по законодателните  предложения на Комисията  за миграционната политика и системата за предоставяне на убежище. \"Ние трябва да побързаме, а не да забавяме темпото. Ние трябва да се придвижим напред, вместо сами да се спираме.\" От ноември 2017 г. Европарламентът е готов със  своята позиция за реформа на системата за даване на убежище в ЕС  и чака държавите членки да постигнат позиция, за да започнат преговори между институциите. Депутатите нееднократно са призовавали Съвета да покаже политическа воля за промени в законодателството, за да се предотврати смъртта на хора, опитващи се да достигнат бреговете на Европа. През първите шест месеца на 2018 г. 45 000 души са рискували живота си в Средиземно море. \"Постигнахте ли съгласие за нова система за даване на убежище\", попита Ги Верхофстад (АЛДЕ, Белгия). \"Къде е позицията на Съвета? Ние имаме позиция от ноември и чакаме позицията на Съвета. Няма дори дума за това. \"Ще продължим да работим по въпроса\" е всичко, което човек може да прочете в заключенията от срещата.\" Ска Келер (Зелени/ЕСА, Германия) също разкритикува липсата на решение за системата за даване на убежище и се обяви срещу предлаганите платформи за дебаркиране на хора. \"Вие просто ще захвърлите бежанците някъде в лагерите в Сахара и това ще бъде всичко. Ако това се приложи, то ще сложи край на правото да искаш убежище тук в Европа.\" Краят на квотите Някои депутати отбелязаха, че срещата на върха е демонстрирала промяна в подхода на ЕС към миграционната криза. Найджъл Фараж (Европа на свободата и пряката демокрация, Великобритания) отбеляза, че Италия  е заплашила с вето , ако не получи това, което иска в областта на миграцията. Той също така каза, че споразумението за регионални центрове за разпределение на мигранти в ЕС се е разпаднало за броени часове. Компромисът, постигнат на срещата на върха, \"слага край на задължителните квоти за преразпределение на мигранти и настоява за укрепване на външните граници. Това е поражение за комисарите от Брюксел и за двойката Макрон - Меркел\", заяви Никола Баи (Европа на нациите и свободата, Франция).", "date": "2018.07.04", "title": "\"Не можем да се вземем в ръце\": евродепутати критикуваха липсата на решения за миграцията"}
{"url": "https://www.dnevnik.bg/biznes/2018/07/04/3230115_biznesut_s_poddrujka_na_samoleti_v_sofiia_se_razrastva/", "text": "Над 300 проверки на самолети годишно ще може да се извършват в новата база край летище \"София\" на българската компания за авиопревози \"Роуз еър\" (Rose Air). Там ще се обслужват самолети на нискотарифната \"Уиз ер\" (Wizz Air), която има 8 самолета, базирани в България, от общо над 100. В хангара ще могат да се извършват и основни метални ремонти като се очаква да бъдат създадени 100 нови работни места. Това ще е четвъртата такава база за авиопревозвача, който разполага с един хангар в Унгария и с два в Полша. Плановете за бъдещ растеж на \"Уиз ер\" включват доставката на още 266 самолета \"Ербъс\", очаквани до края на 2026 г. \"Освен ясните ползи за нискотарифния превозвач и всички заинтересовани страни, ще създаде допълнителни възможности за работа на висококвалифицирани инженери и специалисти по поддръжка. Това би спомогнало за задържането на местните талантливи експерти и за по-нататъшното развитие на индустрията по поддръжка и ремонт в България като страна с почти 100-годишна история в строителството на самолети, \" коментира управителят на \"Роуз еър\" Иван Дочев. Хангарът се намира до военната база \"Враждебна\", срещу ремонтните хангари на \"Луфтханза техник\". Земята е купена от \"Роуз еър\" през 2016 г., информира \"Капитал\". От \"Уиз ер\" съобщиха, че от януари до май са превозили над 1 милион пътници от и до България, увеличението спрямо година по-рано е с 28%.", "date": "2018.07.04", "title": "Бизнесът с поддръжка на самолети в София се разраства"}
{"url": "https://www.dnevnik.bg/morski/2018/07/04/3230130_varna_nadgrajda_s_39_mln_lv_provaleniia_proekt_za/", "text": "Проваленият проект \"Интегриран градски транспорт на Варна\" на стойност 115 млн. лв. ще бъде \"надграден\" с още 39 млн. лв. Това стана ясно днес по време на събитието, на което бяха показани новите 15 автобуса, доставени по  втория етап на проекта . \"Интегрираният градски транспорт е процес, който се постига поетапно, е казала Бистра Димова, ръководител на втората фаза на проекта. Този проект цели надграждане на предходния. Аз съм ръководител на втория етап, затова не мога да коментирам първия.\" В същото време Биляна Якова, която ръководеше първия етап на проекта, от месеци е неоткриваема за журналистите. При това положение се оказва, че  никой не е в състояние да отговори на въпросите  защо най-скъпият компонент от първия проектен етап - т.нар. BRT коридор (бърз автобусен коридор) не функционира две години след формалното му приключване, защо не работят системите за електронна продажба на билети, и за информация в реално време за движението на автобусите. Вместо отговори на тези въпроси и днес репортерите, присъствали на представянето на новите 15 автобуса, са научили, че с новото финансиране по проекта ще бъдат ремонтирани няколко къси пътни отсечки, към неработещите табла за информация в реално време ще бъдат прибавени още 50, кръстовища ще бъдат оборудвани с видеокамери за осигуряване на \"зелена вълна\" за движение през тях и ще бъдат оборудвани 25 \"интелигентни\" пешеходни пътеки, които ще светят при преминаване по тях. Според Бистра Димова, цитирана от регионалното електронно издание \"Варна24\", вторият етап на проекта трябва да приключи до 19 януари 2021 г. Зам.-кметът на Варна Пламена Маринова, която също присъства на церемонията заяви, че има информация единствено като юрист по втората фаза на проекта и може да отговаря на въпроси, свързани само с нея, пише сайтът \"Морето нет\". Тя обаче е избегнала въпроса дали е доволна от изпълнението на първата фаза на проекта. \"В качеството си на зам.-кмет няма как да отговоря на какъвто и да е въпрос, свързан с първа фаза. Не съм била част от нея нито като част от екипа, нито като ресор, за който съм отговаряла. Като юрист в моята дирекция с ресора, с който се занимавам, нямаме никакви процедури, които са недовършени или в момента са в действие по отношение на първа фаза.\", е казала Маринова. В отговор на въпрос дали смята, че проектът работи, тя е отговорила: \"Не мога да ви кажа. Имам информация само, че първа фаза е отчетена\". Общата сума за модернизация на транспорта в 39 големи града на България , осигурено по програма \"Региони в растеж\", е 237 млн. лв.", "date": "2018.07.04", "title": "Варна надгражда с 39 млн. лв. проваления проект за интегриран градски транспорт"}
{"url": "https://www.dnevnik.bg/evropa/2018/07/04/3230153_evroparlamentut_ne_uspia_da_dogovori_promiana_na/", "text": "Европейският парламент не можа да постигне днес съгласие по предложените промени в правилата за извършване на международни товарни превози, предаде БТА. След като гласуваха по предложените стотици изменения, евродепутатите решиха да върнат за обсъждане въпроса в транспортната комисия на Европарламента. В началото на юни  транспортната комисия прие нови правила , които въвеждаха определение за дом на водачите в международните превози, както и завишени изисквания за техните почивки. Две седмици по-късно Европарламентът  отхвърли резултатите от гласуването на собствената си комисия  и реши да прегласува текстовете. Днес при новото гласуване резултатите бяха противоречиви, което доведе до приемането на решение промените да бъдат разгледани повторно от парламентарната комисия. Според евродепутати е възможно въпросът да не намери трайно решение до изборите за Европейски парламент през май догодина заради твърде противоречивите интереси в тази област. След гласуването в транспортната комисия в началото на юни българският евродепутат Андрей Новаков обяви абсолютна и безусловна капитулация на пакета \"Макрон\", свързан с промените в транспорта, и пълна победа за българската позиция. Той поясни, че е отпаднало предложението за тотална забрана за използване на кабините на камионите за почивка. Не била приета и идеята на всеки три седмици шофьорите да се прибират вкъщи, а също така е отпаднало и намерението на комисията международните шофьори да попадат в обхвата на Директивата за командированите работници, т.е. на всеки 72 часа, прекарани в някоя страна членка, да бъдат налагани местните изисквания и местното законодателство. Текстовете, одобрени от евродепутатите от Комисията по транспорт и туризъм, трябва да получат подкрепа и от пленарно заседание на целия Европарламент. Тогава те стават официална позиция на Европейския парламент за преговорите му със Съвета на ЕС. Те могат да започнат, след като и съветът приеме своята позиция.", "date": "2018.07.04", "title": "Европарламентът не успя да договори промяна на правилата за товарните превози"}
{"url": "https://www.dnevnik.bg/photos/2018/07/04/3210699_zabavnoto_svetovno_s_pari_ot_danukoplatcite_rusnak/", "text": "Ръководител на руска рекламна агенция, която има поръчка да изрисува блокове в Москва за световното първенство по футбол, е използвал възможността на 12-етажен блок да се появи стенопис с образа на собствената му съпруга. Огромният портрет е на Даря, жената на Иван Пантелеев, директор на \"Новатек арт\". На него тя е в спортен екип и държи футболна топка. В описанието на проекта на страницата на агенцията се казва, че \"това е стенопис, с който приветстваме всички чужденци в Русия и ги каним на мачовете\". \n     Пантелеев разкрива пред \"Ройтерс\", че парите за рисунката в района \"Жулебино\" идват от бюджета на Москва. Тя е една от четирите, посветени на световното, които са съфинансирани от комисията за връзки с обществеността. \"Да, вярно е, че това е съпругата ми\", потвърждава бизнесменът. Той обяснява, че художниците използват фотографии, по които рисуват, и в случая снимката се оказала на жена му. Единият от двамата художници е Муе Бон, тайландски автор на графити, който гостува в Русия със спонсорството на правителството на Москва по друг проект на \"Новатек арт\", отново свързан със световното. Рисунката попадна и в репортаж на държавния \"Первый канал\" за серията от фасади, посветени на шампионата. \"Ройтерс\" допълва, че стенописът е бил открит преди началото на шампионата на 14 юни и вече предизвиква раздразнение сред мнозина от руските художници на улични графити. \"Обикновено [Иван] казва, че критиците му завиждали. В този случай наистина завиждаме. Не сме ли искали да имаме подобни съпрузи\", пише с ирония в профила си във \"Фейсбук\" директорът на галерия Анна Нистратова. Даря Пантелеева подкрепи съпруга си: \"Ако артист или организатор получи поръчка да изрисува \"руса рускиня с топка\", защо ви интересува дали той рисува позната или непозната жена?\"", "date": "2018.07.04", "title": "Забавното световно: С пари от данъкоплатците руснак плати да изрисуват жена му на 12-етажна сграда"}
{"url": "https://www.dnevnik.bg/photos/snimka_na_denia/2018/07/04/3212314_snimka_na_denia_makron_se_zabavliava_v_noshten_klub_v/", "text": "Френският президент Еманюел Макрон запретна ръкави и се весели в нощния клуб на легендарния африкански музикант Фела Кути в нигерийския град Лагос, предаде ДПА, цитирана от БТА. Макрон, който приключва днес двудневното си посещение в Нигерия, реши да си почине от по-сериозната работа и отиде вчера в прочутото заведение. Той посети нощния клуб, след като даде пресконференция с нигерийския президент Мухамаду Бухари, на която двамата обещаха да се борят с тероризма в Западна Африка. \"Познавам мястото и имах някои спомени\", пошегува се Макрон, попитан от местен репортер защо отива в клуба.", "date": "2018.07.04", "title": "Снимка на деня: Макрон се забавлява в нощен клуб в Нигерия"}
{"url": "https://www.dnevnik.bg/politika/2018/07/04/3210775_dps_probva_da_vkara_mediiniia_zakon_na_peevski_za/", "text": "В първата сряда на месеца ДПС предлага парламентът да разгледа на първо четене касаещ медиите законопроект, чийто основен вносител е депутатът Делян Пеевски. Предложението е записано като първа точка в проектопрограмата за седмицата, която предстои да се одобри от народните представители днес. Става въпрос за промени в  Закона за задължителното депозиране на печатни и други произведения , с които да се задължи доставчиците на медийни услуги, в т.ч. печатни, електронни и онлайн медии да посочват на сайтовете си информация за действителния си собственик и да декларират всяко получено финансиране в предходната календарна година, неговия размер и основание, както и данни за лицата, които са го предоставили. Други текстове предвиждат разпространителите на печатни издания да декларират в Министерството на културата действителния собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията. Законопроектът бе внесен в Народното събрание от депутатите от ДПС Делян Пеевски, Йордан Цонев, Велислава Кръстева и Хамид Хамид на 6 февруари т.г. Той е разпределен за разглеждане само от ресорната медийна комисия в парламента, но не е обсъждан от членовете й. Поради това няма и доклад на комисията, който депутатите да разгледат днес, което по принцип може да е аргумент точката да не бъде включена в дневния ред. Според парламентарния правилник в първата сряда на месеца обаче за разглеждане могат да бъдат предлагани законопроекти, по които не са постъпили доклади, ако са минали два месеца от разпределянето на проектите във водещите комисии и няма подготвени доклади. В правилника се посочва още, че Народното събрание е длъжно да разгледа по същество направените предложения в дневния ред в първата сряда на месеца. Депутати от ГЕРБ признават, че разглеждането на законопроекта на Пеевски е забавено, докато управляващите инициират свои предложения. При проверка новата антикорупционна комисия не откри личен интерес на Пеевски при внасянето на законопроекта. След разрива с банкера Цветан Василев и фалита на КТБ, Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". На 25 април т.г. бе обявено, че дружеството на депутата от ДПС \"Интръст\" ЕАД продава половината от бизнеса си с печатни медии на компанията \"Ню Имидж България\".", "date": "2018.07.04", "title": "ДПС пробва да вкара медийния закон на Пеевски за обсъждане в парламента"}
{"url": "https://www.dnevnik.bg/photos/2018/07/04/3209885_fotogaleriia_christies_zapochva_sedmica_s_12_turga_s/", "text": "Шедьоври от античността до изкуството на ХХ век ще бъдат предложени от 5 до 12 юли в изключителна поредица от   (Christie’s) в Лондон. \"Класическата седмица\" включва картини от стари майстори, скулптури, мебели и декоративно изкуство за милиони паунда. Виртуална разходка в залите на \"Кристис\" сред предлаганите произведения можете ", "date": "2018.07.04", "title": "Фотогалерия: Christie’s започва седмица с 12 търга с шедьоври"}
{"url": "https://www.dnevnik.bg/bulgaria/2018/07/04/3210617_noshtnite_vulci_narichani_rokerite_na_putin_idvat_v/", "text": "Колона мотористи от клуба \"Нощните вълци\", наричани от медиите \"рокерите на Путин\", ще влязат днес в България от Македония. Плановете им са преди да стигнат до София да минат през Руенския манастир, Кюстендил и Скрино. В четвъртък те ще посетят храма \"Св. Александър Невски\", Руската църква, Паметника на съветската армия, църквата \"Света София\" и ще дадат пресконференция, часът и мястото на която още не са оповестени. На 6 юли те ще поемат към Сърбия. Мотопоходът е наречен \"Славянский мир 2018\" (\"Славянски свят\"), започнал е в Москва и трябва да мине през всички държави от Източна Европа според сайта на руската федерация по мототуризъм. Целият маршрут на пробега от 8.5 хил. км. е: Русия, Беларус, Полша, Словакия, Унгария, Сърбия, Република Сръбска (Босна), Черна гора, Албания, Македония, България, Сърбия, Хърватия, Словения, Словакия, Полша, Беларус, Русия. Проектът \"Слявянский мир\" е подкрепен от министерството на външните работи на Русия, московските власти и е финансиран от президентството на Русия. Справка на \"Дневник\" показа, че президентският грант за пробега е от 2 966 600 рубли (около 79 000 лв.). Получател на финансирането е Междурегионалната обществена организация \"Руски мотоциклетисти\". Тя е ръководена от Евгений Строгов, който от години е деен член на \"Нощните вълци\". Посещението на \"Нощните вълци\" в България преди две години бе белязано от  сблъсъци и провокации , а в колоната им попаднаха  лица, познати от февруарските протести , след които първото правителство на Борисов подаде оставка. Но обиколката им тази година през Източна Европа и Балканите преминава без скандали и без медиен интерес. В колоната на руските моторджии участват и българи. В България има два клона на \"Нощните вълци\" - в София и Варна. В мероприятията им се включват и от мотоклуба \"Велика България\" и други \"професионални протестиращи\". Членове на българските мотоклубове участваха в антинатовски протести и проруски шествия. При идването им преди две години в посрещането им участваха и от паравоенната организация \"Воински съюз\". Според проекта, основната е цел е \"обединение на обществените организации на Русия и страните от Източна Европа в развитието на институтите на обществената дипломация, междурегионалното и междунационалното сътрудничество, тяхното взаимодействие в този процес с държавните организации, други некомерсиални и благотворителни организации, общественици и граждани с активна позиция.\" Проектът цели и популяризация на руското културно-историческо наследство и руския език в чужбина, както и развитие на положителния имидж на Русия. Заради дейността на \"Нощните вълци\" в дните около превземането на Крим през февруари-март 2014 г. лидерът на организацията Александър Залдостанов – Хирург е в списъка на ЕС със санкции. Организацията му е имала и \"заслуги\"  в неуспешния опит за преврат  в Черна Гора. Залдостанов и лидерът на сръбския клон Саша Савич не бяха допуснати в Босна и Херцеговина при турнето им \"Русские Балканы\" през март тази година. За това те извършиха част от балканската си обиколка само с два мотоциклета, а останалите \"вълци\" - пеша.", "date": "2018.07.04", "title": "\"Нощните вълци\" на Путин отново идват в България днес"}
{"url": "https://www.dnevnik.bg/skorost/2018/07/04/3209106_fotogaleriia_koshmar_za_fenovete_no_zlatna_mina_za_bmv/", "text": "БМВ Серия 2 Актив Турър и Серия 2 Гран Турър (вдясно) са сбъднатият кошмар за феновете на марката, но златна мина за концерна. От въвеждането им на пазара през 2014 година, те са намерили над 380 000 купувача, като над 70 % от клиентите са нови за марката.", "date": "2018.07.04", "title": "Фотогалерия: Кошмар за феновете, но златна мина за БМВ"}
{"url": "https://www.dnevnik.bg/sport/2018/07/04/3210770_koi_sreshtu_kogo_i_koga_v_chetvurtfinalite_na/", "text": "Късната  драма между Англия и Колумбия  сложи точката на осминафиналите на световното първенство по футбол. Шампионите от 1966 г. за първи път на световни финали успяха да спечелят след дузпи и продължават в турнира. В следващия кръг им предстои среща с Швеция. Краят на осминафиналите ясно очерта разликата в двата потока. В единия продължават да спорят отбори, спечелили общо осем световни купи - Бразилия (5), Уругвай (2) и Франция (1), като там е и устременият състав на Белгия, който разчита на талантливото си поколение за историческо постижение. От другата страна единствено Англия е стъпвал на световния футболен връх. На финала на \"Лужники\" на 15 юли ще играе някой между отбора на Гарет Саутгейт, домакина Русия, Швеция и Хърватия. Четвъртфиналите ще се проведат на 6 и 7 юли след двата почивни дни. Програмата се открива с двубоя между Уругвай и Франция в петък.", "date": "2018.07.04", "title": "Кой срещу кого и кога в четвъртфиналите на световното"}
{"url": "https://www.dnevnik.bg/bulgaria/2018/07/04/3210723_prokurorskata_kolegiia_izbira_oshte_edin_zamestnik_na/", "text": "Прокурорската колегия ще избира днес заместник на главния прокурор Сотир Цацаров. Самият Цацаров ще предложи за свой заместник ръководителя на Специализираната прокуратура Иван Гешев, който в последните две години се радва на динамично развитие в кариерата си. Ако той бъде избран, ще стане третият зам. главен прокурор към Върховната касационна прокуратура (ВКП). Мястото за позицията се освободи, след като Борислав Сарафов беше избран за ръководител на Националната следствена служба. Тогава главният прокурор заяви, че няма да посочва трети свой заместник към ВКП. В началото на юни обаче той поиска от прокурорската колегия откриването на нов трети щат за заместник. Тогава обяви, че новият заместник ще отговаря за осигуряване на методическо ръководство на Специализираната прокуратура и Апелативната специализирана прокуратура. Гешев стана ръководител на Специализираната прокуратура малко след като делото за източването на КТБ беше преместено там. Това се случи след двeгодишно разследване, когато обвинителите откриха, че има организирана престъпна група начело с бившия мажоритарен собственик на банката Цветан Василев. Преди това той беше наблюдаващ прокурор по разследването. След като я оглави, в Специализираната прокуратура бяха преместени и делата за корупция. Резултатите от това обаче  са по-скоро катастрофални за прокуратурата , като голяма част от внесените там дела са или прекратени, или върнати на държавното обвинение. С назначаването на Гешев следващата седмица заместниците на Цацаров ще станат петима. Сегашните са Пенка Богданова, Мария Шишкова, които са към Върховната касационна прокуратура, Ася Петрова, която е във Върховната административна прокуратура, и Борислав Сарафов като шеф на Националната следствена служба. Това означава, че ключовата прокуратура ще остане без титуляр и ще бъде обявен конкурс за нов неин началник.", "date": "2018.07.04", "title": "Прокурорската колегия избира още един заместник на Цацаров"}
{"url": "https://www.dnevnik.bg/zelen/2018/07/04/3210541_ministerstvoto_na_zemedelieto_vuzrajda_kalinka_koiato/", "text": "Петнайсет години след въвеждането и тоталната липса на интерес на фирмите от сектора към него Министерството на земеделието и храните се опитва да възроди национален знак за биологично производство с формата на калинка. Идеята е, логото да може да се слага на етикетите на продуктите като гаранция, че са биологично чисти, както и за реклама на земеделски продукти, храни и съставките им като означение за биологичен метод на производство и преработка при спазване на правилата.  Употребата на логото, което беше представено за първи път в далечната 2003 г., е разписана повторно  в нов проект за наредба , уреждаща правилата, етикетирането и контрола за биопроизводството в България. Документът беше публикуван преди броени дни за обществено обсъждане, а становища по него ще се приемат в рамките на следващия месец. Идеята през 2003 г. е калинката на етикетите на продуктите да е разпознаваема от потребителите гаранция за чиста и сертифицирана биопродукция. Проведена е и информационна кампания за популяризирането му. Тогава все още България не е член на Европейския съюз, не можем да използваме техните унифицирани и разпознаваеми символи, което обяснява и нуждата от национална гаранция и знак. Скоро обаче страната влиза в ЕС и калинката е бързо забравена.  Така 15 години българското лого си остава една неизползвана алтернатива от производителите и фирмите, занимаващи се с биоземеделие и търговия в България. Причината за тоталната липса на интерес към знака е, че той остава неразпознаваем от потребителите, особено в сравенение с европейските лога, които се използват масово, откакто сме страна - членка на съюза. Това обясниха от фондация за биологично земеделие \"Биоселена\".  Търговци от сектора, пожелали анонимност, също потвърдиха информацията и изразиха недоумение от факта, че калинката отново се предлага като опция в новата наредба, вместо да се наблегне на мерки за ефективен контрол за биологичното производство, от каквото има реална нужда.  Официалният контрол в търговската мрежа за употребата на термини и означения за биологичен метод на производство се упражнява от Българската агенция за безопасност на храните. До 2021 г. търговците и фирмите производители, които нямат биосертификат,  са задължени  да премахнат от етикетите на продуктите си знаци и имена, съдържащи думите \"био\", \"еко\", които заблуждават потребителите. ", "date": "2018.07.04", "title": "Министерството на земеделието възражда \"калинка\", която никой не използва от 15 години"}
{"url": "https://www.dnevnik.bg/sviat/2018/07/04/3210026_nadejda_ili_stabilokraciia_-_kakvo_shte_donese/", "text": "Кой ще е пръв в Белград - Китай или ЕС?\" Тези думи произнесе в началото на февруари австрийският външен министър Карин Кнайсл, която често говори за Западните Балкани, откакто пое поста - независимо че само няколко месеца по-късно  нарече региона \"изкуствено понятие\" . Още през пролетта, месеци преди Австрия да поеме председателството на Съвета на ЕС от 1 юли, Кнайсл и други политици се срещаха с лидери от Югоизточна Европа, за да представят бъдещите си приоритети - които, също като българските, включват Западните Балкани. Това каза и канцлерът Себастиан Курц, който призовава за бърза евроинтеграция на региона, \"без който  европейският проект не би бил завършен\" . На фона на нагласи против разширяването в Европа и обвинения към кабинета на Курц и крайнодясната Партия на свободата в \"популистка\" външна политика, колко важни са за Австрия Западните Балкани и какво може да направи за тях? Властта - в миналото, инвестициите - в настоящето В края на юни председателят на австрийския парламент Волфганг Соботка каза във Виена, цитиран от всекидневника \"Ханделсблат\", че Австрия има \"историческа отговорност\", подплатена от \"исторически причини\". Според вестника навярно се има предвид фактът, че части от Западните Балкани са били в Австро-Унгария до Първата световна война, а в много от държавите страната е първият или вторият най-голям инвеститор. В някои отношения Австрия е близка с региона и по време на студената война. След разрива със Сталин Югославия става е важен търговски партньор и през 1951 г. покрай търговията със селскостопански продукти през северната граница югославският износ нараства с 55% за година. Обменът намалява през 80-те, но след юговойните австрийският бизнес съзира друг тип възможности. Днес на Австрия се падат 567.5 млн. евро (около 12%) от всички преки чуждестранни инвестиции   за последните 20 г. (макар в последните години нагоре в списъка да се изкачват  Обединените арабски емирства , първи за 2016 г., и Китай). В  , чиято слаба икономика постоянно се нуждае от нов приток на инвестиции, Австрия от години заема първа позиция - в страната действат около 200 австрийски компании, а  стотици други проявяваха интерес  в последната година. (Парадоксално, Босна е и единствената страна в региона, която има търговски излишък с Австрия.) Австрия остава най-големият чуждестранен инвеститор   според председателя на Австрийската икономическа камара  Кристоф Лайтл , макар сръбските институции от няколко години да не публикуват точна статистика по въпроса. С  98 млн. евро  за миналата година (по-малко от 2016 г.) Австрия е сред петте най-важни инвеститори и в  . В друга изява през април Лайтл каза, че в Сърбия, Черна гора, Македония, Албания и Босна и Херцеговина (Косово не бе споменато) Виена вижда  пазар от около 20 млн. души , чието присъединяване към Европа ще създаде \"правна сигурност в региона\" и ще усили активността в него. Така влизането на повечето от тези държави в съюза, като ги интегрира в общия пазар, ще донесе косвени ползи и за австрийския бизнес и колкото по-бързо стане, толкова по-малко ще са спечелилите \"други\" като Китай, за който Кнайсл предупреждава. Сигурност, миграция или разширяване \"Знаем, че големите страни държат спирачката. Ролята ни е да лобираме за процеса на разширяването\", каза още Волфганг Соботка в интервюто си за \"Ханделсблат\", като в предишното изречение говори за съпротивата на Северна Европа. Освен \"северните страни\" обаче против приемането на нови членки са и самите австрийски граждани. Близо 73% от австрийците не желаят нови страни членки в съюза  според проучване от миналия месец  - във време, когато \"разширяване\" е единствената същинска крайна цел, която страните от региона биха искали да осъществят. А лидерите из Европа, които не искат ново разширяване, изтъкват тъкмо този аргумент: обществените настроения и възходът на популистите не предполагат ЕС да посрещне с отворени обятия нова мигрантска вълна от Западните Балкани. Възходът на Австрийската народна партия на Курц и Партията на свободата на Хайнц-Кристиан Щрахе на изборите през октомври се дължеше на друго - обещания за твърд подход срещу миграцията, а нуждата от сигурност на границите ще е основен и по време на европредседателството. При Австрия \"фокусът се прехвърля от Западните Балкани към миграцията\", както  отбелязва Balkan Insight . Източници на изданието не смятат, че страната ще полага значими усилия за евроинтеграцията на Западните Балкани независимо от уверенията. Цитиран е и австрийският дипломат Клеменс Фишер, според когото важно за интеграцията сега ще е \"индивидуалното представяне\" на всяка от страните. \"Европейската перспектива на Югоизточна Европа\" може да е записана в списъка с приоритети на сайта на австрийското председателство. Управляващите консерватори обаче поставиха Западните Балкани едва към края на  съобщението, с което бе обявено  началото на председателството. Балкански медии бяха учудени и че регионът беше сред застъпваните  от Австрия  варианти за мигрантски центрове \"извън ЕС\" като евентуален изход от кризата, въпреки че Виена иска някои от тези държави да влязат \"в ЕС\" в близките години. Друг е въпросът и как фокусирането върху \"сигурността\" в региона ще се отрази на австрийската външна политика. В края на миналата година, когато се оформи управляващата във Виена коалиция, босненският анализатор  Ведран Джихич написа  и че с мантрата за \"сигурността\" по външните граници на ЕС Виена може и да насърчи \"стабилокрацията\",  която отдавна е тенденция на Западните Балкани . \"С подкрепа на страната ще се ползват онези, които работят, за да запазят стабилността, независимо дали са авторати и как управляват във въпросните страни. Този тип прагматизъм, в който демократичните ценности не са централни, се показа от Себастиан Курц през ноември 2016 г., когато той даде подкрепата си на [македонския премиер] Никола Груевски в последния етап от кампанията.\" Крехък политически баланс По някои въпроси, свързани с бъдещето на региона, самата Австрия трудно би могла да постигне единство в собствената си позиция. Вицеканцлерът Хайнц-Кристиян Щрахе наскоро предизвика гнева на Босна и Херцеговина (и на депутат от босненски произход в парламента на Виена), като я нарече провалена държава, от която Република Сръбска ще е добре да се отдели. Щрахе, който има отлични отношения със сръбското ръководство, критикува Австрия, че е признала независимо Косово (позицията му не се е променила от 2008 г. назад). Всъщност Сърбия е единствената държава, чиято интеграция неговата Партия на свободата подкрепя безусловно. За останалите страни в региона се застъпват и външният министър Карин Кнайсл, номинирана на поста от същата партия, и консерваторите на канцлера Курц, но не и втората по големина партия с тежест за вземането на решения и с контрол върху външното министерство. Франц Обермайр, евродепутат от същата партия, твърдо се е противопоставял на членството на Албания - една от двете страни, които получиха сигнал, че може и да започнат преговори догодина, пише  австрийският в. \"Ди пресе\" . Така позицията на Австрия по решенията в ЕС за Западните Балкани може и да не е категорична, колкото беше българската по време на председателството, и това може да продължи и в следващите почти три години и половина, в които кабинетът ще е на власт. Самият факт, че Австрия подкрепя интеграцията им - въпреки обществените нагласи, които Курц безпогрешно улавя от началото на политическия си възход - означава, че управляващите невинаги са готови изцяло да се съобразят с очакванията на избирателите, когато отправят политическите си послания. От друга страна, позицията \"за присъединяване на региона е сравнително безопасна - важните решения за интеграцията дори на по-напредналите държави от региона няма да се вземат преди края на австрийското председателство.", "date": "2018.07.04", "title": "Надежда или стабилокрация - какво ще донесе Австрия на Западните Балкани"}
{"url": "https://www.dnevnik.bg/sport/2018/07/04/3210710_viktoriia_tomova_izliza_sreshtu_serena_uiliams_s/", "text": "Виктория Томова се готви за мечтан мач в кариерата си. Българската тенисистка излиза днес срещу Серена Уилямс в среща от втория кръг на \"Уимбълдън\". Двубоят ще се играе на централния корт, като е последен в програмата. Томова и седемкратната шампионка ще излязат на корта веднага след мача на Роджър Федерер с Лукаш Лацко. Очаква се срещата на българката да започне не по-рано от 18.30 часа. Томова стартира участието си от квалификациите и  за първи път в кариерата си се класира за основната схема . Тя направи отличен дебют и  спечели със 7:6 (3), 6:1 срещу Тереза Смиткова от Чехия . Уилямс се завърна на \"Уимбълдън\" с успешен мач, макар да имаше колебания. Американката  се наложи със 7:5, 6:3 срещу холандката Аранча Рус . \"Имам огромни очаквания към себе си. Очаквам да изляза на корта и да спечеля следващия мач. Но не само да го спечеля, а да го направя категорично\", каза Уилямс след победата си в предния кръг.", "date": "2018.07.04", "title": "Виктория Томова излиза срещу Серена Уилямс с надежда да поднесе изненада"}
{"url": "https://www.dnevnik.bg/sviat/2018/07/04/3210557_planut_na_trump_za_razorujavane_na_severna_koreia_e/", "text": "Държавният секретар на САЩ Майк Помпейо се готви да пътува тази седмица до Северна Корея, а експерти предупреждават, че планът на правителството на Тръмп за унищожаване на ядрените оръжия и ракети на Севера за една година е едновременно нереалистичен и рискован. Държавният департамент каза, че Помпейо ще пристигне в петък на третото си посещение в Пхенян за три месеца. Това ще бъде първото посещение на висш американски служител след историческата среща на президента Доналд Тръмп с Ким Чен-Ун на 12 юни в Сингапур, на която севернокорейският лидер пое ангажимент за \" пълна денуклеаризация \" на Корейския полуостров. Съмнителното твърдение на Тръмп след това, че Северът вече не е ядрена заплаха, скоро беше изместено от съмнения как да се постигне денуклеаризация - цел, която убягва на американските правителства през последния четвърт век, откакто Пхенян започна да произвежда ядреноделим материал за бомби. Преди по-малко от три седмици Помпейо каза, че Съединените щати искат Северна Корея да предприеме \"значителни\" стъпки за ядрено разоръжаване през следващите две години - преди края на първия мандат на Тръмп през януари 2021 г. Дори това беше сметнато за твърде оптимистично от експерти по неразпространението на ядрените оръжия, като се има предвид мащабът на оръжейните програми на Северна Корея и това, че в миналото тя е извъртала и не е искала да позволява проверки на споразуменията за разоръжаване. Но в неделя съветникът на Тръмп по националната сигурност  Джон Болтън  представи по-амбициозния едногодишен план, който по думите му Помпейо ще обсъди със севернокорейците. Болтън, който изразява твърдолинейни възгледи за Северна Корея, каза, че ако Пхенян е решил да се откаже от програмата си за ядрени оръжия и сътрудничи, тогава \"можем да се придвижим доста бързо\" и те могат да получат Предложеният от него бърз график се различава от по-премерените, методични стратегии, които според повечето експерти по Северна Корея са нужни за постигане на трайно споразумение за денуклеаризация. Те казват, че за да се стигне до сигурна сделка, ще е необходимо Ким да бъде напълно прозрачен за своята програма в момент, когато доклади на разузнаването предполагат, че той ще се опита да измами Съединените щати за степента на своите тайни оръжия или съоръжения. Едногодишният план се основава на предположението, че севернокорейците ще се престорят на победени, каза бившият служител на Държавния департамент Джоел Уит, помогнал за договарянето на споразумение през 1994 г., временно замразило ядрената програма на Пхенян. \"Ако това е началната ни позиция, добре. Би трябвало да опитаме и да видим докъде ще стигнем. Ако е крайната ни цел, тя е мъртва в зародиш и после предоставя претекст на Джон Болтън да направи поразии.\" Засега Ким е спрял ядрените и ракетните изпитания и е разрушил тунелите в полигона за ядрени опити на Севера, но авторитарната държава все още не е предприела конкретни стъпки за отказване от своите оръжейни програми. Изследователски анализи, използващи сателитни изображения, напоследък предполагат, че Пхенян може дори да разширява някои обекти, свързани с  ракетните и ядрените му програми . През уикенда в. \"Вашингтон пост\" цитира неназовани служители на американското разузнаване, стигнали до заключението, че Доказателства, събрани след срещата, свидетелстват, че се правят приготовления САЩ да бъдат измамени за броя на ядрените бойни глави в арсенала на Северна Корея, а също за съществуването на пазени в тайна обекти, използвани за производство на ядреноделим материал за атомни бомби, показва докладът. Някои аспекти на осъвременената разузнавателна информация бяха съобщени в края на седмицата от Ен Би Си нюз. Американски служител заяви пред \"Асошиейтед прес\", че съобщението на \"Вашингтон пост\" е вярно и че оценката отразява последователно споделяния възглед от правителствените агенции в САЩ през последните няколко седмици. Служителят не беше упълномощен да коментира публично въпроса и пожела да остане анонимен. Северна Корея и Вашингтон още не са договорили условията, при които  Северът би се отказал  от своите оръжия, следователно може да се очаква Пхенян да потърси лостове за влияние при тези обсъждания. Дейностите, за които се съобщава, обаче могат да засилят опасенията на Съединените щати, които в миналото са виждали как споразуменията със Северна Корея се объркват, често на фона на твърдения за извъртане или измама. Пхенян от своя страна често се е оплаквал от Вашингтон заради бавно доставяне на помощи и налагане на санкции. \"Денуклеаризацията не е проста задача. Досега не е имало случай, при който страна, която открито е извършвала изпитания на ядрени оръжия и е изграждала ядрен арсенал и инфраструктура в такъв мащаб като Северна Корея, да се е отказвала от ядрените си оръжия\", написа в публикуван вчера коментар изпълнителният директор на Асоциацията за контрол на оръжията Дарил Кимбъл. Стратегия на Дейвид Олбрайт от Института за наука и международна сигурност предполага, че е необходимо САЩ да накарат от своята ядрена програма, включително уран и плутоний. Той също така каза, че Тръмп и Ким би трябвало да решат дали да изнесат ядрените оръжия от Северна Корея, за да ги унищожат, или да направят това в страната. Дори Северна Корея да сътрудничи, ликвидирането на нейните програми за оръжия за масово унищожение, които се предполага, че включват десетки обекти, ще бъде трудна задача, смятат учени от Станфордския университет, сред които ядреният физик Зигфрид Хекер, водещ специалист по ядрената програма на Севера. Екипът от Станфорд предлага 10-годишна пътна карта въз основа на своето убеждение, че \"Северна Корея няма да се откаже от оръжията и оръжейните си програми, докато не бъде гарантирана нейната сигурност\". А те казват, че подобно гарантиране не може да бъде постигнато с прибързано обещание или писмено споразумение. \"Предположението за изнасяне на ядрените оръжия на Севера от страната е наивно и опасно. Оръжията трябва да бъдат демонтирани от хората, които са ги монтирали\", каза групата на Хекер. \"Макар че САЩ би трябвало да са готови да приемат всички отстъпки, които Ким иска да направи в началото - като затваряне на полигона за ядрени опити, те трябва да са готови за поетапен подход.\" ", "date": "2018.07.04", "title": "Планът на Тръмп за разоръжаване на Северна Корея е нереалистичен и опасен"}
{"url": "https://www.dnevnik.bg/bulgaria/2018/07/04/3209587_proektut_kuraj_i_bulgarskoto_uchastie/", "text": "е по програма \"Хоризонт 2020\" на Европейския съюз за научни изследвания и иновации  http://cultural-opposition.eu/.  Може да бъде определен като \"мейнстрийм\" – много са проектите, насочени към изследване/осмисляне на социалистическото минало. Необходимостта е безспорна, затова – колкото и \"масови\" да са проектите, посветени на тази тема, те са актуални и важни. \"Кураж\" е концентриран върху социалистическите страни. Това \"затваряне\" на проблемите принципно е проблематично, доколкото историческото развитие в Европа и в света е взаимопреплетено и взаимообвързано. В случая донякъде се преодолява, като при описването на материали от различните страни изследователите могат да подчертават взаимните влияния и обвързаности между Изтока и Запада. Проектът започна 1 февруари 2016 и е до 31 януари 2019 г. Водеща е Унгарската академия на науките. Унгарската страна отговаря и за уеб страница на проекта, онлайн регистър, онлайн изложба... Партньори са институти и университети от бившите социалистически страни, които членуват или са кандидати за Европейския съюз (затова не е включена Русия): Унгария, Чехия, Словакия, Полша, Хърватия, Румъния, Литва. Партньори са и три западноевропейски институции: екипът от Тринити колеж, Дъблин (от двама души) отговаря за Украйна и украинската емиграция. Университетът в Оксфорд участва с един учен, който отговаряше за полската емиграция – една от най-големите емигрантски общности от бившите социалистически страни. Лайбниц институт за югоизточноевропейски изследвания в Регенсбург, Германия, \"покрива\" ГДР, България и основната част от бившите югославски републики - Сърбия, Македония, Босна и Херцеговина, Черна гора, т.е. повечето балкански държави. предизвика липсата на партньорска организация от България - дали не е израз на представата, че в социалистическа България (най-верен сателит на СССР) културна опозиция не е имало? Или е израз на \"неоколониално\" отношение към православния балкански Югоизток - след като всички централноевропейски държави участват институционално? Тези въпроси според мен са израз на вековни наслоявания в опозицията \"Балканите – Европа\", опозиция, възникнала исторически, но която влияе и до днес на нашето мислене. В случая вероятно по-скоро традиции в научни мрежи и лични контакти, а не съзнателно игнориране на институции от балканските държави, са оказали влияние.(Сред кандидатурите в конкурса на ЕС е имало и мрежи, включващи и български институции, но само един проект е получил финансиране.) Екипите са представени:  http://cultural-opposition.eu/#partners  - е записано сред целите на проекта.  Под \"колекция\" се разбират артефакти, произведения на изкуството, документи от институции, его-документи, снимки, събрани изследователски аудио- и/или видеоинтервюта, музикални записи и др. Регистърът цели да обхване сбирки в литературата, изобразителното изкуство, киното, театъра, както и отразяващи екологични, религиозни, етнически, национални и/или малцинствени движения, по полова принадлежност и други форми на инакомислие и/или коректив на официалната идеология. Многообразието, желанието за всеобхватност по теми усложнява изпълнението на проекта, тъй като и най-големите екипи по страни участници не включват специалисти по всички теми. Доколко колекциите ще могат да бъдат съпоставяни и сравнявани е трудно да се каже - като колекция може да бъде описано например както отделно самиздат списание и/или вестник, така и обобщаваща сбирка от забранена, санкционирана периодика. Липсата на единни критерии, както и различният капацитет (като брой изследователи и експерти по теми) на отделните екипи води до асиметричност, която е нужно да се отчита при по-нататъшно използване на онлайн базата данни за научни и образователни цели.  Колекциите се представят както от външна перспектива (на изследователите, направили подбора и описанията), така и чрез предвидените интервюта от вътрешна перспектива на притежатели, инициатори, специалисти, отговарящи за сбирките.  бе по два основни критерия. За да бъде представена ролята на \"институциите на паметта\" в събирането, съхраняването, изследването и популяризирането на културното наследство от епохата на социализма, се обърнах към големите държавни институции – Държавната агенция \"Архиви\", Националната библиотека \"Св. св. Кирил и Методий\", Комисията по досиетата, Българската национална филмотека, Националната художествена галерия, Софийската градска художествена галерия (СГХГ) и др. Почти всички ще бъдат представени в подготвяния регистър. Успоредно стремежът бе да се представят основни области на културата: Една от първите колекции, която предложих, бе изложбата на Софийската градска художествена галерия (СГХГ) \" Форми на съпротива \" с куратор и автор на каталога  Красимир Илиев , която като време на провеждане съвпадаше с началото на проекта.  Може ли да бъде определена временна изложба като колекция – този въпрос предизвика доста дискусии. Благодарение на тях бе въведена категорията ad hoc колекции, която дава възможност да се представят както временни изложби, така и части от фондове на големи институции, като национални библиотеки и архиви например.  Съвместно с експертите в Националната библиотека решихме да бъде представена ad hoc колекция \"В историята остават само забранените вестници!\" (заглавието е цитат от Стефан Продев). Включени са 14 заглавия и над 1250 броя опозиционни вестници, забранени през 40-те години; вестник \"Литературни новини\" (1961 г. – спрян през 1964 г.); самиздат списанията \"Мост. Алманах за алтернативна поезия\" (1989-1990 г.) и \"Глас. Независимо списание за литература и публицистика\" (1989 г.), както и \"Прилеп. Списание за литература\" (1990 г.), което, макар и след политическата промяна през 1989 г., издава за пръв път автори дисиденти. Колекцията е важна за представяне на цензурните механизми и възможните форми на съпротива от журналисти и автори - начините, по които са поставяни въпросите за свободата на печата; опитите да се заобиколи цензурата и да се поставят критични към режима въпроси; както и да се развият нови виждания за художествено и жанрово разнообразие.  От обработените и достъпни фондове съвместно с експерт от Централния държавен архив (ЦДА) бе избран фондът \"Христо Огнянов\", съдържащ документи от творчеството и живота на писателя и журналист Христо Дамянов Огнянов (познат под псевдонима си към Радио \"Свободна Европа\" Борис Босилков). Колекцията е важен извор за живота и дейността на българските емигранти. Колекцията- фонд \"Желю Желев \" в ЦДА онагледява живота и творчеството на една от ярките фигури в българския научен и политически живот - символ на дисидентството по време на тоталитарния режим и олицетворение на прехода към демокрация. При представянето на колекциите се дават и по няколко основни примера. Като пример избрах архивните материали около книгата \"Фашизмът\", но и тези, свързани със статия на Желю Желев от 1963 г. \"Битие и небитие\". Този ранен \"случай\" показва, че през първата половина на 60-те години в научните среди въпреки масираните \"чистки\" сред преподаватели от Софийския университет в периода 1944 - 1956 г. има опити за отстояване на плурализъм и научни дебати. Същевременно силната централизация на държавните научни институции и наложената строга йерархична структура позволяват на държавата и БКП да упражняват всеобхватен контрол. Чрез публична разправа с отделни личности, проявили инакомислие, такива микросреди на свободомислие се задушават, научните среди се държат в страх и несигурност. Първоначалната идея в разговорите с директорката на националната филмотека Антония Ковачева бе да се обособи колекция \"Санкционирани/забранени филми\" или \"Антиконформистки филми\", включваща нарушаващи естетическите норми на социалистическия реализъм, без да го атакуват идеологически; противопоставящи се на идеологията чрез критично представяне на действителността, но не са стилистичен експеримент; отричащи социалистическия реализъм идеологически и стилово (Братоева-Даракчиева 2013). В \"КУРАЖ\" бе взето решение от началото на 2019 г. регистърът да се отвори за вписвания от институции и личности. Това сваля необходимостта от представяне на всички сфери на културата, на всички институции, дава възможност за по-детайлно описване на по-малки колекции. Затова се насочихме към представяне на творчеството на отделни личности. Първата колекция е \" Бинка Желязкова \".  Целта и опитите на БКП да се наложи всеобхватен контрол над всички сфери на живота дават основания периодът да се характеризира като тоталитарен. Пример за тези политики са документалните сборници, съдържащи доклади, планове, информации, агентурни сведения, създадени от отделите на Държавна сигурност, съхранявани в Централизирания архив на Комисията по досиетата. В регистъра е представен сборникът \"Държавна сигурност и българската интелигенция\".  Една от целите е чрез регистъра да намери признание и активната, иновативна дейност на институции и организации извън столицата. Една от първите институции, които откликнаха, бе Регионалният исторически  музей – Русе , който представи важната колекция \"Граждански протести срещу обгазяването с хлор\".  Регистърът е отворен, надявам се и други български институции и организации да използват тази допълнителна възможност за популяризация. Не само знакови личности и събития могат да бъдат представяни, една от целите на проекта е да се покаже и всекидневието и гледните точки на \"обикновените\" хора. Такива са две колекции, създадени от един от първите центрове за устна история и автобиографични проучвания в България – неправителствената организация \"Балканско сдружение за автобиографистика и социално общуване\" (БОАСО), Благоевград – \"Всекидневен живот в Югозападна България през социализма\" и \" Ромски архив \". Събраните документи и лични разкази разкриват малко познати моменти от всекидневния живот в Югозападна България като преживяването и съпротивата срещу колективизацията; посегателствата над културните традиции в селата от Западните Родопи и скритите форми на съпротива. \"Ромски архив\" е първата дигитална колекция в България, свързана конкретно с ромите в България, поставени в позицията на \"невидимо малцинство без своя история\". . Една от заявените цели на проекта е да се изработят препоръки към институции на Европейския съюз за подкрепа на институции и личности в събирането, съхраняването и разпространяването на материалите, да се стимулира сътрудничеството между различните видове сбирки. Има частни колекции, лични и семейни архиви, които нямат възможностите на големите институции за популяризиране на съхраняваното богатство от познание.  Такъв е семейният архив \"Живот извън щампата на комунизма\", представящ живота и творчеството на Севдалина Панайотова – учителка по литература и ръководителка на драматичен състав в гимназия в гр. Чепеларе, общественичка и гражданка. \"Опозиционният дискурс и опозиционната дейност са част от всекидневието на Севдалина Панайотова. Изразяват се в поредица ненабиващи се на очи действия, жестове и думи като нетрадиционен прочит на произведение (особено на пролетарските поети Смирненски и Вапцаров), неподходящо изказване на учителско събрание, споменаване на забранен факт или автор пред учениците, даване на забранена или полузабранена книга, възпитаване в не-страх и не-подчинение... \" – разказва дъщерята на Севдалина Панайотова, Теодора, която заедно със сестра си Боряна създават и поддържат семейния архив.   Представена е и частната колекция на Вилдане Динч, преподавателка към университета \"Улудаг\", Бурса, катедра \"Социология\", \"Съпротива на турското малцинство в НРБ\". Колекцията, непозната в България, съдържа над 100 аудио- и видеоинтервюта с етнически турци, напуснали България заради националистическата политика на социалистическата държава. Семейството на Вилдане Динч, Алиева по български паспорт, родена в гр. Ардино, напуска България през 1989 г., когато тя е на 11 години. Личните и семейни преживявания на Вилдане Динч в процеса на насилствена българизация, т.нар. възродителен процес, безспорно влияят върху избора ѝ. Авторката използва обозначения като \"етнически геноцид\" и създадения от нея термин \"имецид\", което предизвиква дебати, но те са важни за науката (а и за развитието на демократично общество). Ако колекциите, включени в \"КУРАЖ\", предизвикат разгорещени дебати – това би било голям успех на проекта.  Лична е и перспективата върху тоталитарната власт на Ванцети Василев. Инициативата да представи частната си семейна колекция \"Семената на страха\" дойде от самия В. Василев, който след кръгла маса посветена на проекта, огранизирана в Института за етнология и фолклористика на БАН през ноември 2016 г., се свърза с мен. Колекцията представя материали на семейство, член на което е набеден от социалистическата власт за \"враг на народа\". Житейските пътища на създателите на колекцията открояват различни етапи и трансформации на социалистическия режим: Пример за физическите репресии над членове и привърженици на опозиционни партии, характерни за 40-те – 50-те години са съдбите на семейство Димитър и Марика Стоянови. Димитър Василев Стоянов е анархист, осъждан три пъти от два политически режима заради политическите си възгледи и прекарал повече от 6 години в социалистически трудово-възпитателни селища (1945 и 1948 – 1953 г.) Колекцията е създадена от съпругата и сина на Димитър Василев Стоянов – Марика Стоянова, и Ванцети Василев. Материалите показват опитите за вербуване и ограниченията, пред които са били изправени роднините, съпруга и деца, на обявени за политически \"неблагонадеждни\"/\"врагове на народа\" хора, както и формите им на всекидневна съпротива. В началото на 80-те години Ванцети Василев започва да пише автобиографична белетристично-документална книга \"Семената на страха\". Бяга през 1988 г. през Сърбия в Италия, а оттам – в САЩ, като отнася и екземпляр от подготвяната книга. В емиграция се развива като автор на мемоарно-художествени романи, в които описва възприемането си на тоталитарната власт и живота в изгнание.  За да се даде представа за отношението на тоталитарната социалистическа държава към религията общо и към религиозно-философски движения, в проекта е представена частната колекция на Христо Вътев \"Словото на Учителя Петър Дънов\".  Бих искала да отбележа първата българска колекция, която бе качена онлайн – колекцията \"Кула музей\" на Петко Огойски в Чепинци. Подготвям български вариант (колекциите имат вариант на оригиналния език и на английски.)  Петко Огойски е известна личност, за него има немалко писано. С филм за него през 2014 г. започна документалната поредица на БНТ \"Отворените досиета\" на разследващия журналист Христо Христов. На два пъти осъждан заради свободомислие и земеделски убеждения, преминал през шест затвора и два лагера, но продължил активна творческа дейност, участник във възстановяването на БЗНС \"Никола Петков\" и избран депутат в Седмото Велико народно събрание, Петко Огойски е безспорен пример за страданията, причинени от тоталитарния режим на интелектуалци; за ограниченията, на които са били подложени те и семействата им, както и за всекидневното им отстояване на морални позиции, за съзидателен търсещ дух.  Това са накратко 14-те колекции от България. Няма как да имам претенции за изчерпателност, още по-малко за всеобхватност по теми. Цели области така и не успях да представя – театър (имах желанието да представя например бургаския театър чрез ТДА – Бургас); липсват колекции за рок сцената от 70-те - 80-те години в България и за младежката \"контракултура\"... Не успях да представя всички институции – например Българското национално радио, Националния политехнически музей, националната телевизия.  Много са нещата, които липсват. Но искам пак да подчертая, че онлайн базата данни е отворена. От 2019 г. регистърът ще бъде отворен за самопредставяния, така че институции и личности да могат да качват колекции директно. Основен проблем е и верификацията на предлаганите сбирки. Дали отворената онлайн база данни няма да стимулира тенденциите за пренаписване на биографии, да доведе ако не до нови виктимизации и героизации, то до изработване на \"уместна биография\", остава отворен въпрос.  Регистърът разширява източниците за опознаване и изследване на социализма и може да бъде приет като извор не само от професионални историци. Извор, който като всички извори подлежи на критичен анализ.", "date": "2018.07.04", "title": "Проектът \"КУРАЖ\" и българското участие"}
{"url": "https://www.dnevnik.bg/bulgaria/2018/07/04/3210828_prevozvachi_koito_podkrepiat_avtomobinata_kamara/", "text": "Автомобилни и автобусни превозвачи излизат днес на протест в няколко града на страната. Те настояват за приемане на Закона за българската автомобилна камара, съобщава БНТ. Той беше оттеглен от Народното събрание в края на миналата седмица след недоволство от други превозвачи. Така браншът се раздели по отношение на създаването на Българска транспортна камара чрез закон. Във вторник от автобусния бранш обявиха,  че искат да се обединят в конфедерация . Решението е взето единодушно след проведена среща на национално представените организации в автобусния сектор, съобщиха от Браншовия съюз за стопанска инициатива в транспорта.", "date": "2018.07.04", "title": "Превозвачи, които подкрепят автомобилната камара, излизат на протест"}
{"url": "https://www.dnevnik.bg/sviat/2018/07/04/3210832_rusiia_se_e_namesila_v_prezidentskite_izbori_v_sasht/", "text": "Русия и лично президентът Владимир Путин са се намесили в президентските избори в САЩ от 2016 г., за да помогнат на Доналд Тръмп да ги спечели. Това се казва в доклад на американски сенатори от двете основни партии, съобщава БТА. Докладът на сенатската комисия за разузнаването подкрепя изводите на американските разузнавателни служби и изразява становище, че оценката на разузнаването се опира на смислен анализ, който не е бил политически повлиян. Руските дейности преди изборния ден през 2016 г. са \"съществена ескалация в дългата история на руски опити за намеса във вътрешната политика на САЩ\", се казва в доклада. Този доклад е оповестен по-малко от две седмици преди срещата на върха между Тръмп и Путин във Финландия, а през ноември в САЩ ще се произведат междинни избори за Конгрес. Тръмп редовно изразява съмнения или направо отрича Русия да се е месила в изборите в негова полза. В момента тази евентуална намеса е предмет на разследване от специален прокурор, което според Тръмп е лов на вещици. \"Руските усилия са били обхватни и високоусъвършенствани, а целите им са били да се подкопае доверието в демократичния процес, да се навреди на Хилъри Клинтън и да се помогне на Доналд Тръмп\", заяви заместник-председателят на комисията Марк Уорнър. В доклада се казва, че Русия е използвала кибероперации и пропаганда в преследване на целите си.", "date": "2018.07.04", "title": "Русия се е намесила в президентските избори в САЩ, твърди в доклад комисия на Сената"}
{"url": "https://www.dnevnik.bg/evropa/2018/07/04/3210831_hiliadi_poliaci_protestiraha_sreshtu_spornata_sudebna/", "text": "Във Варшава и други полски градове се проведоха антиправителствени протести в защита на конституцията, независимостта на съда и върховенството на закона, предадоха \"Асошиейтед прес\" и \"Франс прес\", цитирани от БТА. Между 4000 и 5000 души се събраха снощи пред сградата на Върховния съд в столицата в подкрепа на председателя на съда и другите съдии, които оспорват съдебната реформа, задължаваща навършилите 65 години съдии да се пенсионират. Около една трета от върховните съдии са засегнати от промяната. Демонстрантите скандираха \"Свободни съдилища!\" и \"Долу диктатурата!\". Протести се състояха и в Гданск, Краков, Лодз, Катовице и Вроцлав. Председателят на Върховния съд Малгожата Герсдорф дойде да благодари на демонстрантите във Варшава и бе аплодирана, когато отново заяви, че ще остане на тази длъжност до 2020 г. Подобна демонстрация бе обявена за тази сутрин по повод \"връщането на работа\" на Герсдорф. Вчера президентът Анджей Дуда заяви, че съгласно приетото от управляващата партия \"Право и справедливост\" законодателство Герсдорф от днес излиза в пенсия. Тя обаче заяви, че възнамерява от днес отново да е в съда. Законодателството, което задължава някои съдии от Върховния съд да се пенсионират, включително председателя, е  в основата на конфликт между Полша и Европейския съюз . Брюксел твърди, че съдебните реформи в Полша, включително свързаните с Върховния съд, рушат демократичните норми на съюза, припомня \"Ройтерс\". Заради новия закон Европейската комисия задейства безпрецедентна наказателна процедура срещу Варшава,  която може да я лиши от глас в ЕС . Какво предвижда реформата Реформата в полския Върховен съд предвижда съдиите на възраст над 65 години да се пенсионират, посочва \"Франс прес\". Мярката, която влезе в сила в полунощ, засяга 27 магистрати, включително председателя на съда Малгожата Герсдорф. Наред с това реформата дава възможност на съдиите да продължат да упражняват функциите си, ако желаят. Те трябва да изпратят молба до полския президент, придружена от медицинско свидетелство, че са в добро здраве. Президентът ще има възможност да се произнесе в срок до септември, без да е длъжен да аргументира решенията си. Шестнайсет от 27-те съдии вече депозираха такива молби и има опасност положението им да остане неясно няколко седмици. Макар да се отнасят критично към реформата, тези магистрати смятат за свой дълг да продължат да служат на страната, обясни вчера говорителят на Върховния съд Михал Ласковски. Останалите единадесет съдии не са поискали правомощията им да бъдат удължени, но някои от тях (като всеки взема решение лично) биха мигли да се позоват на статута си на несменяемост, вписан в конституцията, за да продължат да работят. Така във Върховния съд може да се стигне до неясна ситуация, сходна с тази в Конституционния съд преди време. Тогава различни състави на парламента (преди и след изборите от октомври 2015 г.) гласуваха влизащи в противоречие разпоредби и съдът в продължение на месеци се оказа с прекалено много съдии, чиито правомощия се оспорваха от всяка от страните. Случаят на председателя на Върховния съд е отделен, тъй като тя има шестгодишен мандат по конституция. Позовавайки се на това законово положение, Герсдорф отказва да се оттегли от поста си. Председателят на съда заяви, че ще окаже съпротива на опитите на правителството да бъде свалена от поста по силата на новите правила за пенсиониране и определя действията на кабинета като \"чистка\", отбелязва \"Асошиейтед прес\". Президентът Анджей Дуда може да не се съобрази с аргументите на Герсдорф и да обяви решение за пенсионирането й. Това ще му даде възможност да назначи съдия от Върховния съд, който до изпълнява временно длъжността. Държавният глава обаче може да се въздържи да направи това и тогава постът автоматично се поема от председателя на една от камарите на Върховния съд, който е с най-голям стаж. Първи председател на Върховния съд в Полша се назначава от президента, който избира измежду петима кандидати, определени с гласуване от общото събрание на върховните съдии. Общо събрание обаче може да се свика само ако на мястото на повечето съдии, излезли в пенсия, вече са назначени други. Реформата беше гласувана през декември 2017 г., а през април тази година в нея бяха приети поправки.", "date": "2018.07.04", "title": "Хиляди поляци протестираха срещу спорната съдебна реформа"}
{"url": "https://www.dnevnik.bg/evropa/2018/07/04/3210834_cheshkiiat_pravosuden_ministur_e_obvinena_v/", "text": "Срещу новия министър на правосъдието на Чехия вчера бяха отправени обвинения в плагиатство. Вестник \"Право\" пише, че части от труда й за получаване на докторска степен са взети от друга дисертация, публикувана две години по-рано, предаде ДПА, цитирана от БТА. Татяна Мала публикува през 2005 г. дисертацията си за \"микроклиматичните условия при развъждането на зайци\", но големи части от нея са били преписани, пише вестникът. Мала, която е депутат от управляващата популистка партия \"Действие на недоволните граждани 2011\" (АНО), беше назначена  в сряда миналата седмица  за министър на правосъдието в правителството на премиера Андрей Бабиш. Тя отрича да е плагиатствала. Университетът \"Мендел\" в Бърно публикува изявление, в което се казва, че в 11 от 48 страници има \"очевидни припокривания\" с предишен труд. Посочва се обаче, че независимо от това трудът на Мала е \"автентичен, добре обоснован статистически и добре поднесен\". Допълва се, че тя освен това е изучавала различна група зайци, което означава, че не става дума за плагиатство. Дискусиите за автентичността на труда на Мала започнаха миналата седмица, след като бяха открити нередности в магистърската й теза по семейно право, защитена в словашки частен университет през 2011 г. Според репортаж на чешкото радио от 28 юни експерти са използвали компютърна програма, за да открият съвпадения с друга теза от 2006 г., включително едни и същи правописни грешки. \"За нещастие не изключвам, че може да съм забравила да цитирам някои източници, но със сигурност това не е било умишлено\", каза 36-годишната Мала на пресконференция след назначаването й.", "date": "2018.07.04", "title": "Чешкият правосъден министър е обвинена в плагиатство при писането на дисертацията си"}
{"url": "https://www.dnevnik.bg/na_put/2018/07/04/3209313_fotogaleriia_s_baletna_stupka_prez_honkong/", "text": "Туристическият борд на Хонконг популяризира града като представи снимки на артисти от балетната трупа на фона на местните забележителности, писа \"Дейли мейл\". На снимката: Балерините Gao Ge, Chaelee Kim, Liu Miaomiao, Lauma Berga и Zhang Xuening на фона на остров Хонконг. Снимките във фотогалерията са от раздела за медии на сайта на", "date": "2018.07.04", "title": "Фотогалерия: С балетна стъпка през Хонконг"}
{"url": "https://www.dnevnik.bg/evropa/2018/07/04/3210836_avstriia_ima_rezervi_kum_germanskiia_plan_za/", "text": "Австрийското правителство има известни съмнения за германското намерение за сключване на двустранно споразумение, позволяващо на Берлин да отхвърля кандидатите за убежище още на границата с Австрия. Това заяви канцлерът на Австрия Себастиан Курц, цитиран от ДПА. \"Все още не знаем какво точно планира Германия. Но още сега мога да кажа, че определено не сме склонни да сключваме споразумение, което да е в ущърб на Австрия\", каза Курц. Ако Германия затегне режима на границите си, Австрия ще последва примера й, заяви канцлерът и добави, че задръстванията по пътищата, които ще последват при подобно развитие, може в крайна сметка да доведат до политически натиск за по-добро опазване на външните граници на ЕС. Идеята за създаване на транзитни центрове  по границата с Австрия може да се окаже трудна за преглъщане от третия партньор в управляващата коалиция в Германия - Германската социалдемократическа партия, предаде още ДПА, като се позова на изказване на генералния секретар на политическата сила Ларс Клингбайл. Той заяви, че ГСДП няма да приеме такива центрове, ако те са от затворен тип. Клингбайл каза това преди вчерашните разговори между трите партии от управляващата коалиция. Германският канцлер Ангела Меркел се надяваше на тях ГСДП да даде зелена светлина за споразумението, постигнато по-рано между другите две партии от коалицията - Християндемократическия и Християнсоциалния съюз, което предвижда да бъдат създадени такива центрове. В духа на изказването на Клингбайл бяха и изявленията на други представители на ръководството на ГСДП, включително на заместник-председателя на партията Ралф Щегнер: \"Не искаме бежански семейства зад огради с охрана\", написа Щегнер преди началото на преговорите. След това Социалдемократическата партия заяви, че се нуждае от повече време, за да обмисли споразумението за миграционната политика между коалиционните й партньори в управлението, предаде ДПА. След срещата в Берлин на ръководствата на трите партии от управляващата коалиция лидерът на ГСДП Андреа Налес и нейният съпартиец и финансов министър Олаф Шолц заявиха пред репортери, че е постигнат \"напредък\", но е необходимо още време. Те добавиха, че коалицията ще се събере отново в четвъртък вечер.", "date": "2018.07.04", "title": "Австрия има резерви към германския план за миграцията"}
{"url": "https://www.dnevnik.bg/bulgaria/2018/07/04/3207157_dulbokite_taini_okolo_edin_incident_na_morskoto_duno/", "text": "Подводната инсталация на платформа \"Галата\", която добива газ от находищата \"Каварна\" и \"Калиакра\" в Черно море, е аварирала на 30 януари т.г., което е довело до изпускане на хидравлична течност в морето. Информацията на \"Дневник\", получена от източник, пожелал анонимност, беше официално потвърдена от пресцентъра на Министерството на околната среда и водите едва в средата на юни, след като въпроси за инцидента бяха изпратени още на 21 май. Какво количество е изтеклата хидравличната течност не е ясно, тъй като различни източници съобщават за количества от еднократно изпускане на 3 л до 200 – 300 л дневно, при това за неуточнен период от време. Течността е класифицирана от производителя й като \"опасна\". Собственик на платформата \"Галата\" е регистрираното в Люксембург дружество Petroceltic Resources SARL. Какво се е случило под водата По повод информацията за инцидента \"Дневник\" изпрати въпроси до трите министерства, които имат отношение към добива на газ от находище \"Галата\" - на околната среда и водите, на транспорта и на енергетиката. Получените отговори показаха смущаваща неинформираност и разнобой в реакциите на държавната администрация, която би трябвало да е ангажирана със случая. От отговора на екоминистерството например става ясно, че проверка за инцидента е била назначена едва след като \"Дневник\" изпрати въпроси по случая. Тя е установила, че аварията е станала на около 6 мили извън 12-милната зона на България, след като риболовен кораб, регистриран с името Tais, е навлязъл в забранения 500-метров периметър около сондажа и тръбопроводите. Тралът на кораба е разкъсал т.нар. контролна линия на дънните кранове на инсталацията за добив на газ, което е предизвикало загуба на налягане и теча на хидравлична течност. Според пресцентъра на министерството, извършило проверка 6 месеца след инцидента, \"при настъпването му аварийната защитна система на платформата е преустановила подаването на хидравлична течност към сондажа и изтеклото количество е не повече от 3 л\". \"Дневник\" обаче разполага с подводна снимка на повредената инсталация, направена на 6 февруари т.г. - седем дни след датата на инцидента. Според източника й тя е направена при първия оглед на аварията и на нея се вижда свободно изтичане на хидравлична течност от прекъснатия тръбопровод. Пак според същия източник към датата на заснемане изтичащото количество е било между 200 и 300 л на ден, а след 30 януари сондажите са станали напълно неуправляеми. Кой казва истината В отговорите на Мнистерството на околната среда и водите се съобщава още, че за аварията не е била информирана нито РИОСВ – Варна, нито Басейнова дирекция \"Черноморски район\". \"Дружеството (Petroceltic) е уведомило Изпълнителната агенция по рибарство и аквакултури, Държавно предприятие \"Пристанищна инфраструктура\" и \"Морска администрация\" - Варна, пише в официалното становище на екоминистерството. Съвсем друго твърди обаче Министерството на транспорта, в чиято структура е и \"Морска администрация\". В официално писмо, пак в отговор на зададени въпроси, оттам отричат тя да е получавала сигнал за инцидента. \"Такъв не е подаван и в Главна дирекция \"Аварийно-спасителна дейност\", гласи официалният отговор. Така объркването за това кой точно е бил информиран за аварията в газовото находище \"Галата\" и кой не става трагикомично. Кой пази платформата До август 2016 г. платформа \"Галата\", разположена на 12 мили от морския бряг, и подводната инфраструктура за добив на газ са били охранявани от кораба \"Ентърпрайз\", собственост на компанията \"Бон марин интернешънъл\". На 2 ноември 2016 г. договорът е бил прекратен. Според Александър Атанасов, който е бил капитан на \"Ентърпрайз\" в продължение на 4 години, за този период са били предотвратени около 20 потенциални инцидента. \"Задачата ни беше да не допускаме плавателни съдове в зоната за добив на газ, каза той. При установяването на явни намерения за навлизане в нея корабите бяха предупреждавани за забраната и съответно отклонявани.\" Според информацията, предоставена от Министерството на енергетиката, по повод на аварията от 30 януари т.г. в момента Petroceltik има нов договор за обслужване на газовата си платформа с друг сервизен катер, чието име и собственик не са упоменати. Той обаче бил позициониран в пристанище Варна и се придвижвал към платформата и зоната за добив на газ само при сигнал. Проверка на \"Дневник\" показа, че разстоянието от 18 морски мили дотам може да бъде преодоляно за не по-малко от час и половина след подаване на евентуален сигнал за опасност, и то само при нормална морска обстановка. Пак според енергийното министерство \"инфраструктурата и съоръженията и на двата обекта са в много добро състояние\". За тази констатация оттам се позовават на резултат от проверка, извършена преди две години - през юли 2016 г. От министерството твърдят също, че \"добивната платформа е оборудвана с навигационно осветление, камери за 24-часово видеонаблюдение (на палубите на самата платформа - бел. ред.), навигационна и сигнална уредба с цел предотвратяване приближаването до нея на плавателни съдове\". Въпреки това на 30 януари т.г. риболовният кораб Tais все пак е навлязъл безпрепятствено в зоната, забранена за плаван,е и е прекъснал с трала си хидравличната система на газовото находище \"Калиакра\". Какво е изтекло в морето Според официалната информация на екоминистерството хидравличната течност, използвана в инсталацията на Petroceltic, е Transaqua HT2. Съгласно информационния лист на нейния производител \"препаратът\" не бил опасен за водни организми. Проверката в документацията за характеристиките на течността обаче показва друго. Тя е достъпна онлайн и в нея е записано, че Transaqua HT2 е класифициран като опасен препарат, че е токсичен при поглъщане, че се разтваря във вода и може да причини увреждане на очите, бъбреците и централната нервна система. Освен това в т.нар. информационен лист пише още, че хидравличната течност от този вид не трябва да попада във водни пътища, канализацията или почвата, а ако това се случи, незабавно трябва да бъдат уведомени службите за предотвратяване на екологични замърсявания. Нещо, което от Petroceltic очевидно не са направили, при положение че РИОСВ – Варна, не е била информирана за инцидента от 30 януари т.г., а екоминистерството научи за него 6 месеца по-късно. Според онлайн изданието Offshore, специализирано в сферата на добива на нефт и газ от морското дъно, страни като Норвегия са определили допустими норми за изхвърляне на хидравлична течност в морето не повече от 100 л на инсталация на година. При това в публикацията става дума за продукт от последно поколение, различен от този, който се използва на платформата \"Галата\". Какво знае прокуратурата В отговорите на въпросите, свързани с аварията, които \"Дневник\" изпрати до Министерството на транспорта, е записано, че \"собственикът на платформата е подал сигнал за инцидент към прокуратурата\", която е и \"компетентният орган при разследването на евентуален инцидент, като какъвто се тълкува ситуацията според собственика на платформата\". За това, че сигнал е бил подаден до прокуратурата, потвърдиха и от Министерството на околната среда и водите. Но проверка в архива на Варненската окръжна прокуратура показа, че там няма заведена преписка по сигнал на компанията Petroceltic или управителя й Добромир Христов. На 26 юни изпратихме въпроси за евентуална проверка по случая и до пресцентъра на mрокуратурата, но до приключване на работата по текста отговор не беше получен. Какво ще стане с находището Газовото находище \"Галата\" е експлоатирано от Petroceltic на базата на концесионен договор. В средата на 2016 г. компанията беше поета от най-големия си кредитор Worldview. Дружеството е регистрирано на Каймановите острови от българина Анджело Москов. Той е партньор и във фонда за рискови инвестиции QVT Financial LLP, станал известен като един от големите кредитори на \"Кремиковци\". Данни на Petroceltic, цитирани от \"Капитал\" в средата на м.г., показват, че към края на 2016 г. доказаните и вероятните запаси от трите блока в Черно море, които компанията експлоатира, са били оценени на 566 млн. куб.м. През 2010 г. са открити приблизително 272 млн. куб.м газ в находището \"Каварна-изток\", като плановете тогава бяха синьото гориво да потече към платформа \"Галата\" по вече съществуващата тръба на блок \"Каварна\" през 2016 г. Но през юни м.г. бяха обявени нови прогнози, според които това трябва да стане до края на т.г. В същото време по неофициална информация на 18 юни собствениците на Petroceltic са подали заявление за лицензиране на изчерпаното находище \"Калиакра\" като газохранилище. Неофициалните коментари около новината сочат, че подобен ход би могъл да има ефект в две посоки. Едната – да бъде повишена цената на активите на дружеството с цел предстояща продажба. Втората – да бъдат избегнати високите такси, дължими при изоставяне на изчерпаното находище. Комбинацията от двете също е възможност. По повод информацията за инцидента от януари т.г. още на 22 май бяха изпратени въпроси и до Petroceltic. След повече от месец и две напомняния до приключването на работата по този текст отговори така и не бяха получени.", "date": "2018.07.04", "title": "Дълбоките тайни около един инцидент на морското дъно"}
{"url": "https://www.dnevnik.bg/ot_vas/novini_ot_vas/2018/07/04/3210822_sled_dujda/", "text": "Да надникнем в парка", "date": "2018.07.04", "title": "След дъжда"}
{"url": "https://www.dnevnik.bg/sviat/2018/07/04/3210840_dvama_dushi_sa_v_kritichno_sustoianie_v_bolnica_v/", "text": "Британската полиция съобщи за тежък инцидент, след като двама души са намерени в безсъзнание от въздействието на неизвестно вещество в английския град Еймсбъри, който е на около 10 км северно от Солсбъри, предадоха световните агенции, цитирани от БТА. \"Тази вечер полицията на Уилтшър обяви състояние на тежък инцидент заради подозрение, че двама души може да са били изложени на действието на неизвестно вещество в Еймсбъри. Местата, които двамата пострадали може да са посетили преди заболяването си в района на градовете Еймсбъри и Солсбъри, са отцепени като предохранителна мярка\", заяви полицията на графство Уилтшър. По данни на правоохранителните органи в събота вечерта мъж и жена на възраст между 40 и 50 години са намерени в безсъзнание в дома им в Еймсбъри, в Южна Англия. Те са приети в болница в Солсбъри в критично състояние. Първоначално полицията смяташе, че двамата са пострадали при приемане на хероин или друго наркотично вещество. Но сега полицията уточнява, че се извършват допълнителни изследвания, за да се установи каква субстанция е предизвикала болестното състояние на двамата, предаде \"Франс прес\". На 4 март - точно четири месеца преди информацията за инцидента - Великобритания обяви, че 66-годишният бивш полковник от руското военно разузнаване  Сергей Скрипал , който е осъден в Русия за шпионаж в полза на Великобритания, и 33-годишната му дъщеря Юлия са били подложени на въздействието на нервнопаралитично вещество в Солсбъри. Впоследствие Лондон заяви, че това вещество е било разработвано в Русия, и обвини Москва, че е замесена в инцидента. Русия отхвърля обвинението, припомнят агенциите. Сега заради новия инцидент бе засилено полицейското присъствие както в Еймсбъри, така и в Солсбъри, предаде \"Франс прес\". Английската здравна служба засега казва, че инцидентът не крие значителни здравни рискове за широката общественост, но говорител на службата каза, че тази оценка може да бъде преразгледана в светлината на нови информации, получени за инцидента.", "date": "2018.07.04", "title": "Двама души са в критично състояние в болница в Солсбъри след контакт с \"неизвестно вещество\""}
{"url": "https://www.dnevnik.bg/sport/2018/07/04/3210784_sautgeit_oceni_visoko_predstavianeto_na_anglichanite/", "text": "Селекционерът на Англия Гарет Саутгейт постави много висока оценка на представянето на отбора си с мача с Колумбия. Съставът му  спечели след дузпи и се класира за четвъртфиналите на световното . Саутгейт остана впечатлен от способността на футболистите да се вдигнат след шока от късния изравнителен гол в добавеното време. \"Фантастично. Смятам, че заслужавахме този успех. Играхме добре през 90-те минути. Демонстрирахме решимост да се справим с разочарованието и запазихме спокойствие. Поздравления за всички играчи и за целия щаб\", каза той пред Би Би Си. \"Дузпите са тежко нещо. Дълго говорехме за процеса на изпълнението им. Играчите запазиха самообладание и изпълниха указанията. Това е специален момент за нас. Работихме над техниката как трябва да се държим като отбор, за ролята на вратаря.\" Следващото  изпитание пред Англия ще е шведският отбор . \"Наистина сме много радостни, но вече е време да мислим за Швеция, защото и срещу тях показателите ни не са добри. Често сме ги подценявали и това не трябва да се повтаря\", каза Саутгейт.", "date": "2018.07.04", "title": "Саутгейт оцени високо представянето на англичаните срещу Колумбия"}
{"url": "https://www.dnevnik.bg/politika/2018/07/04/3210846_siderov_razkritikuva_prezidenta_za_kritikite_mu/", "text": "Чувствам се задължен да отговоря на президента Румен Радев, който отправи критични бележки към правителството за председателството на Съвета на Европейския съюз. Така лидерът на групата на \"Обединени патриоти\" в парламента Волен Сидеров започна да чете декларация на политическата сила от парламентарната трибуна. Тя идва в отговор на вчерашните думи на държавния глава, че  кабинетът се е хвърлил изцяло във външната политика  и в частност Западните Балкани, но загърбил \"важни взривоопасни процеси вътре в страната\". Сидеров каза, че е разпечатал изявлението на Радев в 6 страници и като стар редактор открил противоречия, които били обясними, защото тези, които пишели речите на президента, били начинаещи в журналистиката. \"Преди да пристъпи към критики, президентът Румен Радев трябва да се замисли дали не прави тенденциозни нападки и дали не влиза в партийна линия, която не е допустима за един държавен глава. Един президент може да бъде критичен, когато има основание, в случая няма такова\", каза Сидеров и допълни, че Радев безспорно се развива като политик и държавник. Съпредседателят на \"Обединени патриоти\" припомни, че президентът е разкритикувал правителството, че не е поставило въпроса за Дунавската стратегия - тема, която била изгодна за България по време на председателството. Според Сидеров страната председател не можела да поставя подобни въпроси. \"По време на председателството ни по отношение на мигрантите за първи път България поставя въпроса за затваряне на границите на Европа и за невръщане на тези, които са минали през транзитните страни\", отбеляза Сидеров. \"Вместо премиерът Бойко Борисов да получи похвала от държавния глава, че тези въпроси са поставени, президентът търси под вола теле\", допълни Сидеров. Той не пропусна да вкара и темата за американските бази у нас и попита президента дали е поставил въпроса пред посланика на САЩ Ерик Рубин, с когото се е срещнал скоро.", "date": "2018.07.04", "title": "Сидеров защити Борисов от критиките на президента"}
{"url": "https://www.dnevnik.bg/sviat/2018/07/04/3210847_kevin_speisi_e_razsledvan_po_oshte_tri_obvineniia_v/", "text": "Американският актьор Кевин Спейси е разследван от британската полиция по обвинения в сексуално посегателство, съобщи Би Би Си. Полицията в Лондон е получила сигнали между февруари и април тази година за подобни действия на Спейси в Лондон и Глостър. Предполагаемите деяния в британската столица са извършени през 1996 и 2008 г., а това в Глостър - през 2013 г. Ако информацията на Би Би Си бъде потвърдена, тя ще означава, че само полицията в Лондон работи по общо шест сигнала срещу холивудския актьор, пет от тях - за сексуално посегателство. Досегашните твърдения са основно за случаи в Лондон, Ламбет и Уестминстър и част от тях са за времето, когато е бил  директор на лондонския театър \"Олд Вик\"  - от 2013 до 2015 г. Общо около 30 мъже са отправяли подобни обвинения срещу 58-годишния актьор. Първото дойде от актьора Антъни Рап, който каза през ноември, че Спейси му посегнал на холивудско парти през 1986 г. - когато Рап бил на 14 г. Според коментарите на актьора Спейси, който във въпросния момент бил пиян, го вдигнал на ръце по време на свой купон, отнесъл го на леглото и се проснал отгоре му. В резултат  58-годишният актьор се извини в \"Туитър\" , но добави, че не си спомня за инцидента. Последваха  десетки обвинения срещу него , които се отразиха и на кариерата му, включително на  участието му в сериала \"Къща от карти\" . Спейси обаче \"абсолютно\" отрича всички други твърдения за сексуално посегателство.", "date": "2018.07.04", "title": "Кевин Спейси е разследван по още три обвинения в сексуален тормоз във Великобритания"}
{"url": "https://www.dnevnik.bg/politika/2018/07/04/3210838_gerb_dps_i_patriotite_podkrepiha_na_purvo_chetene/", "text": "Парламентът прие на първо четене днес засягащ медиите законопроект, чийто основен вносител е депутатът от ДПС и собственик на медии Делян Пеевски. \"За\" гласуваха 92 народни представители, \"против\" бяха 12, а 28 се въздържаха. Председателстващият заседанието не показа гласовете по парламентарни групи, но според депутата от ДПС Йордан Цонев само представители на \"БСП за България\" са гласували \"против\" и \"въздържал се\". Всички останали групи са били \"за\". От изказвания на депутати на ГЕРБ и \"Обединените патриоти\" се разбра, че те подкрепят предложенията на Пеевски, който не бе в парламента. Какво пише в проектозакона Става въпрос за промени в  Закона за задължителното депозиране на печатни и други произведения , внесени от депутатите Пеевски, Йордан Цонев, Велислава Кръстева и Хамид Хамид на 6 февруари. Текстовете отлежаваха досега в парламента, тъй като междувременно правителството също реши да регулира медийния пазар и създаде работна група, която да подготви промени в действащото законодателство за собствеността и финансирането на медиите в страната и тяхното разпространение. Парламентаристите от ДПС предлагат да се задължат доставчиците на медийни услуги, в т.ч. печатни, електронни и онлайн медии, да посочват на сайтовете си информация за действителния си собственик и да декларират всяко получено финансиране в предходната календарна година, неговия размер и основание, както и данни за лицата, които са го предоставили. От дадената дефиниция за финансиране обаче се разбира, че няма да се декларира информация за банковите кредити, доходите от реклама и договорите по комуникационни програми от европейски фондове, които от години се използват за скрито финансиране на медиите. След разрива с банкера Цветан Василев и фалита на КТБ, Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". Други текстове предвиждат разпространителите на печатни издания да декларират в Министерството на културата действителния си собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията. Всъщност публичен регистър за собствеността на печатните медии съществува от 2011 г. Той е към Министерството на културата и собствениците на медии са задължени всяка година да декларират актуални данни в него. Съветът за електронни медии пък поддържа регистър за собствеността на радио- и телевизионните оператори, така че липсва единствено списък за онлайн изданията. Държавните органи са отговорни за спазването на сроковете и попълването на необходимата информация. В секторен анализ, поискан от работната група към Министерския съвет, Комисията за защита на конкуренцията миналата седмица  потвърди, че рекламните бюджети се насочват към големите медийни групи , а това поставя на изпитание по-малките участници, но без да посочва имена. Комисията препоръча всяко финансиране с публични средства да се извършва при ясни правила и стриктен контрол. Антимонополният орган също поиска регистър - този път за крайните собственици на всички медии - телевизии, радио, печатни издания, онлайн новинарски издания и собствениците на разпространителите (дистрибуторите) на медийно съдържание Директно в зала, без комисии Законопроектът влезе за обсъждане от парламента, без да е обсъждан от комисии. ДПС използва процедурна хватка и го предложи в първата сряда на месеца, когато според правилника опозиционните парламентарни групи определят дневния ред на парламента. Правилника на Народното събрание позволява законопроект да мине на обсъждане в пленарната зала без становище от парламентарни комисии, ако са минали два месеца от внасянето и водещата комисия не се е произнесла. Първоначалната идея на управляващото мнозинство бе да представи свои предложения, но днес председателят на комисията по медии и култура Вежди Рашидов от ГЕРБ обяви, че законопроектът е добър, и поиска 4 седмици за предложения между първо и второ четене, по време на които щял да прави обществен дебат. И Рашидов, и лидерът на \"Атака\" Волен Сидеров подчертаха, че обществото трябва да знае, че законопроектът не е само на Делян Пеевски, тъй като той е един от вносителите. Законопроектът бе представен в пленарната зала от Велислава Кръстева, която прочете  мотивите към него , публикувани в две страници на сайта на Народното събрание. Основният аргумент на ДПС е, че ще се осигури максимална прозрачност на медийния пазар в страната и информираност на обществото за редакционната политика и финансирането на медиите от корпоративни и чуждестранни източници  \"Крачка към разграждане на държавността\"  Пръв в дебата се изказа депутатът от \"БСП за България\" Антон Кутев, който обяви, че няма да подкрепи този смислено написан закон, защото той е предизвикателство към българското общество, тъй като негов вносител е Делян Пеевски. \"Ако има нещо като политическа класа, а то няма, то тя се обезсмисля по този път. В България е един от основните проблеми на демокрацията е смесването на политиката и бизнеса. Има определени личности, които са формулирани като символи на това смесване. Няма как да убедя нашите избиратели, че Пеевски не е символ на това\", обяви социалистът. И допълни: \"С подписа на Пеевски под този законопроект се върви към изсветляване на образа на Пеевски, но с неговия подпис това е изнасилване на общественото мнение.\" Според него законопроектът е следващата крачка за разграждане на държавността. \"С него ние казваме на българските граждани, че има хора в държавата, които въпреки тяхното мнение могат да правят каквото си поискат, и никой в държавата, нито пък Народното събрание, не може по някакъв начин да реагира на техните изблици на налагане\", каза още Кутев. Според него, ако законопроектът бъде подкрепен, вестниците на Пеевски ще напишат, че парламентът го е подкрепил, което стигало да се срине средата.  \"Борбата за изсветляване на имиджа на Пеевски не трябва да минава през парламента\", репликира Антон Кутев. В отговор Йордан Цонев обяви, че е грозна грешка да се занимава с произхода на средствата на този или онзи и изброи политици като Доналд Тръмп и Силвио Берлускони, които имат бизнеси. \"Този законопроект показва на всички как един бизнесмен иска всичко да е ясно и чисто\", каза още Цонев. \"Името на вносителя не ни интересува\"  Макар че поверената му комисия не обсъди законопроекта пет месеца, Вежди Рашидов от ГЕРБ обяви, че ще го подкрепи, тъй като \"обществото трябва да бъде информирано за действителните собственици и начина на финансиране на медиите\". \"Медиите формират обществено мнение и е много важно да знаем кой седи зад тях. С пари могат да се купуват съвести и купените съвести могат да диктуват какво да се публикува и срещу кого да се публикува\", каза още Рашидов и говори за границата между свобода на словото и слободия. \"Нека да знаем, че той (законопроектът - бел. авт.) не е само на Делян Пеевски\", обяви още Рашидов. Той се обърна към депутатите от БСП: \"Бях приятел на Илия Павлов, но колко от БСП близахте чиниите на Илия Павлов?\" \"Депутатът Пеевски е един от вносителите. Оказа се, че името му е по-важно от самия текст на закона\", обяви лидерът на \"Атака\" и председател на парламентарната група на \"Обединените патриоти\" Волен Сидеров. Той направи заявка, че \"патриотите\" подкрепят този \"добър законопроект\" и не ги интересува името на вносителя. Сидеров определи законопроекта като \"нещо добро за здравето на обществото\" и поиска на второ четене да бъде приет и текст, според който собствениците на медиите и журналистите публично декларират приходите си. \"Медиите са тези, които очернят и избелват някого\", каза още Сидеров. За идеите на кабинета за промени в медийното законодателство -  тук . За доклада на антимонополната комисия -  тук .", "date": "2018.07.04", "title": "ГЕРБ, ДПС и \"патриотите\" приеха на първо четене медийния закон на Пеевски (допълнена)"}
{"url": "https://www.dnevnik.bg/sviat/2018/07/04/3210876_kitai_shte_vuvede_mita_za_stoki_ot_sasht_za_34_mlrd/", "text": "Китай ще въведе мита за американски стоки на стойност 34 млрд. долара на 6 юли в полунощ пекинско време според информиран източник, цитиран от \"Ройтерс\" и БТА. Вашингтон обяви въвеждането на мита за вноса на китайски стоки за 34 млрд. долара (първите от  \"пакет\" наказателни мерки за стоки за 50 млрд. долара ) на 6 юли и Пекин се закани да отговори със същото на същия ден. Поради часовата разлика от 12 часа обаче в действителност Пекин първи ще приложи митата. \"Нашите мерки са равностойни и това означава, че ако САЩ започнат на 6 юли, и ние започваме на 6 юли\", посочи източникът, пожелал анонимност, тъй като няма разрешение да говори пред медия. Той уточни, че прилагането на мярката започва в полунощ. Митническата агенция на Китай не е отговорила на първото запитване за коментар от \"Ройтерс\". Досега американският президент Доналд Тръмп е заплашвал с мита върху стоки на стойност до 400 млрд. долара, ако Пекин отговори на американските мерки.", "date": "2018.07.04", "title": "Китай ще въведе мита за стоки от САЩ за 34 млрд. долара на 6 юли"}
{"url": "https://www.dnevnik.bg/bulgaria/2018/07/04/3210880_novite_policai_se_obuchavat_v_boia_i_zatova_ima/", "text": "Новопостъпилите служители в МВР се обучават в \"боя на улицата, при преследване на престъпници и опазване на обществения ред\" и това е една от причините полицията да допуска грешки\", каза днес по БНР главният секретар на МВР старши комисар Младен Маринов. Като положителна тенденция той обяви факта, че постъпващите в системата са повече от напускащите. \"Има нужда от полицаи, има и свободни щатове, но процесите по назначаването текат. Това не може да се реши за година, две, три. Трябва да е последователна политика, за да даде резултат\", поясни Маринов. Той допълни, че след като щатът бъде запълнен, ще се търсят качества и на най-добрите ще се даде шанс да растат в кариерата. Проверяват се и надзиратели за бягството на Пелов и Колев Коментирайки  бягството на затворниците Радослав Колев и Владимир Пелов , Маринов посочи, че за да стане то възможно, е имало помощ отвън. \"Има лица, включително и от надзирателите, с които се работи, за да се изясни каква е била помощта по отношение на избягалите\", допълни главният секретар на МВР. За  случая около Владимир Пелов , който, макар и издирван, се оказа, че е живял в родния си град и беше убит от свой познат, проблемът реално бил в друга система според Маринов. Той отчете, че от МВР са работили целенасочено и всички действия, които е можело да бъдат предприети, са били предприети. Като доказателство Маринов посочи, че кръгът около Пелов \"е бил стеснен към края\". \"При всеки един сигнал сме реагирали възможно най-бързо\", е мнението на главния секретар на МВР. В престъпния свят нямало свободни ниши \"Структурата на престъпността е много променена спрямо 90-те\", коментира Маринов. Той уточни, че в нея няма свободни ниши. \"За всичко, от което е възможно да се изкарат по престъпен начин пари, естествено има много желаещи, които да го направят. Смятам, че колегите от ГДБОП се справят добре и службата вече започва да работи на пълни обороти. Резултатите са изключително добри\", е неговото мнение. Коментирайки  разбитата престъпна група , която е готвела побои и дори убийства на магистрати и полицаи, Маринов обяви, че тя се появява в резултат на непрекъсната преса, която се упражнява върху тежкия криминален контингент. Според него набелязаните жертви са си вършили перфектно работата по определени досъдебни производства, прокурорите са си поддържали обвиненията и са работили в посока доказване на престъпленията.", "date": "2018.07.04", "title": "Новите полицаи се обучават в боя и затова има грешки, смята главният секретар на МВР"}
{"url": "https://www.dnevnik.bg/bulgaria/2018/07/04/3210893_kratki_novini_dvama_poliaci_postradaha_sled_sbivane_v/", "text": "Открито е тялото на водолаза в Искър В района на водноелектрическата централа край мездренското село Царевец бе намерено тялото на 39-годишния спелеолог, който изчезна в буйните води на река Искър в събота следобед, съобщи БНР. Той работеше по подготовката на приключенски многобой за петата годишнина на архитектурен комплекс \"Калето\" край Мездра. Инцидентът е станал при монтирането, обезопасяването и тестване на сал, част от препятствията за многобоя. Шефът на пътната полиция в Благоевград е с гаранция 10 хил. лв. Окръжният съд в Благоевград определи 10 хил. лв. парична гаранция на началника на \"Пътна полиция - Благоевград\" Данаил Стоицов, цитиран от агенция \"Фокус\". Засега той остава в ареста, а до 3 дни мярката може да бъде обжалвана. След специализираната акция на 22 май, бяха повдигнати обвинения на трима души. Стоицев е обвинен за 4 престъпления – вземане на подкуп, използване на служебно положение, незаконно държане на огнестрелно оръжие и превишаване на правата си, чрез осигуряването на полицейски конвой за движението на тежкотоварна машина с извънгабаритна техника.  Мая Манолова даде на прокурор новите цени на тока и парното Решението на Комисията за енергийно и водно регулиране влезе в сила от 1 юли. Според Манолова по-високите цени ощетяват 600 хиляди домакинства в страната. Прокуратурата има 30-дневен срок, в който да прецени има ли основания да се протестира решението на комисията. Според Манолова, ако то бъде отменено, следва незаконно надвзетите суми да бъдат върнати. Позицията на председателя на Върховна административна прокуратура Ася Петрова е, че сигнала на Омбудсмана са посочени доста сериозни доводи за нарушения на процедурата при вземане на решенията на КЕВР, за несъответствие на решенията с материално-правните норми. Двама поляци пострадаха след сбиване в Слънчев бряг Двама поляци са с прорезни рани след сбиване в Слънчев бряг. Те са на 19 и 21 години, като са без опасност за живота. До инцидента се е стигнало, след като две компании се сбили в района на комплекс \"Изола\" в курорта. Бургаската полиция разследва случая, като се издирват всички участници в боя. Румен Радев поздрави президента Тръмп по случай националния празник  По повод Денят на независимостта държавният глава подчертава, че САЩ са ключов икономически партньор на България и ние се стремим да използваме пълния потенциал за развитие на търговските връзки, съобщават от пресцентъра на президентството. \"Стратегическият характер на двустранните отношения намира съдържателен израз в диалога и сътрудничеството ни по непрекъснато разширяващ се кръг от въпроси – политически, сигурност и отбрана, инвестиции, енергийна сигурност, образование, наука и култура, връзки между хората\", заявява в писмото си президентът Румен Радев. Годишният финансов отчет на Сметната палата за 2017 г. ще бъде проверен от парламентарна комисия, в която влизат представители на всички парламентарни групи и двама одитори. Със 103 гласа \"за\" депутатите решиха председател на новото звено да е Мария Илиева от ГЕРБ. Членове ще бъдат Евгения Ангелова от ГЕРБ, Георги Търновалийски от БСП, Маргарита Николова от \"Обединени патриоти\", Сергей Кичиков от ДПС, Дора Христова от \"Воля\", както и одиторите Илия Илиев и Снежана Башева. Докладът им трябва да е готов до 30 септември.", "date": "2018.07.04", "title": "Кратки новини: Мая Манолова даде на прокурор новите цени на тока и парното"}
{"url": "https://www.dnevnik.bg/sport/2018/07/04/3210878_neimar_sled_ostrite_kritiki_ne_moga_da_kontroliram/", "text": "Звездата на бразилския национален отбор Неймар се защити след острите критики и обвиненията в непрестанни симулации. Нападателят на ПСЖ попадна в двете крайности след  мача с Мексико, където изигра ключова роля за победата с 2:0 , но и беше наречен \"актьор\" от щаба на съперника. В няколко случая по време на мача Неймар падаше след съприкосновения с мексикански играчи и показваше, че изпитва силна болка. В центъра на вниманието попадна ситуация от средата на второто полувреме, когато извън тъчлинията той беше настъпен от Мигел Лаюн. \"Просто усетих болка. Това е нещо, което не мога да контролирам. Бях настъпен неспортсменски извън играта. Не мисля, че това трябва да се прави\", каза Неймар. \"Но това е - те говореха много преди мача, а сега се прибират вкъщи\", заяви бразилецът. Селекционерът на мексиканците Хуан Карлос Осорио обвини нападателя, че е преигравал и че \"не е добър пример за футбола\". \"Това е срам за футбола. Загубихме прекалено много време заради един играч\", каза той. Според Неймар критиките целят да разстроят играта му и затова той се старае да не обръща внимание. В социалните мрежи се появи вълна от шеги и подигравки за поведението на футболиста. В критиките се включиха Алън Шиърър и Петер Шмайхел.", "date": "2018.07.04", "title": "Неймар след острите критики: Не мога да контролирам болката"}
{"url": "https://www.dnevnik.bg/evropa/2018/07/04/3210897_nepokornite_polski_sudii/", "text": "3 юли теоретично бе последният работен ден за председателя на Върховния съд във Варшава. Съгласно  влизащите в сила нови разпоредби  Малгожата Герсдорф и някои от нейните сътрудници трябва да бъдат пенсионирани преждевременно. Те изобщо не възнамеряват да се оттеглят в пенсия, защото смятат това за противозаконно. И имат своите аргументи. Полската конституция еднозначно посочва, че съдиите от Върховния съд се избират с мандат от шест години и могат да работят до навършване на 70 години. Освен това не могат да бъдат отзовавани, премествани и уволнявани. Съдиите, които въпреки новите правила искат да продължат да работят, до началото на май трябваше писмено да уведомят президента. Да останат на постовете си е възможно само след одобрение на държавния глава. Малгожата Герсдорф смята, че това е абсурдна процедура и е един от многото примери за това как националноконсервативното правителство просто отменя разделението между съдебната и изпълнителната власт. \"Конституцията ми гарантира този уважаван пост за шест години и аз не виждам никаква причина да подавам молба до изпълнителната власт\", казва 66-годишният председател на Върховния съд. Съдиите тръгват по свой път Професорът по право е първата жена в историята на Полша, която е председател на Върховния съд. Тя е на този пост от 2014 г. и отдавна е трън в очите на управляващите, защото открито критикува съдебната реформа. Всичките й колеги твърдо я подкрепят. \"Съдия Малгожата Герсдорф остава по смисъла на полската конституция първият председател на Върховния съд до 30 април 2020 година\", четем в специална декларация на съдийския съвет, гласувана с пълно единодушие. Понастоящем във Върховния съд има 76 съдии. 27 от тях са на възраст над 65 години. Ако напуснат постовете си, съдийската колегия ще намалее с една трета. Тогава управляващата партия \"Право и справедливост\" може да назначи на овакантените места свои доверени съдии. Освен това Върховният съд за пръв път ще има и съдебни заседатели, които се избират от втората камара на парламента. По думите на министерството на правосъдието те \"трябва да гарантират участието на обществото във вземането на съдебните решения\". Полското правителство възнамерява възможно най-скоро да подчини и Върховния съд. Защото именно той трябва да взема и решението за валидността на изборите. Още тази есен в Полша се провеждат местни избори, а догодина предстоят и парламентарни. Паралелно правосъдие Правосъдният министър Збигнев Зиобро заплаши непокорните съдии с \"дисциплинарни мерки\". Той заяви, че в Полша нямало паралелно правосъдие. Съществувала само тази система, която е залегнала в правото. Збигнев Зиобро предупреди съдиите, че не са \"над закона\". Със закона за Върховния съд управляващата партия \"Право и справедливост\" приключва почти изцяло съдебна реформа в страната. Преди това министърът на правосъдието беше натоварен с компетенциите да назначава и уволнява председателите на съдилищата. В конституционния съд и в Съдебния съвет бяха назначени близки до управляващите съдии. Съдебната реформа беше едно от най-важните изборни обещания на националноконсервативната пратия \"Право и справедливост\". Реформата е насочена срещу старата \"съдийска каста\", която по думите на правосъдния министър Зиобро работи само за личните си интереси и все още е свързана със старите комунистически структури. Под критиката на Брюксел Венецианската комисия и Еврокомисията остро критикуват полската правосъдна реформа. През декември 2017 година ЕС за пръв път  заведе процедура срещу Полша , която в крайна сметка може да доведе до отнемане на гласа на Полша в ЕС. ЕС обвинява полското правителство, че нарушава разделението на властите и политизира правосъдието. А по-рано тази седмица Европейската комисия  заведе съдебна процедура  срещу Полша за нарушаване на европейските договори. Протести на опозицията Полската опозиция обяви протести срещу политическото орязване на правомощията на съдилищата. Опозицията отправя сигнал и към Европа. ЕС трябва да засили натиска си върху полското правителство. Бившият полски президент Лех Валенса, който живее в Гданск, също се включи в актуалната политика. Той заяви, че ако управляващите по някакъв начин атакуват Върховния съд, ще пристигне във Варшава. \"Да сложим край на разрушаването на Полша!\" Лех Валенса иска \"да отстрани главния виновник за цялото нещастие, при това физически\". За това имал нужда от 100 хил. души, които да го чакат във Варшава. \"И ако полицията се изпречи на пътя ми, аз ще се защитавам\", пише 75-годишният Валенса и допълва, че има и оръжие. Някои поляци смятат Валенса за луд. За мнозина обаче легендата на антикомунистическата опозиция е надежда. Вероятно Варшава отново навлиза в гореща политическа фаза.", "date": "2018.07.04", "title": "Непокорните полски съдии"}
{"url": "https://www.dnevnik.bg/sviat/2018/07/04/3210883_bivshiiat_premier_na_malaiziia_e_obvinen_v_korupciia/", "text": "Бившият премиер на Малайзия Наджиб Разак, който е заподозрян в присвояване на милиони долари държавни средства, днес бе обвинен в корупция и злоупотреба с доверие, предадоха \"Франс прес\" и \"Асошиейтед прес\". Наджиб, който  изгуби парламентарните избори  по-рано тази година и  вчера бе арестуван , се яви пред съд в столицата Куала Лумпур, където прокурорът поиска делото да се прехвърли в най-висшата съдебна инстанция на страната поради тежестта на нарушенията. На Наджиб са повдигнати обвинения по четири пункта, три за злоупотреба на доверие при управлението на държавен инвестиционен фонд и един за корупция за приемането на подкуп от 42 милиона рингита (около 10.3 млн. долара). По всяко от обвиненията наказанието е до 20 години затвор. Наджиб пледира, че е невинен по всички обвинения, и поиска да бъде пуснат под гаранция. Бившият премиер е заподозрян и в присвояване на общо около 746 млн. долара. Аферата с държавния инвестиционен фонд 1MDB е предмет на разследване в редица страни, сред които Сингапур, Швейцария и САЩ.", "date": "2018.07.04", "title": "Бившият премиер на Малайзия е обвинен в корупция за над 10 млн. долара"}
{"url": "https://www.dnevnik.bg/bulgaria/2018/07/04/3210902_menpauur_v_bulgariia_ima_nai-golemiia_nedostig_na/", "text": "Работодателите в България са изправени пред най-големия недостиг на кадри от 2011 г. насам според проучването на фирмата по човешки ресурси \"Менпауър\" (ManpowerGroup)  \"Недостиг на таланти 2018 \" , което включва над 600 компании. Общо  68% от фирмите изпитват трудности да запълнят свободните си позиции . Най-трудни за намиране са добре подготвените работници, инженери и шофьори. Въпреки че нивото на безработицата продължава да е ниско, 38% от работодателите посочват липсата на кандидати като основна причина за недостига на таланти в България, следвана от липсата на търсени твърди умения (24%) и опит (11%). В допълнение 11% от компаниите не могат да запълнят свободните си позиции заради очакванията на кандидатите за по-високо заплащане от предлаганото и липсата на меки умения като комуникационни, работа в екип и решаване на проблеми (9%). 1. Квалифицирани работници. 2. Инженери. 3. Шофьори/Служители за ресторанти/хотели. 4. Здравни специалисти. 5. ИТ. 6. Търговски представители. 7. Мениджъри/директори. 8. Офис служители 9. Счетоводители и финансисти. ManpowerGroup попита 39 195 работодатели от 43 държави какви трудности изпитват при попълване на свободни позиции, какви умения не могат да намерят и какво правят, за да разрешат проблема с недостига на таланти.  Ирландия (18%), Великобритания (19%) и Нидерландия (24%) изпитват най-малко трудности да попълнят свободни позиции. Най-засегнатите пазари в Европа са Румъния с 81% - увеличение с 9 процентни пункта, и България – увеличение с 6 процентни пункта в сравнение с 2016 г. Той е изправен пред най-големия недостиг на таланти с пет от 10-те най-засегнати пазара според проучването – Япония, Тайван, Хонконг, Сингапур и Индия. В Япония броят на работодателите, които изпитват трудности да попълнят свободни позиции, продължава да расте и стига до 89% - най-високият процент, отчетен в цял свят. Аржентина изпитва най-голям недостиг на таланти в региона - 52%. В Бразилия 34% от работодателите отчитат трудности. Мексико е изправен пред най-голямото увеличение в степента на трудност - от 40% през 2016 г. до 50%. В сравнение с 2016 г. Бразилия, Колумбия и Аржентина показват най-голямо подобрение в борбата с недостига на таланти. Броят на работодателите в САЩ, които също са изправени пред недостиг на таланти, се е увеличил от 32% през 2015 г. до 46% през 2018 г. – малко над средното равнище в световен мащаб. Недостигът на таланти по света е стигнал най-високото си ниво през последните 12 години, отбелязва ManpowerGroup.", "date": "2018.07.04", "title": "\"Менпауър\": В България недостигът на кадри е най-големият от 2011 г. насам"}
{"url": "https://www.dnevnik.bg/biznes/companii/2018/07/04/3210907_nai-golemite_chastni_kompanii_ot_energiiniia_sektor/", "text": "Седемте най-големи частни компании от енергийния сектор обявиха с писмо до медиите подкрепа на Комисията за енергийно и водно регулиране (КЕВР) и нейния председател Иван Иванов,  чиято оставка се иска от БСП  заради  оставено без внимание искане  комисията да попречи на  сделката между ЧЕЗ и \"Инерком\" . От \"AES България\", асоциация \"Хидроенергия\", Българска фотоволтаична асоциация, \"EVN България\", ЕНЕРГО-ПРО, \"КонтурГлобал Марица-изток 3\" и \"ЧЕЗ груп България\" отбелязват, че комисията е независима, а членовете й са професионалисти. Компаниите посочват, че са против политическа намеса в приеманите решения. \"Вярваме, че независимостта и експертността на КЕВР следва да бъдат запазени като гаранция за регулиране на структуроопределящия енергиен отрасъл в съответствие с българското и европейското право\", се казва в позицията на компаниите. Частните инвеститори в енергетиката посочват, че в период на съществени промени в сектора, свързани с либерализация на електроенергийния пазар, очакват не дестабилизация и искания за оставки, а стабилна и независима Комисия за енергийно и водно регулиране, която полага усилия за защита интересите на българската енергетика и българската икономика. В писмото се отбелязва, че седемте компании представляват повече от половина инсталираните мощности, а за тях работят над 70% от ангажираните в енергетиката от частния сектор.  Вчера  в защита на КЕВР и неговия председател  се обявиха и четирите национално представителни работодателски съюза. \"Под ръководство на Иванов през последните 3 години КЕВР заслужи уважението на бизнеса като независим регулатор, който защитава интересите на всички потребители – и битови, и индустриални\", е позицията на работодателите.", "date": "2018.07.04", "title": "Най-големите частни компании от енергийния сектор обявиха подкрепа за енергийния регулатор"}
{"url": "https://www.dnevnik.bg/evropa/2018/07/04/3210901_orban_e_gotov_na_sdelka_za_migrantite_s_merkel_no_samo/", "text": "Унгарският премиер Виктор Орбан, един от най-яростните критици в ЕС на миграционната политика на германския канцлер Ангела Меркел, демонстрира желание за сътрудничество с нея по последния план за намаляване на притока на мигранти в Германия, предаде ДПА, цитирана от БТА. В интервю за германския в. \"Билд\", дадено преди посещението му в Берлин, Орбан заявява, че е \"отворен към разговори за двустранно споразумение за приемане обратно на мигранти, опитващи се да влязат в Германия, ако Меркел успее да постигне подобно споразумение с Виена\". \"Редът трябва да бъде - преговори между Германия и Австрия, след това преговори между Австрия и Унгария. И едва тогава, ако наистина има яснота за германската позиция, (може да има) преговори между Унгария и Германия\", подчерта Орбан. Той освен това изтъкна необходимостта да се засили защитата на външните граници на ЕС и да се създадат транзитни центрове за мигранти извън съюза. Орбан добави, че ще проведе разговори с Курц за следващите стъпки. Меркел  се споразумя  с вътрешния си министър Хорст Зеехофер, който настоява за по-твърди мерки срещу мигрантите, да бъдат създадени  затворени центрове за мигранти  покрай южната граница на Германия. Тази договорка трябва обаче да бъде одобрена и от левоцентристкия партньор на Меркел в управляващата коалиция - Германската социалдемократическа партия. Центровете би трябвало да послужат като средство за разубеждаване на мигрантите да пътуват из Европа. Австрия  вече изрази безпокойство  от тази мярка и каза, че тя може да доведе до струпване на мигранти на нейна територия. Орбан ще пътува за Германия по-късно днес, срещата му с Меркел е утре.", "date": "2018.07.04", "title": "Орбан е готов на сделка за мигрантите с Меркел, но само след като и Австрия се съгласи"}
{"url": "https://www.dnevnik.bg/sviat/2018/07/04/3210898_sin_na_lidera_na_isliamska_durjava_e_bil_ubit_v_siriia/", "text": "Син на лидера на джихадистката групировка \"Ислямска държава\" Абу Бакр ал Багдади е бил убит в Хомс в Централна Сирия, съобщи агенция, близка до групировката и цитирана от ДПА. \"Синът на халифа - Худайфах ал Бадри, е убит при операция срещу Нусайриях (дума, с която в ИД обикновено се наричат силите на сирийския режим, лоялни на президента Башар Асад) и срещу руснаците край топлоелектроцентралата в Хомс\", предаде агенция \"Нашир\". Агенцията е качила на сайта си и снимка на момче с пушка и във военна униформа, но не се дават подробности кога е бил убит синът на Ал Багдади. Според някои публикации той е бил убит от руски сили. През 2014 г. Ал Багдади обяви в голямата джамия \"Ан Нури\" в Мосул създаването на халифат, обхващащ обширни територии от Сирия и Ирак. Той смята себе си за пряк наследник на пророка Мохамед и претендира за титлата халиф - лидер на всички мюсюлмани. Миналия месец Ирак съобщи, че е убил най-малко 45 екстремисти от ИД при въздушен удар в сирийския град Хаджин. Изтребителите Ф-16 нанесли удара по време на среща на висши лидери на ИД на сирийска територия. Сред убитите тогава терористи бе назован и пратеникът на Абу Бакр ал Багдади на срещата, но не бяха дадени повече подробности.", "date": "2018.07.04", "title": "Син на лидера на \"Ислямска държава\" е бил убит в Сирия, съобщи ДПА"}
{"url": "https://www.dnevnik.bg/evropa/2018/07/04/3210909_predsedateliat_na_vurhovniia_sud_v_polsha_se_opulchi/", "text": "Антиправителствени демонстранти  отново се събраха  тази сутрин пред сградата на полския Върховен съд във Варшава, за да засвидетелстват подкрепата си за върховенството на закона и за  председателя на съда Малгожата Герсдорф , съобщиха световните агенции, цитирани от БТА. Вчера полският президент Анджей Дуда обяви, че съгласно закона, приет от управляващата партия \"Право и справедливост\", от днес председателят на съда излиза в пенсия. Герсдорф обаче днес дойде на работа. Преди да влезе в сградата на Върховния съд, тя благодари на събралото се множество, което скандираше \"Съдиите не могат да бъдат уволнявани\" и \"Конституция!\". Герсдорф припомни, че по конституция нейният мандат е от шест години и продължава до 2020 г. \"Присъствието ми тук не означава, че се ангажирам с политика. Правя всичко това, за да защитя правовата държава\", каза Герсдорф, цитирана от \"Франс прес\". \"Правя всичко това, за да покажа къде е границата между конституцията и нарушението на конституцията\", допълни тя и изрази надежда, че в Полша ще бъде възстановено върховенството на закона. Герсдорф заяви, че приетото законодателство е неконституционно и не може да бъде приложено. Негови критици са на мнение, че то е част от усилията на изпълнителната власт да поеме контрол върху съдебната система, предаде \"Ройтерс\". Какво предвижда реформата Реформата в полския Върховен съд предвижда съдиите на възраст над 65 години да се пенсионират, посочва \"Франс прес\". Мярката, която влезе в сила в полунощ, засяга 27 магистрати, включително председателя на съда Малгожата Герсдорф. Наред с това реформата дава възможност на съдиите да продължат да упражняват функциите си, ако желаят. Те трябва да изпратят молба до полския президент, придружена от медицинско свидетелство, че са в добро здраве. Президентът ще има възможност да се произнесе в срок до септември, без да е длъжен да аргументира решенията си. Шестнайсет от 27-те съдии вече депозираха такива молби и има опасност положението им да остане неясно няколко седмици. Макар да се отнасят критично към реформата, тези магистрати смятат за свой дълг да продължат да служат на страната, обясни вчера говорителят на Върховния съд Михал Ласковски. Останалите единадесет съдии не са поискали правомощията им да бъдат удължени, но някои от тях (като всеки взема решение лично) биха мигли да се позоват на статута си на несменяемост, вписан в конституцията, за да продължат да работят. Така във Върховния съд може да се стигне до неясна ситуация, сходна с тази в Конституционния съд преди време. Тогава различни състави на парламента (преди и след изборите от октомври 2015 г.) гласуваха влизащи в противоречие разпоредби и съдът в продължение на месеци се оказа с прекалено много съдии, чиито правомощия се оспорваха от всяка от страните. Случаят на председателя на Върховния съд е отделен, тъй като тя има шестгодишен мандат по конституция. Позовавайки се на това законово положение, Герсдорф отказва да се оттегли от поста си. Председателят на съда заяви, че ще окаже съпротива на опитите на правителството да бъде свалена от поста по силата на новите правила за пенсиониране и определя действията на кабинета като \"чистка\", отбелязва \"Асошиейтед прес\".", "date": "2018.07.04", "title": "Председателят на Върховния съд в Полша се опълчи на правителството, протестите не стихват"}
{"url": "https://www.dnevnik.bg/sport/2018/07/04/3210906_hari_kein_se_izravni_sus_stoichkov_v_klasaciia_ot/", "text": "Нападателят на английския национален отбор Хари Кейн се нареди до Христо Стоичков в класация, свързана със световните финали. Той стана първият играч след българина, вкарал три гола от дузпи на световно първенство. Кейн вече има общо шест попадения на турнира в Русия и е начело при голмайсторите. Той вкара две дузпи срещу Панама и  една срещу Колумбия . В историята само двама играчи имат повече голове от дузпи на едно първенство - португалецът Еузебио през 1966 г. и Роберт Рензенбринк за Холандия през 1978 г. са с по четири. По три гола имат холандецът Йохан Неескенс през 1974 г. и Стоичков от финалите в САЩ през 1994 г. Два пъти българският нападател е точен срещу Гърция за победата с 4:0 в груповата фаза и веднъж при поражението с 1:2 от Италия в полуфинала. Кейн вкара и при изпълнението на дузпите, след което Англия се класира за четвъртфиналите, но този удар не влиза в статистиката. Следващият  съперник на отбора ще е Швеция .", "date": "2018.07.04", "title": "Хари Кейн се изравни със Стоичков в класация за световните първенства"}
{"url": "https://www.dnevnik.bg/bulgaria/2018/07/04/3210918_turgovcite_na_goriva_i_predstaviteli_na_malki_turgovci/", "text": "Представители на малки търговци на горива излязоха на протест пред Министерския съвет по време на правителственото заседание, съобщава Би Ти Ви. Това е  втората им акция  в последните две седмици. Друга част от протестиращите блокираха преди обяд движението към ГКПП \"Капитан Андреево\" по магистрала \"Марица\", съобщава БНР. Протестиращите се обявиха против Закона за административното регулиране на икономическите дейности, свързани с нефт и нефтени продукти. В него се предвижда търговците на горива да заявяват големи суми под формата на банкови гаранции, както и да имат определен капитал, за да продължат да работят. Търговците настояват да не бъдат слагани под общ знаменател с големите вериги, защото така на пазара щели да останат само те, а цената на горивото ще скочи. Същевременно КНСБ разпространи позиция в подкрепа на подготвяния законопроект за горивата, който трябва да регулира търговията в сектора. От синдиката смятат, че при неговото гласуване трябва да бъдат отчетени интересите на всички страни - на малкия и средния бизнес, на индустрията и на българските данъкоплатци. Миналия месец вносителят на законопроекта Емил Димитров–Ревизоро от \"Обединени патриоти\" призова в интервю за Би Ти Ви  търговците да престанат да \"рекетират със стачки\" . Според него новите промени имат за цел да се пребори сивият сектор.", "date": "2018.07.04", "title": "Собственици на малки бензиностанции излязоха на протест"}
{"url": "https://www.dnevnik.bg/tehnologii/2018/07/04/3210911_rusiia_remontira_toaletna_za_nasa/", "text": "НАСА е поръчала на руската ракетно-космическа кооперация \"Енергия\" техническо обслужване и смяна на елементи на тоалетната, намираща се в американския отсек на Международната космическа станция (МКС). Това се разбира от годишния отчет на кооперацията. Инженерите на НАСА така и не успели сами да конструират космическата тоалетна и през 2007 г. я поръчват от Русия, като стойността ѝ е 19 млн. долара. \"Работата по този договор през годините е гарантирала ефективността на американския отсек на МКС и на цялата станция, както и бързото им реагиране при спешни случаи, съвместната работа на различни корпоративни единици и предприятия\", отбелязва \"Енергия\".", "date": "2018.07.04", "title": "Русия ремонтира тоалетна за НАСА на Международната космическа станция"}
{"url": "https://www.dnevnik.bg/razvlechenie/2018/07/04/3210706_tri_dni_djaz_shte_zvuchi_v_jujniia_park_na_sofiia_na_a/", "text": "Едни от най-добрите световни и български джазмени ще се изявят на тазгодишния A to JazZ Festival, съобщиха организаторите. На 6, 7 и 8 юли Южният парк в София ще бъде мястото, на което всички любители на джаза ще могат да слушат една от най-добрите селекции на изпълнители до момента.  ще бъде открита с дебют на най-новата българска банда, създадена преди няколко месеца - Soleil, начело с певицата Милена Цанова. След тях на сцената ще се качат Лили Илиева и квартет \"Минимум\", които ще представят първия си албум No Stars At All. Glo Bal Kan ще представят програма в етно джаз стил и ще изсвирят авторски пиеси с образци от автентичния български, балкански и световен фолклор. Проектът е създаден по идея на кавалджията Недялко Недялков. Вечерта в парка ще завърши с носителката на 5 награди \"Грами\" Lalah Hathaway. За българската публика тя ще представи новия си албум Honestly.  ще започне с Божидар Trombobby Василев, а веднага след него на сцената ще се изявят триото Dock In Absolute от Люксембург и литовският секстет Dainius Pulauskas. Акцентът на вечерта ще бъде сложен от джаз певицата Jazzmeia Horn и нюйоркския й квартет. Тя също ще представи новия си албум - A Social Call. публиката ще се срещне първо с българско-американската музикална група Тwo Cities One World, които ще представят авторска музика и песни с неравноделни ритми, но в модерна смесица от хип-хоп, джаз, соул и фюжън. Младежкият джаз оркестър JM Jazz World Orchestra ще засвири след това. Програмата ще продължи с Милица Гладнишка и Михаил Йосифов секстет, които ще представят музикалния спектакъл \"Да хвърлим операта в джаза\". Последният изпълнител на A to Jazz тази година, който ще закрие фестивалната програма, е певецът, спряган също и за съвременен виртуоз на Хамонд орган - Cory Henry & The Funk Apostles. Повече подробности за програмата на основната сцена може да прочетете  тук . С Havana джем сешъни ще продължават и трите фестивални вечери с начало 23.00 ч. в клуб Caché. И тази година организаторите правят музикалната работилница за деца A to JazZ KIDS. Образователната програма е начин за запознаване на най-малките с основните елементи на джаз музиката, представени чрез игри, приказки и истории. Програмата може да видите  тук . Най-новото въведение в програмата на фестивала е с името A to JazZ TALKS и е предвидено за професионални дискусии и уъркшопове на теми, свързани с развитието на джаза и импровизационната музика в Европа и света. Повече информация има  тук . Входът за всички събития е свободен, а фестивалът се провежда с подкрепата на Столичната община, Министерството на културата и фондация \"Америка за България\".", "date": "2018.07.04", "title": "Три дни джаз ще звучи в Южния парк на София на A to JazZ Festival"}
{"url": "https://www.dnevnik.bg/zdrave/2018/07/04/3210942_nai-goliamata_bolnica_v_plovdiv_moje_da_ostane_bez_tok/", "text": "Най-голямата болница в Пловдив може да остане без ток от 9 юли, след като търговец на свободния пазар е поискал от \"Електроразпределение Юг\" да изключи захранването на Университетската многопрофилна болница за активно лечение (УМБАЛ) - Пловдив, за натрупани задължения за електроенергия, съобщиха от електроразпределителното дружество. В съобщението се уточнява, че съгласно Закона за енергетика \"Електроразпределение Юг\" е задължена да изпълни заявката. Искането за спиране на тока на болницата е постъпило на 27 юни. Като причина са посочени неизплатени задължения за консумирано електричество на болницата към търговеца на електроенергия. Търговецът е декларирал, че УМБАЛ - Пловдив, е уведомена на 26.06.2018 г. за датата на преустановяването на захранването. От \"Електроразпределение Юг\" уточняват, че болничният комплекс получава енергията си от търговец на свободния пазар, като към тях болницата заплаща единствено цени за ползване на мрежовите услуги на дружеството. От Министерството на здравеопазването уточниха в писмо до медиите, че до спиране на тока няма да се стигне, тъй като на УМБАЛ-Пловдив АД е била изплатена изравнителна субсидия за вече извършени дейности за месеците април и май 2018 г. и авансова субсидия за спешна помощ за юни 2018 г. Ръководството на болницата е информирало, че е постигната договореност с фирмата, търговец на електроенергия, лечебното заведение да преведе част от дължимата сума след получаване на субсидията от Министерството на здравеопазването. Остатъкът от задължението на лечебното заведение към ЕВН ще бъде изплатен в края на месец юли – след като болницата получи средства от НЗОК по договор за извършените дейности.", "date": "2018.07.04", "title": "Най-голямата болница в Пловдив за малко да остане без ток за неплатени сметки"}
{"url": "https://www.dnevnik.bg/biznes/2018/07/04/3210936_junilivur_kupi_bulgarskite_sladoledi_deni/", "text": "Международната компания за храни \"Юниливър\" (Unilever) обяви, че e купила българския производител на сладоледи \"Дени\" (Denny Ice Cream). Основаната през 1993 г. от българските предприемачи Цветан Цветанов и Румен Данчев, Denny Ice Cream е един от основните местни производители на сладоледи с оборот от 6.2 млн. евро за 2017 г. и 100 служители. Компанията притежава една фабрика във Велико Търново и широка дистрибуторска мрежа.", "date": "2018.07.04", "title": "\"Юниливър\" купи българските сладоледи \"Дени\""}
{"url": "https://www.dnevnik.bg/photos/2018/07/04/3210848_fotogaleriia/", "text": "                        72-годишният Панайотис Пагонис (вляво) седи на палубата на риболовната си лодка \"Катерина\" в Северна Гърция и недоволства от поредния слаб улов. \"Всичко е отишло в ада\", казва той.", "date": "2018.07.04", "title": "Фотогалерия: Залезът на рибарството в Гърция"}
{"url": "https://www.dnevnik.bg/biznes/2018/07/04/3210951_pravitelstvoto_otpusna_dopulnitelni_576_mln_leva_za/", "text": "Правителството ще преведе по бюджета на Министерството на земеделието, храните и горите 5.76 млн. лева, с които да бъдат купени противоградови ракети. Сумата е одобрена заради усложнената метеорологична обстановка в страната. Изпълнителна агенция \"Борба с градушките\" извършва дейности по защита на земеделската продукция от градушки в областите Видин, Монтана, Враца, Плевен, Пазарджик, Пловдив, Стара Загора и Сливен на площ 17 милиона декара, се казва в съобщението на правителствената информационна служба. В началото на 2018 година агенцията има 3608 броя противоградови ракети, представляващи остатък от предходната 2017 г. Съгласно действащ договор през месец април 2018 г. са заявени и доставени за дозареждане 5000 броя ракети, като общата наличност към началото на активния сезон е 8608 броя. През месеците май и юни е извършена доставка на още 6000 ракети. От началото на активния сезон по градозащита за 2018 г. - 24.04.2018 г., до 22.06.2018 г. са обработени 1009 градоопасни облака и са изстреляни 9785 ракети. Към настоящия момент изпълнителната агенция разполага с 4823 броя ракети, се казва в съобщението.", "date": "2018.07.04", "title": "Правителството отпусна допълнителни 5.76 млн. лева за ракети срещу градушки"}
{"url": "https://www.dnevnik.bg/sviat/2018/07/04/3210937_germanskite_vlasti_izdirvat_v_bulgariia_dve_momcheta/", "text": "Германските власти издирват в България двама от най-малко осем тийнейджъри, заподозрени за групово изнасилване на 13-годишно момиче, с помощта на Интерпол, съобщиха агенция ДПА, цитирана от БТА, и онлайн изданието на сп. \"Шпигел\". Миналия месец  германската полиция обяви, че шест момчета са задържани , а двама се издирват по подозрение, че изнасилили момичето на 21 април в гориста местност в района на Фелберт, недалеч от град Вупертал. Според документ на министерството на вътрешните работи на провинция Северен Рейн-Вестфалия шестима от тийнейджърите вече са в полицейски арест, а за двама се предполага, че са заминали за България със семействата си. Заради възрастта на жертвата делото срещу тийнейджърите ще се гледа при закрити врата. Повечето от заподозрените учат в едно и също училище. Всички имат български паспорти и живеят от известно време във Фелберт. Жертвата е германска гражданка. Прокурорите не изхождат от предположението, че националността играе каквато и да било роля в престъплението. В онлайн системата на Интерпол към момента няма информация за български граждани (каквито са момчетата според полицията), издирвани от Германия с подобни обвинения. Българските власти са обещали пълно съдействие на германските си колеги и са уверили, че ще споделят всяка информация, пише \"Шпигел\".", "date": "2018.07.04", "title": "Германските власти издирват в България две момчета заради групово изнасилване"}
{"url": "https://www.dnevnik.bg/sviat/2018/07/04/3211000_italianskata_uikipediia_protestira_sreshtu_direktiva/", "text": "Италианската \"Уикипедия\" блокира потребителите си в знак на протест срещу  директива за авторското право , предаде \"Би Би Си\".  Въпреки че по-строгите правила са насочени към технологични гиганти като \"Гугъл\" и \"Фейсбук\", те биха могли да ограничат и най-базовата онлайн свобода, твърдят критици. Засегнати може да са дори и популярните интернет комикси, известни като \"миймове\". Днес  на всяка страница на италиански в \"Уикипедия\"  вместо очакваната информация се изписва съобщение за предстоящия вот в Европейския парламент на 5 юли, призовавайки италианската общност да ги подкрепи, а всички членове на парламента да гласуват против спорните чл. 11 и 13. \"Ако директивата бъде одобрена, може да стане невъзможно потребител да сподели статия в социалните мрежи или да я намери в търсачки. Самата \"Уикипедия\" може да затвори\", гласи съобщението. Италианските страници днес препращат и към  \"Спаси своя Интернет\" (\"Save Your Internet\") , където отново италианската общност на \"Уикипедия\" ги приканва да се свържат с различни членове на Европейския парламент чрез социалните мрежи. Статии на други езици не са блокирани, но на всяка страница читателите виждат банер с информация за вота,  петиция  и начин, по който да се свържат с депутати и представители на тяхната държава. Джими Уелс, основател на \"Уикипедия\", беше сред десетките водещи технологични фигури, които открито се противопоставят на предложеното ново законодателство.", "date": "2018.07.04", "title": "Италианската \"Уикипедия\" протестира срещу директива за авторското право"}
{"url": "https://www.dnevnik.bg/biznes/2018/07/04/3210949_kabinetut_reshi_da_ne_dava_durjavni_garancii_dogodina/", "text": "Министерският съвет реши през 2019 г. да не отпуска държавни заеми и да не издава държавни гаранции по инвестиционни проекти, съобщи правителствената пресслужба. Този ангажимент ще бъде записан в проекта на Закон за държавния бюджет на Република България за 2019 г. Това ще осигури последователност при прилагането на мерките за подобряване на бюджетната позиция на фона на продължаващата фискална консолидация и за спазване на фискалните цели, предвидени в Средносрочната бюджетна прогноза за 2019-2021 г., се казва в съобщението за правителственото решение. Този ангажимент не се отнася за проекти, за които е предвиден специален ред в закон или в нормативен акт на Министерския съвет, където са регламентирани особеностите за тяхната реализация независимо, че за финансирането им се планира ползването на заемен ресурс и/или издаването на държавна гаранция.", "date": "2018.07.04", "title": "Кабинетът реши да не дава държавни гаранции догодина"}
{"url": "https://www.dnevnik.bg/bulgaria/2018/07/04/3210948_parlamentut_othvurli_iskaneto_na_levicata_za/", "text": "Парламентът отхвърли на първо четене внесените от левицата промени в Наказателния кодекс, въвеждащи  по-сериозна наказателна отговорност за реекспорт на лекарства . Измененията, които според социалистите ще подпомогнат борбата с контрабандата на лекарства, бяха подкрепени от 63 депутати, 39 бяха \"против\" и 53 се въздържаха. От БСП предлагаха като престъпление според Наказателния кодекс да се включи нерегламентирано пренасяне през граница на лекарствени продукти в особено големи размери. Измененията предвиждаха да се криминализират производството, вносът, износът, съхраняването, търговията на едро или дребно с лекарствените продукти в хуманната медицина, когато тези дейности се извършват в нарушение на закона. Предложената санкция беше до шест години лишаване на свобода. \"Само наказателната отговорност, предвидена сега, не е достатъчна. При действащата сега законова уредба контрабандата на лекарства е само митническо нарушение, а ние предлагаме да бъде и престъпление в случаите, когато е в големи размери\", заяви от парламентарната трибуна зам.-председателят на групата на левицата Драгомир Стойнев. От ГЕРБ коментираха, че кражбата на лекарства се наказва по други параграфи. С този текст при всяка продажба на лекарства без рецепта ще вкарвате аптекарите до шест години в затвора, коментира Димитър Лазаров от ГЕРБ.", "date": "2018.07.04", "title": "Парламентът отхвърли искането на левицата за по-сериозни санкции при контрабанда на лекарства"}
{"url": "https://www.dnevnik.bg/bulgaria/2018/07/04/3210960_pravitelstvoto_otpusna_bezvuzmezdno_104_mln_lv_na_bdj/", "text": "Правителството одобри отпускането на допълнителни 104 млн. лв. на \"Холдинг БДЖ\" ЕАД. На днешното си заседание министрите решиха да предоставят сумата безвъзмездно, като тя трябва да бъде възстановена до 28 декември 2020 г. С парите трябва да се погасят задълженията на холдинга по Втория облигационен заем, сключен през 2007 г. В началото на седмицата от БДЖ съобщиха, че са  постигнали договорка за подписване на споразумение с банките кредитори  на дружеството. Именно към кредиторите трябва да отидат отпуснатите от правителството пари. По този начин се спира и продажбата на активи на компанията. Преди месец се разбра, че  частен съдебен изпълнител продава половината сграда, в която се намира централата на БДЖ  в центъра на София, на ул. \"Иван Вазов\" 3. Веднага след това Министерският съвет одобри допълнително безвъзмездно финансиране за холдинга в размер на 20 млн. лв. - толкова е сумата, запорирана от съда в сметките на \"БДЖ Пътнически превози\" по искане на международните кредитори.", "date": "2018.07.04", "title": "Правителството отпусна безвъзмездно 104 млн. лв. на БДЖ"}
{"url": "https://www.dnevnik.bg/bulgaria/2018/07/04/3210964_kabinetut_odobri_dopulnitelni_45_mln_lv_za/", "text": "Кабинетът одобри допълнителни разходи в размер на 4.5 млн. лв. по бюджета на Министерството на земеделието, храните и горите за изпълнението на неотложни мерки за  предотвратяване появата на африканска чума по свинете , съобщава пресслужбата на Министерския съвет. Заради усложнената обстановка на територията на цяла Европа министерството е подготвило неотложните мерки. Те включват засилване на граничния контрол при движението на живи животни и контрол върху личния багаж на пътниците, пристигащи на територията на страната. Засилени мерки има и при нивата за биосигурност в свиневъдните обекти, редуциране плътността на популацията от дива свиня и организиране и провеждане на лабораторен контрол. Африканската чума по свинете е силно заразно вирусно заболяване по домашните и дивите свине. То се предава директно - чрез контакт между болни и здрави животни, индиректно - чрез контакт със замърсени с вируса материали и повърхности, чрез поглъщане на заразени фуражи и основно чрез хранене с отпадъци, съдържащи заразено свинско месо или месни продукти. Заразата се характеризира с висока смъртност при домашните и дивите свине, като липсват лечение и ваксина. Веднъж проникнала в дадена държава, болестта оказва значително негативно въздействие върху търговията, свиневъдството и ловното стопанство. Изкореняването й е изключително трудно и при дивите свине може да отнеме години, поради което превантивните дейности и готовността за ранно откриване и предприемане на спешни мерки са най-ефикасната мярка за борба със заболяването. При липсата на ваксини или лечение на заболелите животни единственият начин да се контролира заболяването в засегнатите територии е тотално унищожаване на заразените и контактните животни и прилагането на строги мерки за ограничаване на придвижването на свине или продукти, добити от тях.", "date": "2018.07.04", "title": "Кабинетът одобри допълнителни 4.5 млн. лв. за предотвратяване на африканската чума по свинете"}
{"url": "https://www.dnevnik.bg/citat_na_deniia/2018/07/04/3210944_citat_na_denia_s_podpisa_na_peevski_mediiniiat_zakon_e/", "text": "С тези думи зам.-председателят на парламентарната група на \"БСП за България\" Антон Кутев представи аргументите си против засягащия медиите законопроект на депутата от ДПС Делян Пеевски. Социалистът бе единственият, който се изказа против законодателната инициатива на Пеевски в пленарната зала. Законопроектът бе  приет на първо четене днес  с гласовете на депутати от ГЕРБ, ДПС и \"Обединени патриоти\".", "date": "2018.07.04", "title": "Цитат на деня: С подписа на Пеевски медийният закон е изнасилване на общественото мнение"}
{"url": "https://www.dnevnik.bg/bulgaria/2018/07/04/3210965_sudut_otnovo_otloji_deloto_sreshtu_generalniia/", "text": "Софийският градски съд (СГС) отложи делото за шофиране след употреба на алкохол срещу генералния директор на БНТ Константин Каменаров заради приемането му в кардиологичното отделение на правителствената болница \"Лозенец\". Вчера следобед в деловодството на съда е постъпила молба за отлагане на делото заради внезапно възникнали здравословни проблеми на подсъдимия, който обаче желае да присъства в залата по време на процеса срещу него. Съдебният състав прие, че не следва да се дава ход на делото, и го отложи за 5 октомври 2018 г. Председателят на състава - съдия Атанас Атанасов, изиска от болницата да представи всички документи, изследвания и процедури, които са направени на Каменаров. Предишното заседание по делото - на 11 май, беше отложено отново поради отсъствието на Каменаров от страната. Тогава той беше в чужбина заради провеждания по онова време музикален конкурс \"Евровизия\". Освен това тогава той поиска от съда делото да бъде отложено за след края на юли, защото имал да урежда правата на националната телевизия за излъчване на световното първенство. Макар към онова време те е трябвало да бъдат вече уредени. В края на миналата година Софийският районен съд наложи на Каменаров условно наказание от една година и три месеца и глоба от 600 лв., както и отнемане на шофьорската книжка за година и половина. За да постанови тази присъда, първата съдебна инстанция призна генералния директор на БНТ за виновен по чл. 343б, ал. 1 от Наказателния кодекс, т.е., че е шофирал с 1.6 промила алкохол в кръвта, установено с кръвна проба. А той обжалва съдебния акт пред СГС. Ако втората инстанция потвърди присъдата, т.е. също приеме Каменаров за виновен - дори и да измени вида и размера на наказанието, делото няма да стигне до Върховния касационен съд (ВКС). Ако обаче градският съд признае Каменаров за невиновен, прокуратурата ще има право да протестира съдебния акт пред върховната инстанция. Според Закона за радиото и телевизията членове на управата на БНТ и БНР, какъвто е и генералният директор, не могат да бъдат осъждани на \"лишаване от свобода\" за умишлени престъпления от общ характер. Taĸa, aĸo присъдата на Каменаров влезе окончателно в сила - при потвърждаване от СГС, той ще попадне в хипотезата на несъвместимост и ще трябва да напусне поста. В случая не е от значение дали наложеното от съда наказание \"лишаване от свобода\" ще бъде условно или ефективно. Ако обаче бъде наказан с пробация или глоба, той ще може да запази поста си.  Той пледира, че е невинен, и иска да бъде оправдан. Това не е първото нарушение на правилата за движение по пътищата, се разбира още от първоинстанционното решение, където обаче не са посочени какви са били предишните нарушения. \"Причината, поради която е предприел управление на МПС, не изключва ангажирането на отговорността му – ако свидетелката К. е била в толкова влошено здравословно състояние, е могло - и е следвало, да бъде повикан екип на спешна помощ, ако ли не, то е било възможно ползване на таксиметрови услуги, респ. тези на компания от типа на \"Дринк енд Д.\", чиито служители да управляват автомобила на подсъдимия вместо него, както впрочем е постъпил сред извършване на деянието\", се казва в мотивите на съдия Марина Манолова от СРС. Пред \"Дневник\" Каменаров отказа всякакъв коментар по случая.", "date": "2018.07.04", "title": "Съдът отново отложи делото срещу генералния директор на БНТ, този път заради болест"}
{"url": "https://www.dnevnik.bg/bulgaria/2018/07/04/3210974_imitirashtite_mlechni_produkti_veche_shte_se_prodavat/", "text": "Министерският съвет прие промени в Наредбата за специфичните изисквания към млечните продукти, съобщава правителствената информационна служба.  Въвеждат се  допълнителни изисквания  както по отношение условията и начините на предлагане на \"имитиращите продукти\", така и за предоставяне на повече информация относно техните характеристики.  Имитиращите продукти, съдържащи в състава си мляко, ще бъдат предлагани в обектите за търговия с храни само предварително опаковани, на отделни щандове или обособени за целта места, отделени по подходящ начин или различни от тези, на които се предлагат млечните продукти. Отделните щандове или обособените за целта места трябва да са ясно обозначени с надписа \"Имитиращи продукти\".  Министерството на земеделието предвижда редица инициативи и мерки, които целят да се засилят търсенето на пазара и потребителският интерес към различните видове млечни продукти.", "date": "2018.07.04", "title": "Имитиращите млечни продукти ще се продават предварително опаковани и на отделни щандове"}
{"url": "https://www.dnevnik.bg/politika/2018/07/04/3210977_demokratichna_bulgariia_opredeli_evropredsedatelstvoto/", "text": "Министър-председателят Бойко Борисов вчера пред празната зала на Европейския парламент заяви, че българското европредседателство е успешно. Това е интересно твърдение, защото не знам какво трябва да се случи, за да му се даде оценка \"неуспешно\", но според Борисов то е успешно, защото по време на тези 6 месеца нито една кола не е загаснала. Това каза Атанас Атанасов от \"Демократична България\" на пресконференция на тема \"Българското европредседателство - медийна пушилка и личен пиар на премиера\". \"Това е типична оценка на човек, който работи в охранителния бизнес. За охранителите е много важен общественият ред по време на събитията\", каза Атанасов. Той напомни, че вчера от обединението \"Демократична България\"    оповестиха документи , според които България може да загуби около 1 млрд. лева по оперативна програма \"Транспорт и транспортна инфраструктура\". \"По време на европредседателството Борисов вадеше едни карти, посочваше откъде какви маршрути ще минат - жп линии, магистрали. А готовите пари, които трябва да бъдат усвоени за жп отсечката Елин Пелин - Костенец, няма да бъдат усвоени, защото България не е готова с процедурите\", отбеляза Атанасов. По думите му е създадена организация за пренасочване на парите към Видинско, но правителството отказвало да го направи, защото саботирало развитието на Северозападния България. \"Очевидно е шикалкаването ни по темата за Банковия съюз. Повече от ясно е, че това е поставено само на нас задължително, но недостатъчно условие за влизането ни и в ЕРМ2 (Европейския валутен механизъм). Можем сами да си отговорим на въпроса защо сме третирани по този начин. Защото никой не ни вярва, че надзираваме добре банките си. В прав текст ни се казва, че надзора е пробит и БНБ е зависима от властта. Обаче се правим на неразбрали. За наше добро е тази зависимост да се разкъса, а това ще стане най лесно чрез сътрудничество с Банковия съюз\", коментира Владислав Панев от \"Зелените\". Председателят на \"Да, България\" Христо Иванов заяви, че от \"Демократична България\" подкрепят приоритета за присъединяване на Западните Балкани към ЕС, както и усилията на правителството за намиране на решение с проблемите около Македония. Според Иванов България се намира в преломен момент на ЕС. \"Има ли в България гарант за нейното европейско развитие. Отговорът е \"не\", защото България няма политика за излизане от състоянието на енергийна колония на Кремъл. България няма и политика за излизане от състоянието на корупцията, което е заразило и банковата система и заради което виждаме недоверието на нашите европейски партньори\", заяви той.", "date": "2018.07.04", "title": "\"Демократична България\" определи европредседателството като \"личен пиар\" на премиера"}
{"url": "https://www.dnevnik.bg/biznes/2018/07/04/3210986_alpiisko-zapadno_balkanski_jelezoputen_tovaren_koridor/", "text": "Правителството одобри меморандум за създаването на изпълнителен съвет за железопътен товарен коридор \"Алпийско-западнобалкански\", съобщиха от пресслужбата на кабинета. Коридорът е част от създадената през 2010 г. европейска железопътна мрежа за конкурентоспособни товарни превози, в която попадат общо девет жп направления. Новосъздаденият коридор, който преминава през Австрия, Словения, Хърватия, Сърбия и България, има за цел да подобри свързаността и стокообмена със страните от Западните Балкани. През март 2018 г. Европейската комисия взе решение за създаване на коридора, а съгласно законодателството на съюза той следва да започне да функционира в рамките на две години. Меморандумът регламентира създаването на изпълнителен съвет, който да управлява и да следи изпълнението на заложените цели, свързани със засилване на търговските връзки по това направление.", "date": "2018.07.04", "title": "\"Алпийско-западнобалкански\" железопътен товарен коридор ще свърже Австрия и България"}
{"url": "https://www.dnevnik.bg/politika/2018/07/04/3211001_spored_bsp_ima_neshto_neredno_i_pritesnitelno_v/", "text": "В понеделник парламентарната група на \"БСП за България\" е поискала от министъра на транспорта Ивайло Московски решението на Министерския съвет във връзка със започването на процедурата за концесията на летище \"София\". \"Поискахме анализите на Световната банка и Европейската банка за развитие и цялата документация, на чиято база е взето то\", каза зам.-председателят на групата Георги Свиленски пред журналисти в парламента, цитиран от пресцентъра на партията. Той обяви, че днес е получен отговорът на министъра на транспорта, който в две страници обяснява, че документацията по концесията може да се види на сайта на ЕК, а докладите на двете банки не могат да ни бъдат предоставени. Свиленски обяви, че министър Московски дори е пуснал питане до тях - дали анализите могат да бъдат предоставени до трети лица. \"Кой управлява България - правителството или Световната и Европейската банка? Как може доклади, които трябва да бъдат публични, да са тайна. Фактът, че документите за концесията на летище София се крият, показва, че има нещо нередно и притеснително\", заяви Георги Свиленски. ", "date": "2018.07.04", "title": "Според БСП има нещо нередно и притеснително в концесията на летище \"София\""}
{"url": "https://www.dnevnik.bg/evropa/2018/07/04/3210988_polskiiat_premier_zashtiti_pravoto_na_stranata_da/", "text": "Всяка страна има право да гради своя собствена съдебна система, каза днес полският премиер Матеуш Моравецки на пленарно заседание на Европейския парламент в Страсбург, съобщиха ДПА и \"Ройтерс\", цитирани от БТА. Той говори пред евродепутатите ден след като неговото правителство обяви, че започва да прилага  новия закон , който изисква съдиите от Върховния съд, навършили 65 г., да се пенсионират. Това засяга около една трета от състава на съда и стана причина за  масови антиправителствени протести  в страната в защита на конституцията, независимостта на съда и върховенството на закона.  Новото полско законодателство  е обект на остри критики от ЕС и неговите институции. \"Зачитането на националната идентичност е част от доверието, което трябва да бъде изградено в ЕС. Всяка страна има право да създаде своя правна система в съответствие със собствените си традиции\", каза Моравецки. Премиерът припомни девиза на ЕС - \"единство в многообразието\", и добави, че той не трябва да бъде празен лозунг. \"Националните парламенти са гласът на суверена и кръвоносната система на демокрацията\", посочи Моравецки и отбеляза, че в Полша има \"дълбоко вкоренен парламентаризъм и върховенство на закона\". Според него ЕС през последните години неведнъж се сблъсква с кризи. \"За да върви напред европейският проект, трябва да се укрепва неговата демократична легитимност\", посочи той, цитиран от ТАСС, като поясни, че европейските ръководители трябва да слушат волята на своите народи. Реформирайки съдебната система на своята страна въпреки многобройните протести на ЕС, полското правителство отговори на очакванията на своето общество, каза той. Моравецки говори и за газопровода \"Северен поток 2\", като изрази мнение, че изграждането му ще даде на Русия възможност да влияе върху европейската политика. Според него този газопровод \"не е икономически, а политически проект\", който \"води към дестабилизация и дава на Русия инструмент да влияе не само върху европейската икономика, но и политика\".", "date": "2018.07.04", "title": "Полският премиер защити правото на страната да гради своя собствена съдебна система"}
{"url": "https://www.dnevnik.bg/sviat/2018/07/04/3210695_kitai_pritiska_es_za_antiamerikanski_sujuz_v/", "text": "Китай оказва натиск върху ЕС за остро съвместно изявление срещу търговските политики на американския президент Доналд Тръмп по-късно този месец, съобщават за агенция \"Ройтерс\" европейски представители. Пекин обаче среща отпор в усилията си на фона на предстоящи срещи на върха  със страните от Централна и Източна Европа  и с европейското ръководство, а и на разговори с германския канцлер Ангела Меркел в близките дни. Според \"Ройтерс\" по време на разговори в Брюксел, Берлин и Пекин вицепремиерът, отговарящ за икономиката, Ли Хъ и първият дипломат на Китай Уан И предложили съюз между двете икономически сили в замяна на по-голямо отваряне на китайския пазар в знак на добра воля. В частни разговори Лю е изтъквал, че Китай е готов за пръв път да обяви кои сектори от икономиката му може да се отворят за европейски инвеститори по-късно този месец. пише агенцията. Какво иска Китай Едно от исканията на Китай в замяна на това е за общи действия срещу САЩ в Световната търговска организация, но според петима представители и дипломати от ЕС тази идея е отхвърлена. Очаква се срещата на върха на 16 и 17 юли, на която от китайска страна ще присъстват президентът Си Цзинпин и  премиерът Ли Къцян , да не доведе до острото комюнике,  което би очаквал Пекин , а по-скоро да се изтъква желанието за съвместна работа по модернизация на СТО. Същевременно всякакво комюнике би било напредък, след като последните 2 срещи завършиха без комюнике заради спорове за търговията и териториални спорове в Южнокитайско море. Китайските държавни медии междувременно лансират посланието, че ЕС е на страната на Пекин, а това поставя блока в деликатно положение, отбелязват европейски представители, според които Китай иска \"ЕС да застане с Пекин срещу Вашингтон, да вземе страна\", но това няма да се случи. Въпреки митата, които Тръмп налага на износа на метали от Европа, и  заплахите за автомобилната индустрия  Брюксел споделя опасенията на Вашингтон, че китайските пазари остават затворени за чужди инвеститори, а Пекин манипулира търговията, за да владее световните пазари. \"Съгласни сме с почти всички оплаквания на САЩ срещу Китай, не сме съгласни обаче с начина, по който САЩ подхождат към въпроса\", казва друг дипломат. Притеснения Все пак китайското предложение е поразително предвид близките връзки между САЩ и Европа в икономиката и сигурността. То обаче разкрива както притесненията в Пекин  от търговска война с Вашингтон , така и по-смелия подход на Китай в заявките му за лидерство на фона на разделенията между САЩ и партньорите му - Европа, Япония и Канада - по въпросите на търговията, климатичните промени и външната политика. За Китай източник на  безпокойство  са и плановете на ЕС за по-сериозен контрол на инвестициите на Стария континент и решенията на регулаторите в САЩ да блокират опити за придобивания в САЩ. Междувременно се забавя и износът от Китай към САЩ - по официални данни през юни той е нараснал едва с 3.8 процента на годишна база - 23.8 процентни пункта по-малко от същия месец миналата година. За първото полугодие на 2018 г. също се отчита рязко забавяне - 5.4% ръст на износа в сравнение с предходния период на 2017-а, което е 19.3 процентни пункта по-малко. \"Тръмп раздели Запада и Китай се опитва да извлече ползи от това. Никога не се е чувствал комфортно от това, че Западът е един блок\", казва европейски представител, свързан с дипломацията между ЕС и Китай. Според него Пекин смята, че може поне да опита да отдели ЕС в области като търговията и човешките права. Според друг дипломатически представител срещата на лидерите на Г-7 миналия месец е била подарък за Пекин, защото е показала, че Европа губи дългогодишен съюзник, поне що се отнася до търговията. \"Пускат ни на перона едва когато влакът е потеглил\" Същевременно според доклад на консултантската компания Rhodium Group от април китайските ограничения в чуждите инвестиции са по-големи от тези в ЕС във всеки сектор освен недвижимите имоти. Много от  придобиванията на европейски компании  от китайски не биха били възможни в обратната посока. Макар Китай да обещава отваряне, европейски представители очакват, че всички подобни ходове ще съдържат повече символика, отколкото в съдържание. Дори решението от май за намаляване на митата върху вносните автомобили ще е от малко значение предвид колко малък дял заема вносът им на местния пазар, а и предвид планирания бърз преход към електромобили в Китай. \"Пускат ни на перона едва когато влакът е потеглил\", казва европейски бизнес ръководител, базиран в Пекин.", "date": "2018.07.04", "title": "Китай притиска ЕС за антиамерикански съюз в търговията"}
{"url": "https://www.dnevnik.bg/sviat/2018/07/04/3210987_blokiranite_v_peshtera_v_tailand_momcheta_uchat/", "text": "Спасителни екипи започнаха спешен курс по плуване и гмуркане за 12-те момчета и техния футболен треньор, които са блокирани от 11 дни в пещера в Северен Тайланд, за да ги подготвят за операция по извеждането им, предадоха Ройтерс и ДПА.  Командирът на  издирвателния и спасителен екип  Наронгсак Осотханакорн каза пред журналисти, че в момента децата се учат да използват маски и да дишат под вода. За момента равнището на водата, затворила обратния път на момчетата в резултат на обилните дъждове и образувала подземно езеро, е твърде високо и се изчаква то да спадне, за да се предприеме спасителна акция.  Засега децата и треньорът им са добре, доставена са им храна и термозавивки.  Все още обаче не е ясно кога момчетата - на възраст между 11 и 16 г., и 25-годишният им треньор ще могат да бъдат изведени от наводнената пещера и как ще стане това. Според ДПА има две възможни опции. Експерти гмуркачи могат да ги изведат един по един през главния вход на пещерата, по който те са влезли. Но може да бъде пробит и отвор нагоре към повърхността, през който да бъдат изтеглени. Според губернатора на провинцията първият вариант е за предпочитане, но за целта трябва да продължи източването на водата от пещерата.  Междувременно случаят с откриването на момчетата под земята и организацията на спасителната акция така завладяха вниманието на медиите и широката общественост не само в Тайланд, че властите на страната вече обмислят да превърнат дългата 10 км пещера в туристическа атракция. Това заяви отговорникът за туризма в провинция Чианг Раи пред вестник \"Банкок пост\". Местната туристическа агенция ще работи заедно с частния сектор, за да се състави подземен маршрут и той да се популяризира както сред местни, така и сред чужди туристи след приключване на спасителната акция.  Пещерата с дългото название Там Луанг-Кхун Нам Нанг Нон се намира на около 1000 км северно от столицата Банкок, близо до границата с Мианма, и засега е слабо известна и неизследвана поради трудния планински терен. / БТА", "date": "2018.07.04", "title": "Блокираните в пещера в Тайланд момчета учат гмуркане, за да бъдат спасени"}
{"url": "https://www.dnevnik.bg/bulgaria/2018/07/04/3210994_pravitelstvoto_odobri_promenite_za_pochasovo/", "text": "Правителството одобри днес промените в Наредбата за почивките и отпуските, с които се регламентира, че обезщетенията за болест и временна нетрудоспособност вече няма да се изчисляват по дни, а по часове. \"Измененията целят преодоляване на констатираните при прилагането на наредбата проблеми. С тях ще се гарантират правата на работниците и служителите и на работодателите при сумирано изчисляване на работното време, като се въвежда еднакъв подход в трудовото и осигурителното законодателство при отчитане на отпуска за временна неработоспособност, бременност, раждане и осиновяване. Постига се в максимална степен справедливост при заплащането в съответствие с реално положения труд\", се отбелязва в съобщението на правителствената информационна служба. Преди дни Националният съвет за тристранно сътрудничество  обсъди промените в наредбата , а тези изменения предизвикаха дискусии и притеснения, съобщи БТА. Разминаването между синдикати и работодатели идва от опасения и на двете страни от злоупотреби. Синдикатите смятат, че ако например при сумарно работно време и смяна от 12 часа служителят излезе в болничен, фирмата ще му плати обезщетение само за 8 часа. Работодателите пък се страхуват, че ако работникът си вземе болнични по време на почивни дни, ще трябва да плащат обезщетения и за тях. С приетите днес промени в наредбата се регламентира и ползването на 365 дни отпуск при осиновяване на дете до 5-годишна възраст. Новият вид отпуск беше въведен с изменения в Кодекса на труда,  които влизат в сила на 1 юли тази година . Промените в наредбата описват подробно условията за ползване на отпуск и необходимите документи. Както и на допълнителния отпуск при отглеждане на дете до 2-годишна възраст, ако след изтичане на отпуска в размер на 365 дни детето не е навършило 2-годишна възраст.", "date": "2018.07.04", "title": "Правителството одобри промените за почасово изчисляване и заплащане на болничните"}
{"url": "https://www.dnevnik.bg/skorost/2018/07/04/3210999_pravitelstvoto_odobri_podpisvaneto_na_sporazumenie_s/", "text": "Правителството одобри на днешното си заседание рамково споразумение, което да се подпише между Министерството на регионалното развитие и благоустройството и китайска компания с интерес към инвестиции в пътни инфраструктурни обекти в България, съобщиха от пресслужбата на кабинета. Като аргумент се посочва, че това е вариант за създаване на работещи механизми за изпълнение на пътни проекти, които са без осигурен национален ресурс. В съобщението се обяснява, че има засилен интерес от китайски строителни компании за участието им чрез публично-частно партньорство или концесия в изграждането на големи пътни инфраструктурни проекти в България. Имало дори отправени официални писма за намерения или проекти на рамкови споразумения. Компаниите се интересували от включване в изграждането на автомагистралите  Велико Търново - Русе ,  Видин - Ботевград , \"Черно море\",  тунела под Шипка  и други. Министерството на регионалното развитие и благоустройството помагало с информация за законодателната рамка, проектна готовност, индикативна стойност, техническите характеристики, трафика, товарния поток, анализ на разходите и ползите, разчети за възвръщаемост на инвестицията и др.", "date": "2018.07.04", "title": "Правителството одобри подписването на споразумение с китайски инвеститор за пътни проекти в България"}
{"url": "https://www.dnevnik.bg/sport/2018/07/04/3210971_selekcionerut_na_kolumbiia_obvini_anglichanite_v/", "text": "Селекционерът на Колумбия Хосе Пекерман остана недоволен от честите спирания на играта при  драматичната загуба след дузпи от Англия . Според него класирането на южноамериканците за четвъртфиналите на мондиала в Русия е било възпрепятствано от отсъжданията на съдията и поведението на английските футболисти. Пекерман смята, че  възпитаниците на Гарет Саутгейт  са повлияли върху темпото на игра с честите си искания за несъществуващи нарушения срещу тях. Съдията Марк Гайгер отсъди общо 36 фаула, като 23 от тях бяха извършени от колумбийците. \"Трябва да направим нещо, за да предпазим футбола от увеличаването на тези ситуации. Неприятно е да играеш такъв мач при подобни отсъждания на съдията. Няма как да се случи, когато има твърде много нарушения, и трябва да намерим начин да го избегнем\", каза Пекерман след драматичната загуба. Срещата между двата отбора предложи повече битка, като реферът Гайгер даде осем жълти картона. Англия поведе в 57-ата минута с гол от дузпа на Хари Кейн, като след него напрегнатите моменти между двата отбора и накъсванията на играта взеха превес. Колумбийците съумяха да изравнят в добавеното време, но загубиха с 3:4 след изпълнение на дузпи. \"Трудно беше да влезем в ритъм. Имаше много бързина в действията ни, но след като топката се озовеше в наказателното поле, играчите ми не бяха хладнокръвни. Те бяха малко уплашени и не използвахме играта си, за да създадем опасности\", каза още Пекерман.", "date": "2018.07.04", "title": "Селекционерът на Колумбия обвини англичаните в искания за несъществуващи нарушения"}
{"url": "https://www.dnevnik.bg/zelen/2018/07/04/3211012_nezakonnata_sech_skoro_moje_da_nadhvurli_legalnata/", "text": "Бракониерската сеч в България не само не намалява, а има тенденция на повишение през последните няколко години. Ако не се предприемат по-крайни мерки от страна на държавата, незаконната дървесина скоро ще надвиши с повече от половината законно добитата. Това показват данните и анализът от последния доклад по темата на природозащитната организация WWF, който обхваща периода 2013-2017 г. В представянето на доклада се включиха експерти на Асоциацията на парковете в България,  фондация \"Биоразнообразие\" и Българското дружество за защита на птиците. Чрез незаконен добив на дървесина сивият сектор в горското стопанство генерира скрити приходи, равняващи се на , сочат изчисленията в доклада. \"Това са огромни загуби за държавата, които, ако излязат на светло, могат да се вложат в ефективни мерки за решаване на проблема\", коментира Нели Дончева пред \"Дневник\". От организацията поставят под въпрос ефективността на мерките, които държавата предприема за овладяване на проблема в последните години, и призовават за по-краен и категоричен подход. Според тях една от основните посоки трябва да е стимулиране, по-високо заплащане и защита на горските служители и инспектори.  Годишният обем на незаконната сеч се равнява на  и в момента надвишава . Злоупотребите в горите продължават. Бракониерските схеми са различни: от маркиране на дърветата за сеч до продажбата и извозването на добития дървен материал.  Бедността като основен фактор  Основен фактор за незаконния дърводобив са високите нива на бедността, която се е покачила с 9% през последните години - 700 домакинства са под прага на бедността в България, подчерта Тома Белев от Асоциацията на парковете в България, който представи част от анализа. \"Дори и 10% от тези хора да крадат – от крайна нужда и липса на алтернатива, това прави големи количества незаконна сеч, а срещу нея стоят едва 370 души, които пазят горите, това е крайно недостатъчно и неефективно\", коментира Белев.  По думите му проблем е как стига дървесината до клиентите. Една от причините е, че парите, отделени от бюджета за Изпълнителната агенция по горите, са намалени за този период с 30%, за същото време се увеличава и бедността на населението. Има и 15% увеличение на средния разход на дървата, които се плащат. Броят на горските инспектори е намалял с 10%, а сред обясненията за тази тенденция са липсата на стимули, мотивация, ниски заплати и рисковете за сигурността на служителите. Фиктивността на административно наказателни производства, несъбирането на наложените глоби и санкции също спомагат нелегалния дърводобив - само 15% са събраните глоби за периода. Природозащитниците отбелязаха като критика, че медиите нямат рубрики специално за теми свързани с горите, а в същото време 40% от територията на страната ни представлява гори. Природозащитниците искат промени в три посоки - организация, законова рамка и човешки ресурс. Добромир Добринов от WWF представи препоръките на експертите от организация за спешно справяне с проблема.  Хората в сектора са важни Държавата е направила много стъпки в посока защита на горите през последните години, но фактът, че негативната тенденция продължава, показва, че те не дават резултати, каза Добринов. Представители на агенцията, които присъстваха на събитието, не успяха да дадат обяснение защо се случва това. \"За изминалите пет години бяха предприети редица мерки - нормативни, технологични и технически за спиране на незаконния добив, но вниманието към ключовия фактор - хората, които прилагат мерките, не беше достатъчно,\" коментира Нели Дончева. Според нея трябва да се насочат усилия именно към хората в сектора и да се помисли за тяхната защита, за компенсации за тежкия труд, който извършват, за липсата на материален ресурс за тяхната работа. \"Не е редно горските да нямат средства за бензин за охраната на горите, а да опазват ресурс за милиони\", коментира експертът.  Природозащитниците смятат за съществено и обществото да се информира регулярно за действията, които държавата предприема, Изпълнителната агенция по горите да изготвя ежегоден доклад за състоянието на горите, който да се публикува, както и да се отчита за свършената работа. Министерството на земеделието също трябва да дава отчет за обемите на облата дървесина.  Екоорганизациите за пореден път настояват Изпълнителна агенция по горите да излезе от под шапката на Министерството на земеделието, храните и горите, за да оказва независим и ефективен контрол. По-високи заплати и повишаване на квалификацията на горските инспектори ще помогнат, смятат от WWF. Електронните търгове, които се въвеждат като практика от няколко години, трябва да бъдат наложени като единственият възможен вариант. Сред мерките, които според тях ще бъдат от полза, са финансирането на сектора, стимулирането на сертификацията на горите. Законодателството за горите трябва да определя какви ще са практиките, а не обратното, както често се случва в момента, отбеляза Добринов. ", "date": "2018.07.04", "title": "Незаконната сеч скоро ще надхвърли легалната, предупредиха експерти"}
{"url": "https://www.dnevnik.bg/biznes/2018/07/04/3210882_vnezapnata_ideia_na_gerb_za_po-visok_akciz_na/", "text": "Внезапно внесеният от ГЕРБ законопроект, с който акцизът за бездимните тютюневи изделия се приравнява към този на цигарите, предизвика разделение в парламента. ГЕРБ и НФСБ са за стъпката, която ще доведе до близо двойно поскъпване на бездимното изделие спрямо сегашната цена и традиционните цигари, но ще донесе в бюджета до края на годината около 15 млн. лв. повече приходи. Против са БСП и ВМРО, според които идеята се прокарва прибързано и лобистки. В групата на \"Атака\" нямат мнение като щели да го съставят след като прочетат достатъчно изследвания за вредата на новия тип тютюнев продукт. ДПС досега не си е изградило позиция, \"Воля\" също умува как да гласува. Темата получи и широк обществен резонанс - непушачи и употребяващи новия продукт са против, защото смятат, че новото устройство не вреди или поне вреди по-малко от цигарите, а хората около пушача не вдишват дим. Други са на мнение, че и бездимният стик е цигара, вреден е, а по-слабата му опасност за здравето не е убедително доказана. В казуса е важно и мнението на потребители на новия продукт, които твърдят, че веднъж свикнали със стика, вече изпитват отвращение към \"добрата стара цигара\". В същото време в съседни на България държави продуктът се продавал по около 2 евро, което означава, че ще има силен натиск за контрабанда. Единствената компания, която е регистрирала и продава бездимни изделия – Philip Morris, е заложила в стратегията си до 2024 г. 30% от клиентите й да преминат към бездимната алтернатива. ГЕРБ пресмята печалби и недовзети приходи Депутатът от ГЕРБ Евгения Ангелова пресметна, че конвенционалните цигари се облагат с 4.47 лв. на кутия при средна цена от 5.50 лв., а нагреваемите - с 1.85 лв. при същата крайна цена. В изказване пред Нова телевизия тя приписа на компанията - производител по-висока печалба от този продукт, отколкото от обикновените цигари. Депутатът от управляващите допусна, че производителят би могъл да намали печалбата си и така да свали цената до около 8 лв. Това е нов продукт и всички приходи се реинвестират в развитие на бизнеса, каза пред \"Дневник\" директорът \"Корпоративни комуникации\" на \"Филип Морис\" България Вержиния Джевелекова, помолена да коментира аргумента с печалбата. Тя подчерта, че досега компанията е смятала, че средата в България е предвидима и затова е инвестирала в развитието на този сегмент. Самите вносители в мотивите към законопроекта изтъкват, че десет държави от ЕС, включително България, облагат стиковете, както насипния тютюн. Различни ставки на национална база прилагат три държави. Много държави не са взели решение как да ги облагат, защото продуктът не се продава в тях. Преглед на европейското законодателство, направен от  \"Капитал\",  показва обаче друго. Според проучване на изданието бездимни изделия се продават в 23 страни членки. В две от тях – Чехия и Полша, те все още не се облагат, това ще стане от януари 2019 г. В останалите акцизът се определя на базата на количеството тютюн в продукта, включително и в България и акцизът е като при този на рязания тютюн. В тази група влизат 16 държави, между които Великобритания, Холандия, Словакия, Гърция, Румъния, Италия и др. Има няколко държави, в които освен тютюна, като акциз се плаща и процент от продажната цена на една кутия – те са Испания, Франция, Унгария и Германия. Във всяка от тях обаче акцизът е като при този на рязания тютюн за свиване на цигари, а не като при класическите цигари. Според Еврокомисията, цитирана в мотивите, под половин милион души в целия ЕС са потребителите (по данни към януари 2018 г.). Цигара или не Според ГЕРБ бездимният продукт е \"цигара\" според определението в българския закон, писано преди той да се появи на пазара. Според \"Филип Морис\" това са две отделни категории тютюневи изделия и именно това ключът към различното данъчно третиране.  Акцизната тежест върху кутия цигари и кутия нагреваеми изделия е 3.8 към 1 в Румъния, 2.9 към 1 в Гърция, 8.2 към 1 в Сърбия. В България сега е 3.8 към 1, а предложението е то да стане 1 към 1 – такова чудо в Европа няма, написа в профила си във \"Фейсбук\" старши икономистът в Института за пазарна икономика Петър Ганев. \"С новия акциз преминаването към бездимни изделия ще означава сериозно покачване на разходите за пушачите спрямо алтернативата – класическите цигари, което в местните условия би било непреодолима пречка. Разбира се тези, които вече имат устройството, ще си търсят евтини \"хийтс\" от Сърбия (тъй като разликата в цената би била двойна) и потенциално от Украйна (разликата в цената ще е 4-5 пъти)\", коментира икономистът. Лобистки към бюджета или към кой Основен аргумент на управляващите е, че за петмесечието заради по-ниския акциз на новото изделие и неочакваната му (за съставителите на бюджета) популярност сред българските потребители, бюджетът е загубил 15 млн. лв. като сумата до края на годината се очаква да достигне 30 млн. лв. Председателят на Комисията по бюджет и финанси Менда Стоянова заяви вчера, че законът е лобистки към бюджета. Справка в сайта на Министерството на финансите сочи, че приходите от акцизи към края на май са 1.982 млрд. лв. или 37.4% от годишния план. По същото време на миналата година са били събрани 1.845 млрд. лв. или 36.6% от годишния план, тоест сега и събираемостта и приходите вървят по-добре, отколкото преди година, когато нагреваеми тютюневи изделия не се предлагаха. До уеднаквяване на позицията сред \"Патриотите\" не се достигна и след среща с Менда Стоянова и тя излезе от стаята и в парламента видимо в лошо настроение, обяснявайки в крачка, че е обидена, че я обвиняват в лобизъм. \"Ние сме за въвеждане на контрол върху тютюневи изделия във всичките му форми, каза Борис Ячев (НФСБ). Според него дори проектозаконът на партията за връщане на стария режи на тютюнопушенето в заведенията бил грешно разбран и всъщност дори въвеждал по-строги глоби за нарушаване на забраната. \"Като част от управляващото мнозинство смятаме, че трябва да има повече приходи в бюджета. Искаме да им пари за армията, за социалните, за здравеопазване...Тези пари трябва да дойдат от някъде\", каза Ячев. Той добави, че въвеждането на акциза може да е с отложено действие и да влезе в сила през януари. Алекандър Сиди от ВМРО каза, че няма категорични доказателства, че бездимното изделие е еднакво вредно. Не виждаме смисъл да бъдат извадени от пазара, каза Сиди. \"Ясно е, че цигарите са вредни и водят до белодробни заболявания, които се лекуват много по-трудно и много по-скъпо. Като говорим за ползите в бюджета, нека да видим вредата, като върнем тези хора към конвенционалните цигари\", иронизира Сиди. От личен опит като пушач той добави, че се чувства по-добре от новото изделие. Неговият колега Александър Сабанов беше по-конкретен пред Би Ти Ви. \"Той е толкова пролобистки към бюджета, колкото и нейното (на Менда Стоянова -  ) предложение миналата година за намаляване на кешовите плащания – всички знаем кой защитава този закон. Хората не са толкова неосведомени, че да не знаят чии интереси защитава – мисля че \"Кой\" е достатъчно да се каже в този случай\", каза депутатът от ВМРО. Георги Търновалийски от БСП смята, че по малкото 15 млн. са недостатъчен мотив и по-важно е здравето на хората. Той подчерта, че Законът за устройството на държавния бюджет не позволява да се правят промени в структурата на данъците при приет бюджет. Колегата му Румен Гечев допълни пред Би Ти Ви, че  ЕС в момента прави проучване, на база на което ще променя директиви и е странно, че се бърза с акцизите. Депутатите от \"Воля\" също нямат още решение за това как ще гласуват. Дора Христова каза, че в сегашната европейска директива се препоръчва новите тютюневи изделия да се облагат, като насипен тютюн. Тя смята, че трябва да се изчака следващата директива. \"Нашето мнение е, че една цялостна държавна стратегия, която си поставя за цел да ограничи тютюнопушенето, не бива да стимулира настоящите потребители на новите по-добри продукти да се върнат към цигарите, като ги направи недостъпни\", коментира пред \"Дневник\" Вергиния Джевелекова от компанията - производител. Утре текстът ще се обсъжда в бюджетната комисия.", "date": "2018.07.04", "title": "Внезапната идея на ГЕРБ за по-висок акциз на \"бездимните цигари\" раздели управляващите"}
{"url": "https://www.dnevnik.bg/sviat/2018/07/04/3211010_referendumut_za_severna_makedoniia_shte_e_nai-rano_na/", "text": "Македония започва да работи по подготовката на референдума, с който жителите ѝ ще одобрят или отхвърлят новото име на страната, предадоха македонските медии. Източник от управляващия Социалдемократически съюз на Македония (СДСМ) на премиера Зоран Заев казват за \"Болкан инсайт\", че най-ранната възможна дата за вота ще е 16 или може би дори 23 септември. \"Естествено ще искаме най-ранната възможна дата, за да може (ако референдумът завърши с \"да\") парламентът да има достатъчно време да приложи споразумението до края на годината, както е планирано\", казва източникът. Скопие  се надява да приложи договора до края на годината , за да може да влезе в НАТО, без Гърция да възпрепятства това. Македония и Гърция  се договориха името \"Северна Македония\"  да бъде прието от властите в Скопие за международна, двустранна и вътрешнополитическа употреба. Опозицията и в двете държави (и част от управляващите в Гърция) настояват, че подписаното споразумение е вредно за страните им - македонската дори го нарича \"капитулация\", а в Гърция част от жителите смятат, че бъдещото име не бива да съдържа думата \"Македония\". Докато подготовката в Скопие започва, текат и разгорещени дискусии между съюзниците в гръцкия кабинет дали не трябва да има референдум и в Македония - министърът на отбраната и лидер на националистическата партия \"Независими гърци\" Панос Каменос настоява, че това трябва да се случи, ако поне 180 депутати (от общо 300) не подкрепят договора за името между Атина и Скопие, отбелязва \"Нова тв\". В Северна Гърция пък  има призиви страната също да проведе допитване  за смяната на името на Македония. Заев междувременно каза, че точните подробности около референдума ще бъдат договорени след срещата на върха на НАТО на 11 и 12 юли, когато  страната му се надява да получи покана . За да бъде успешен референдумът, ще трябва мнозинството гласоподаватели в Македония да го подкрепят при активност от поне 900 хил. души. Заев каза вчера пред журналисти, че кабинетът ще се съобрази с резултата от него, независимо дали допитването формално ще бъде обозначено като консултативно или обвързващо. През юни премиерът каза,  че ще подаде оставка , ако допитването завърши с мнозинство срещу името.", "date": "2018.07.04", "title": "Референдумът за \"Северна Македония\" ще е най-рано на 16 септември"}
{"url": "https://www.dnevnik.bg/bulgaria/2018/07/04/3211016_ivan_geshev_e_noviiat_zamestnik_na_cacarov/", "text": "Шефът на Специализираната прокуратура Иван Гешев, който в последните две години се радва на динамично развитие в кариерата си, стана новият пети заместник на главния прокурор Сотир Цацаров. Това се случи след гласуване с пълно мнозинство в прокурорската колегия. Всичко е изложено в мотивите по номинацията ми, обяви главният прокурор. И призова членовете на колегията, ако имат въпроси и коментари, но още преди да довърши изречението си на екрана в пресзалата излезе списък с членовете на колегията и гласуването им.  Гешев зае третото място на зам. главен прокурор към Върховната касационна прокуратура (ВКП). То се освободи, след като Борислав Сарафов оглави Националната следствена служба. Като такъв той отново е заместник на Цацаров. Останалите са Пенка Богданова и Мария Шишкова, които са към ВКП, и Ася Петрова, която е във Върховната административна прокуратура. След овакантяването на мястото на зам. главен прокурор към ВКП главният прокурор заяви, че няма да посочва трети свой заместник към ВКП. В началото на юни обаче той поиска от прокурорската колегия откриването на нов щат за негов заместник. И обяви, че новият заместник ще отговаря за осигуряване на методическо ръководство на Специализираната прокуратура и Апелативната специализирана прокуратура. Гешев стана ръководител на Специализираната прокуратура малко след като делото за източването на КТБ беше преместено там. Това се случи след двeгодишно разследване, когато обвинителите откриха, че има организирана престъпна група начело с бившия мажоритарен собственик на банката Цветан Василев. Преди това той беше наблюдаващ прокурор по разследването. След като я оглави, в Специализираната прокуратура бяха преместени и делата за корупция. Резултатите от това обаче  са по-скоро катастрофални за прокуратурата , като голяма част от внесените там дела са или прекратени, или върнати на държавното обвинение. Сега ключовата прокуратура остава без титуляр и ще трябва да се обяви конкурс за нов неин началник.", "date": "2018.07.04", "title": "Иван Гешев е новият заместник на Цацаров"}
{"url": "https://www.dnevnik.bg/evropa/2018/07/04/3211034_sheiset_othvurleni_ot_italiia_i_malta_migranti/", "text": "Спасителен кораб с 60 мигранти на борда пристигна в испанския пристанищен град Барселона, след като му беше отказан достъп до Италия и Малта. Това беше вторият път, в който хуманитарна организация беше принудена да плава дни наред, за да стовари някъде хора, спасени в Централното Средиземноморие, предаде \"Асошиейтед прес\", цитирана от БТА. Корабът \"Оупън армс\" акостира днес в Барселона, където групата на борда му - включително пет жени, 9-годишно дете и четирима тийнейджъри - ще мине през медицински прегледи и процедури по установяване на самоличността. Испанската хуманитарна организация \"Проактива оупън армс\" заяви, че мигрантите идват от 14 страни и са в добро здраве. Според организацията \"Лекари без граници\" над 500 души са загинали, откакто през юни на  друг спасителен кораб - \"Акуариус\" , беше отказан достъп до пристанищата на Италия и Малта. Германската неправителствена организация \"Сий уоч\" заяви, че Малта е отказала достъп на самолет, използван от организацията да открива бедстващи плавателни съдове с мигранти, предаде ДПА. \"Политическата офанзива срещу гражданските морски спасителни операции продължава: сега е блокирана и дейността на гражданския издирвателен самолет \"Мунбърд\", заяви \"Сий уоч\". През последния месец дейността на НПО за спасявания на мигранти беше силно ограничена, тъй като Италия и Малта или отказваха да предоставят право за акостиране в пристанищата си на техни кораби, или блокираха корабите още в пристанищата, преди да са отплавали. \"Сий уоч\" заяви, че \"Мунбърд\" е едномоторен четириместен самолет, извършващ полети с помощта на швейцарската организация \"Хюманитариън пайлътс инишътив\" и германската Евангелистка църква. Според неправителствената организация самолетът е помогнал за спасяването на 20 хил. души, включително на \"над 1000, които със сигурност са щели да се удавят\", ако потъващите им съдове не са били забелязани от екипажа на самолета. В понеделник \"Сий уоч\" заяви, че корабът й \"Сий уоч 3\" е бил \"задържан в Малта от властите без никакви правни основания\", в рамките на \"политическа кампания да бъдат спрени гражданските морски спасителни операции\".", "date": "2018.07.04", "title": "Шейсет отхвърлени от Италия и Малта мигранти пристигнаха в Барселона"}
{"url": "https://www.dnevnik.bg/sport/2018/07/04/3211026_bivsh_prezident_na_barselona_e_razsledvan_za_nezakonno/", "text": "Бившият президент на \"Барселона\" Сандро Росел се оказа в центъра на нов скандал, свързан с незаконно осигуряване на черен дроб за трансплантацията на Ерик Абидал. Бившият футболист на каталунците се нуждаеше от операция, след като беше диагностициран с рак. Абидал претърпя трансплантацията през април 2012 г. Тогава беше съобщено, че донор е братовчед му Жерар. Сега испанските власти са стигнали до разкритието, след като са преслушали телефонни разговори на Росел като част от разследване за злоупотреби. В четири разговора бившият президент на \"Барселона\" казва, че осигуреният черен дроб е купен нелегално и че умишлено е представена версията, че донорът е братовчедът на играча - Жерар, разкрива \"Конфиденсиал\". Затова е открито отделно разследване срещу Росел. Той  беше арестуван през май 2017 г. за пране на пари . В съобщение до медиите от фондацията на Абидал обявиха, че целият процес по трансплантацията е извършен според законите. \"Фондацията съжалява, че се поставя под съмнение честността на всички замесени в процеса, към които Ерик Абидал отдава голямо уважение и огромна благодарност, най-вече на донора - братовчед му Жерар.\" \"Барселона\" също излезе с официално становище, в което твърди, че клубът не е нарушавал законите. Испанската национална организация за трансплантации е започнала свое разследване на случая. Абидал се възстанови, като дори се върна в игра. След края на кариерата си в \"Барселона\" той беше в \"Монако\" и \"Олимпиакос\" и през 2014 г. се оттегли от футбола. Наскоро  французинът се завърна при каталунците като спортен директор .", "date": "2018.07.04", "title": "Бивш президент на \"Барселона\" е разследван за незаконно купуване на черен дроб за Абидал"}
{"url": "https://www.dnevnik.bg/sviat/2018/07/04/3211033_revoljucionnata_gvardiia_na_iran_zaplashi_da_spre/", "text": "Командир на Революционната гвардия на Иран, отговарящ за външните ѝ операции, каза, че организацията е готова да попречи на регионалните доставки на петрол, ако САЩ забранят иранската търговия с него, предаде \"Ройтерс\". Касем Солеймани направи коментара си по време на посещение на президента Хасан Рохани във Виена. Там държавният глава направи подобен намек в разговор с колегата си Александер ван дер Белен. Солеймани, чиито сили са свързвани с операции зад граница, включително в Ирак и Сирия, поздрави Рохани и газа, че  гвардията  ще е готова за подобна политика. \"Целувам Ви ръка (г-н Рохани) за изразяване на подобни мъдри и навременни коментари и ще ви служа в прилагането на всяка политика в полза на ислямската република\", казва Солеймани в писмо, публикувано от агенция ИРНА. Рохани не дава подробности как точно може да се случи подобна блокада. В непосредствена близост до Иран обаче са ключови производители на петрол като Саудитска Арабия, Ирак, Кувейт и Обединените арабски емирства. В миналото Техеран е заплашвал, че може да блокира Ормузкия проток при враждебни действия от страна на САЩ. Междувременно във Виена Рохани каза по време на пресконференция, че страната му е готова да остане в  споразумението за ядрената ѝ програма , ако ползите от това ѝ бъдат гарантирани.", "date": "2018.07.04", "title": "Революционната гвардия на Иран заплаши да спре доставките на петрол от съседни страни"}
{"url": "https://www.dnevnik.bg/sport/2018/07/04/3211048_fotogaleriia_ludata_radost_na_angliiskite_fenove_koito/", "text": "Английските футболни фенове изживяха прекрасна вечер, след като видяха как отборът им се класира за четвъртфиналите на световното първенство. Воденият от Гарет Саутгейт отбор  . Това даде повод на запалянковците да мечтаят, че \"купата ще се завърне у дома\".", "date": "2018.07.04", "title": "Фотогалерия: Лудата радост на английските фенове, които отново мечтаят"}
{"url": "https://www.dnevnik.bg/biznes/companii/2018/07/04/3216273_razdeleni_prevozvachite_organiziraha_protest_i_se/", "text": "Разделени на два лагера, превозвачите днес организираха протест, на който да се види колко са поддръжниците на идеята за създаване на автомобилна камара, докато техни колеги ги обвиниха в лобизъм. В различни градове на страната на протест излязоха автобуси и камиони, чиито собственици подкрепят новия орган за самоконтрол. Преди няколко седмици пак имаше протести, но срещу законопроекта, регламентиращ създаването на автомобилната камара, но  те бяха прекратени  след обещание от премиера текстовете да бъдат оттеглени. Тогава подкрепящите новия орган обявиха, че срещу него са 0.05% от бранша. \"Ние не сме 0,05%, както бяхме наречени от другите колеги, и мисля, че на днешния протест се видя кой кого представлява\", посочи на пресконференция в София председателят на Браншовия съюз за стопанска инициатива в транспорта (БССИТ) Магдалена Милтенова. Организаторите на днешния протест обявиха, че в София пред храм-паметника \"Александър Невски\" е имало близо 100 автобуса, а по бул. \"Цариградско шосе\" 250 камиона. Подкрепата идвала от превозвачи от Русе, Велико Търново,Пловдив, Плевен, Свиленград, Ямбол, Петрич, Враца, Варна. В същото време се появиха твърдения, че при организирането на протеста нарочно е дадена противоречива информация за неговата цел. В резултат мнозина се били подвели, че протестират срещу пакета \"Мобилност\", обобщи агенция \"Фокус\". Май не съм на точното място \"Аз май не съм на точното място поради липсата на достатъчно информация. Доколкото разбрах, този така наречен протест е против Мобилния пакет 1 на г-н Макрон, обаче като гледам надписите по камионите и автобусите, става въпрос за някаква транспортна камара. Подочувал съм нещо от медиите за нея, но не ми е точно ясно.\" Тези думи на превозвача от Благоевград Росен Маневски, цитиран от \"Фокус\", описват най-точно ситуацията. Иначе на пресконференцията в София противниците на създаването на камарата обявиха, че той е писан от хората, които днес протестират, а не от депутатите. Магдалена Милтенова посочи, че това, което се тиражира в публичното пространство за камарата, не отговаря на истината. Стресиращите текстове \"Има разписани такива текстове, които са стресиращи по отношение на контрола, който камарата трябва да извършва към своите членове. Тоест проверките ще се извършват на място в предприятията на автомобилните превозвачи за удостоверяване на наличие на подходящи спрямо обема на дейност на превозвача помещения, в които се съхраняват документи относно персонала и превозните средства. Става въпрос, че тук говорим, че се иска да се случи на всяка цена един закон, който да контролира бранша, и нищо повече от това\", обясни тя. Мнението на адвокат Йоана Лалова от Националното сдружение на българските превозвачи е, че с новия законопроект за автомобилна камара инициаторите искат да гарантират своето спокойствие след приемането на пакета \"Макрон\". Тя обясни, че се занимава със законопроекта още от началото на идейното му създаване. Подозренията \"Г-н Станислав Иванов (депутат от ГЕРБ - б.а.) се опита да събере бранша по някакъв начин. Но се оказва, че той първоначално не искаше да каже кои са инициаторите, но впоследствие разбрахме, тъй като те сами си признаха. Тяхната идея е на всяка цена да получат власт върху бизнеса. Те се готвят за това, тъй като след приемането на пакета \"Макрон\" – който според нас ще се случи, бизнесът ще намалее и така те ще си гарантират своето спокойствие. Относно законопроекта – функциите, които са заложени, е контролът да е в такава степен, че всички да станат зависими от тях, посочи адвокат Лалова. Тя припомни, че в момента контролът се извършва от Изпълнителна агенция \"Автомобилна администрация\", която е държавен орган и подлежи на административен контрол, а не било ясно как ще бъдат контролирани актовете, издавани от частната камара.", "date": "2018.07.04", "title": "Разделени, превозвачите организираха протест и се нападаха един друг"}
{"url": "https://www.dnevnik.bg/sviat/2018/07/04/3216494_otrovenite_krai_solsburi_britanci_sa_sus_sushtite/", "text": "Двамата британци, които бяха откарани в болница в Солсбъри в критично състояние след контакт с \"неизвестно вещество\", показват \"много сходни\" симптоми с тези на бившия руски разузнавач Сергей Скрипал и дъщеря му Юлия Скрипал. Това съобщава  британският в. \"Сън\"  часове след като британските медии  писаха за инцидента  - четири месеца след отравянето на бившия агент. Контратерористичната полиция вече разследва случая, а \"лекарите са установили, че двамата... имат много сходни симптоми с бившия полковник от руското военно разузнаване и дъщеря му\", обяснява вестникът. Става въпрос за двама души, мъж и жена над 40-годишна възраст. Пробите, взети от веществото в болницата, са изпратени в лабораторията в Портън Даун, където бе установено че при отравянето на Скрипал е използвано нервнопаралитично вещество от групата \"Новичок\". Полицията е отцепила няколко места в района на Солсбъри и Еймсбъри (на 10 км от града), където двамата са били в контакт с \"неизвестното вещество\". \"Сън\" пише още, че около 200 души са посетили събитие в местна църква заедно с двамата пострадали, но няма информация и те да са били засегнати.", "date": "2018.07.04", "title": "Отровените край Солсбъри британци са със същите симптоми като Скрипал, пише в. \"Сън\""}
{"url": "https://www.dnevnik.bg/sport/2018/07/04/3211009_nadal_e_protiv_vuvejdaneto_na_chasovnik_koito_da/", "text": "Водачът в световната ранглиста в тениса Рафаел Надал се обяви против въвеждането на часовник, който да следи стриктно за спазването на 25-секундното правило между точките. Според испанеца състезателите се нуждаят от повече време за почивка заради големите физически и психически натоварвания. \"Ако искате да гледате бърза игра без мисъл в нея, тогава добре. Но в спорт, в който се налага да мислиш, трябва да играеш с повече тактика и да провеждаш по-дълги и добри разигравания. Изглежда, че понякога спортът е само бизнес. Не мога да подкрепя това, защото не си представям мачовете, които остават в историята на нашия спорт, да приключват толкова бързо\", каза Надал след  бързата победа срещу Дуди Села в първия кръг на \"Уимбълдън\" . 32-годишният испанец е често обвиняван, че проточва позволените 25 секунди между точките. От този сезон на последния за годината турнир от Големия шлем US Open ще има часовник, който да следи за спазването на правилото. Очаква се \"Уимбълдън\" да последва примера. Надал посочи като аргумент финала на кортовете в \"Ол Инглънд клъб\" през 2008 г. срещу Роджър Федерер. Срещата, която продължи 4.48 часа, е определяна като най-великия финал в историята на \"Уимбълдън\". \"Не си спомням емоционален мач да е завършвал за два часа. Всички важни за историята двубои са продължавали четири или пет часа. За да играеш такива мачове, се нуждаеш от време между точките. Не можеш да редуваш дълги и емоционални разигравания през 25 секунди\", каза още Надал. Носителят на 12 титли от Големия шлем Новак Джокович сподели мнението. Според сърбина въвеждането на часовник е проява на неуважение спрямо състезателите, при положение че решението бъде взето без съгласието им. \"Мисля, че те (организаторите) трябва да се допитат до играчите, преди да го обявят. Това е неуважение към нас, което е жалко. Разбирам мотивите зад решението, но то трябва да се отнася с уважение към традициите на играта\", заяви Джокович.", "date": "2018.07.04", "title": "Надал е против въвеждането на часовник, който да отброява времето между точките"}
{"url": "https://www.dnevnik.bg/sport/2018/07/04/3230186_maklarun_napravi_promeni_v_menidjmunta_zaradi/", "text": "Вторият най-успешен отбор в историята на Формула 1 - \"Макларън\", обяви промени на ръководни постове след незадоволителното представяне от началото на сезона. Състезателният директор на английския тим Ерик Булие е подал оставка, която е приета във вторник вечерта от изпълнителния директор на компанията Зак Браун. Французинът е част от Формула 1 от осем години, а през 2014 г. беше назначен в \"Макларън\" от Рон Денис. Мениджмънта на \"Макларън\" обяви, че Саймън Робъртс ще ръководи инженерния екип и логистиката, докато Андреа Стела ще бъде отговорен за всички операции на пистата по време на състезателните уикенди. В тима се открива и нова роля – спортен директор, която ще се заеме от бившия пилот в КАРТ сериите и \"Индикар\" Жил де Феран. \"Представянето на MCL33 през сезон 2018 определено не отговаря на очакванията. Вината не е на стотици мъже и жени, които всеки ден дават най-доброто от себе си за отбора. Промените, които правим днес, са с цел да започнем изкачването си нагоре\", каза Зак Браун, който благодари на Булие за работата му. През сезона \"Макларън\" спечели 44 точки в девет състезания. Фернандо Алонсо влезе общо шест пъти в зоната на точките, но очакванията бяха тимът да се бори за челните позиции след смяната на двигателите \"Хонда\" с \"Рено\". \"Горд съм, че работих в легендарен отбор четири години. Сега обаче е точният момент да си тръгна, защото виждам, че нещата не вървят добре\", каза Булие. През уикенда предстои домашното състезание за \"Макларън\" - Гран при на Великобритания.", "date": "2018.07.04", "title": "\"Макларън\" направи промени в мениджмънта заради незадоволителното представяне през сезона"}
{"url": "https://www.dnevnik.bg/video/novinite_na_bnt/2018/07/04/3230201_video_drugite_novini/", "text": "Конкурсите за директори на държавните културни институти ще се качват в мрежата", "date": "2018.07.04", "title": "Видео: Другите новини"}
{"url": "https://www.dnevnik.bg/evropa/2018/07/04/3230194_koaliciiata_ne_e_v_opasnost_vupreki_spora_za/", "text": "Германският канцлер Ангела Меркел омаловажи спора за миграцията с баварските си съюзници, като заяви, че той не поставя в риск стабилността на коалиционното правителство, предаде \"Ройтерс\". \"Не мога да обещая, че няма да има отново спорове по други въпроси, тъй като това е обичайно, когато правителството включва три партии\", заяви Меркел в телевизионно интервю в отговор на въпрос дали коалицията й ще издържи четири години на власт. \"Този път имаше тежък спор по въпрос, който е освен това много емоционален. Но аз твърдо очаквам и ще направя всичко по силите си, за да гарантирам, че вършим работата си в правителството по добър начин, и не само сега, а и в следващите години\", подчерта Меркел. Австрия  вече изрази безпокойство  от тази мярка и каза, че тя може да доведе до струпване на мигранти на нейна територия. Унгарският премиер Виктор Орбан, един от най-яростните критици в ЕС на миграционната политика на германския канцлер,  демонстрира желание  за сътрудничество с нея по плана за намаляване на притока на мигранти в Германия, но едва след като и Австрия се съгласи. По-рано днес Меркел защити сделката от нападките на социалдемократите и крайнодясната опозиция. Според левицата планът съдържа твърде сурови мерки, а антиимигрантската партия \"Алтернатива за Германия\" го определели като прекалено мек и неясен и призова Меркел да подаде оставка. Броят на пристигащите мигранти достигна връх през 2015 г. и оттогава е намалял, но Меркел настоя, че \"трябва да има ред във всички форми на миграция, така че хората да имат впечатление, че законът и редът се прилагат\". \"Трябва да има законни възможности за учене и работа. Нуждаем се от закон за имиграцията за квалифицирани работници, така че имаме печеливша ситуация за всички страни. В противен случай няма да можем да се преборим с трафикантите на хора\", подчерта канцлерът.", "date": "2018.07.04", "title": "Коалицията не е в опасност въпреки спора за миграцията, увери Меркел"}
{"url": "https://www.dnevnik.bg/sport/2018/07/04/3230129_v_imeto_na_mira_severna_i_jujna_koreia_izigraha/", "text": "В опит да затоплят отношенията помежду си Северна и Южна Корея изиграха съвместен баскетболен мач в Пхенян. В столицата на комунистическата страна премериха сили два женски отбора, като тим \"Благополучие\" победи със 103:102 \"Мир\". По-късно ще се проведе съвместен двубой и при мъжете. За четвърти път в историята след Корейската война в средата на миналия век двете страни участваха в съвместно спортно събитие, като за последно това се случи преди 15 години. \"Горд съм, че спортът застана начело при поемането по този велик път към помирение, мир и просперитет между Северна и Южна Корея\", каза вицепремиерът на спорта в Северна Корея Вон Кил Ю при пристигането на южнокорейските спортисти. Те ще се върнат в родината си в петък, като в четвъртък са планувани още два двубоя. В тях състезателите ще представят собствената си страна, но знамената на Северна и Южна Корея няма да бъдат показвани. Мачовете са част от  споразумението между двете страни  от средата на юни за провеждането на съвместни спортни събития и тренировки. Планирано е да се изиграят още подобни мачове в края на годината в столицата на Южна Корея - Сеул.", "date": "2018.07.04", "title": "В името на мира: Северна и Южна Корея изиграха съвместен баскетболен мач в Пхенян"}
{"url": "https://www.dnevnik.bg/sviat/2018/07/04/3210830_kak_s_malko_investicii_kitai_pecheli_mnogo_vliianie_na/", "text": "Срещата на Китай и страните от  Централна и Източна Европа  ще припомни за амбициите на Пекин в региона във време на напрежение на Европа със САЩ и Русия. Пример за тях са обещанията, направени от китайското ръководство към балканските страни. Форматът \"16+1\" може да \"изсмуква ресурси от връзката ЕС - Китай\", но отговорът на Пекин е годишната среща (която по непотвърдена информация можеше да се отложи) да се насрочи едва седем месеца след предишната, казва дипломат от ЕС, цитиран от  \"Файненшъл таймс\" . За периода 2016-2017 г. близо 4.9 млрд. от сделките (при общо 9.4 млрд. сключени със страните от \"16+1\") са с петте (без Косово) западнобалкански държави. В много случаи държавните банки за развитие са склонни да отпуснат заеми за проектите, ако подизпълнителите са китайски компании. Такива задължения са в разрез с европейското законодателство за обществени поръчки, но не и с възможностите на националните лидери на Западните Балкани (същото се случи  и с моста в Хърватия , въпреки че тя е член на ЕС). За Пекин този район е коридор към Европа като част от инициативата \"Един пояс, един път\" - например  мостът в Южна Хърватия , технологичното осъвременяване на сръбската телефонна компания от Huawei Technologies и магистралата между Белград и адриатическото пристанище Бар в Черна гора. Китайски компании искат да свържат пристанището на Пирея в Гърция (управлявано от китайската \"Коско\")  с жп линия до Будапеща , през Скопие и Белград (което включва проект за модернизация на линията Белград - Будапеща, спрян заради съмнения, че унгарската страна нарушава правилата за обществени поръчки на ЕС). Как Китай стана важен Западните Балкани сега са по-интересни за Китай, отколкото през 2012 г., когато никой не обръщаше сериозно внимание на инициативите му, най-малкото заради разстоянието,  пише изследователят Вук Вуксанович , някога работил в сръбското външно министерство. Само две години по-късно, през 2014 г., Китай обеща на всички страни в Централна и Източна Европа фонд в размер на 3 млрд. долара, а година по-рано им обеща кредитна линия от 10 млрд. Минаха още две години и естеството на китайските действия на Балканите започна да се променя: \"Коско груп\" придоби 51% от пристанището на Пирея в Гърция; държавната \"Тексим банк\" отпусна заеми за изграждането на две магистрали в Македония и за магистралата, свързваща черногорското крайбрежие със Сърбия; китайският президент Си Дзинпин посети Сърбия и подписа споразумение за инвестиции (част от тях нереализирани до момента) за 5.5 млрд. долара в инфраструктура; финансовата компания \"Евърбрайт груп\" купи всички акции на компанията, управляваща летището в албанската столица Тирана. По време на форум за международно сътрудничество, посветен на \"Един пояс, един път\", китайското правителство сключи сътрудничество с 30 правителства, сред тях са тези на Албания, Босна и Херцеговина, Черна гора и Сърбия. Към този момент Китай търгува и с шестте страни от Западните Балкани извън ЕС - дори с Косово, сочи доклад на  Европейската банка за възстановяване и развитие . Въпрос на нагласи Китай изглежда като един от най-важните инвеститори в най-голямата от тези икономики - Сърбия, но проучване, изготвено от правителството в Белград, показва, че тази нагласа съществува в сръбското общество и е далеч от реалността,  пише \"Блумбърг\" . Четири от петте страни - източници на чуждестранни инвестиции в Сърбия, са от евросъюза, но сърбите вярват, че Русия и Китай са сред първите три държави и че са много пред Германия и Австрия например. В проучването едва 24% от сърбите смятат, че най-големият дял инвестиции е от ЕС, докато отговорът е 60%. Същият е делът на убедените респонденти, че отговорът е Русия (от която идва 1% от инвестициите), а 20% са посочили Китай (отново 1%). \"Всичко това има политически последици, защото подкопава идеята, че ЕС е най-добрата и единствена надежда на региона и подронва общественото съгласие с болезнените реформи, нужни за влизане в ЕС\", каза Тимъти Лес, анализатор на изследователския център \"Нова Европа\" в Кембридж. Доклад на европарламента сочи, че в случая на Сърбия например балансът е \"нестабилен\" и в условия, при които президентът Александър Вучич се опитва да работи с всички големи играчи, е възможно общественото мнение да се обърне срещу ЕС. Агенцията дава пример със стоманолеярната \"Железара\" в Смедерево, където през 2016 г. китайската Hesteel купува обекта, за да го спаси от затваряне. \"Малко означава много, когато става дума за спечелване на сърцата и умовете в региона\", отбелязва \"Блумбърг\". \"Борим се за по-добра видимост\", казва за агенцията посланикът на ЕС в Белград Сем Фабрици. \"Осъзнаваме проблема, но не бих казал, че не сме в добра позиция в надпреварата за популярност... Можем и по-добре, но не мисля, че губим, напротив.\" Усещанията са особено важни в Сърбия, чието влизане в ЕС не е вероятно да се случи преди 2025 г. - 12 г. след Хърватия и над 2 десетилетия след Словения. Проблемът обаче е във всички страни от Западните Балкани извън ЕС: от блока идват 73% от всички търгувани в региона стоки; делът на Русия и Китай е по 5%. Според Сърджан Богосавлевич от консултантската компания на \"Ипсос\" за стратегически маркетинг причината за това разминаване между оценка и реалност е вероятно \"защото инвестициите от Китай се представят като жест на добра воля\". Ситуацията не е по-различна в повечето балкански държави, където най-големите инвеститори  са от държави като Австрия , Швейцария или Холандия или например страни от Персийския залив. Последиците Според европейски депутати надпреварата между глобалните играчи се развива в различни полета на интереси - върховенството на закона, помощта и бизнес развитието за ЕС, сигурността за САЩ, енергетиката за Русия и инфраструктурата и пазарите - за Китай. Пекин гледа на Балканите като коридор към европейските пазари, където е добре да се правят инвестиции и да се печелят позиции по по-хлабавите правила на националното законодателство, преди страните да са се присъединили към блока. \"Файненшъл таймс\" отбелязва, че инвестициите на китайски компании често са помагали да се набере обществена подкрепа за проруски политици в Източна Европа, без инвестициите от азиатската държава да носят стигмата на руските. Същевременно някои от страните в Централна и Източна Европа може да подкрепят приоритетите на Китай в дипломатически план, но други \"бавно осъзнават... (че) обещаните инвестиции са по-скоро илюзорни\", казва Ивана Караскова от пражкия изследователски център Асоциация за международни въпроси. Някои от проектите не се осъществяват.", "date": "2018.07.04", "title": "Как с малко инвестиции Китай печели много влияние на Балканите"}
{"url": "https://www.dnevnik.bg/ot_vas/novini_ot_vas/2018/07/04/3210978_grobut_na_edin_velik_bulgarin/", "text": "Така изглеждаше гробът на Стефан Стамболов в Централните софийски гробища преди 2 седмици. В подобно състояние бе и миналата година", "date": "2018.07.04", "title": "Гробът на един велик българин"}
{"url": "https://www.dnevnik.bg/sviat/2018/07/04/3210732_germankata_djenifer_v_slediala_za_morala_na_jenite_v/", "text": "За пръв път следствените органи в Германия са успели да съберат достатъчно доказателствен материал срещу германска привърженичка на ИД, завърнала се в Германия. Въз основа на това е издадена заповед за арест и миналата седмица 27-годишната Дженифер В. е била задържана в Мюнхен. Федералният прокурор на Германия Петер Франк има амбицията да привлича към наказателна отговорност все повече привърженички на терористичната организация \"Ислямска държава\". В повечето случаи обаче това е трудно, защото жените често са женени за бойци на ИД и възпитават децата си в духа на тяхната идеология, без сами да участват във военни операции и престъпления. Пазителка на морала В случая с Дженифер В. следствието е събрало материали, които доказват, че между септември 2014 и началото на 2016 тя е участвала в улични патрули на ИД във Фалуджа и Мосул, където е трябвало да проверявала дали жените спазват правилата на терористичната милиция за поведение и облекло. Срещу това тя е получавала между 70 и 100 щатски долара месечно. Преди две години и половина заподозряната ислямистка е задържана от турските сили за сигурност при посещението ѝ в германското посолство в Анкара, откъдето е върната в Германия. Известно е също и това, че оттогава насам тя постоянно е декларирала желанието си да се върне обратно при джихадистите. От няколко дни насам Дженифер В. се намира в следствения арест. В подобен случай, станал известен наскоро, прокуратурата претърпя провал. Федералният съд отказа да издаде заповед за арест срещу една германка от Хесен, която е живяла в Сирия заедно с боец на ИД. Това, че е била на територията на ИД и е живяла с джихадист, не е достатъчно основание за задържане, се казва в обосновката на съда. В случая с Дженифер В. обаче разследването постигна успех. \"Това е първата жена, за която успяхме да съберем достатъчно улики, позволяващи да се издаде заповед за задържане\", посочи говорителка на прокуратурата.", "date": "2018.07.04", "title": "Германката Дженифер В. следяла за морала на жените в \"Ислямска държава\""}
{"url": "https://www.dnevnik.bg/politika/2018/07/04/3230212_gerb_otteglia_proekta_si_za_po-visoko_oblagane_na/", "text": "Премиерът Бойко Борисов нареди на партията си ГЕРБ да оттегли  проектозакона за облагане с по-висок акциз на бездимните цигари . Решението дойде, след като политици от по-малкия коалиционен партньор в управлението - \"Обединени патриоти\", заявиха, че  текстовете са в услуга на депутата от ДПС Делян Пеевски , свързан с бившия тютюнев гигант \"Булгартабак\". То дойде часове след като управляващата коалиция  подкрепи изненадващо проекта на Пеевски за промени в регулациите на медиите . Промените, внесени от народния представител и собственик на медии, заедно с негови съпартийци, досега бяха умишлено бавени от ГЕРБ, тъй като междувременно и правителството обяви, че ще подготви промени в правилата за собствеността и финансирането на медиите ( ). Има ли интерес КОЙ В изявление пред медиите на летището в Солун, където е на посещение, Бойко Борисов обяви, че е разпоредил проектът на ГЕРБ за акциза или да бъде оттеглен, или да се направи среща с компанията производител \"Филип Морис\", за да се обсъди темата. Обясни, че е разпоредил на шефа на парламентарната група на ГЕРБ Цветан Цветанов да се заеме с въпроса. Малко по-късно от ГЕРБ потвърдиха пред \"Дневник\", че проектът ще бъде оттеглен и насроченото му за утре първо обсъждане в бюджетната комисия на Народното събрание се отменя. Така проектозаконът, който предвиждаше акцизът на бездимните тютюневи изделия да се изравни с този на цигарите, живя само шест дни - от внасянето му на 29 юни до 4 юли. От изявлението, предаването на живо във фейсбук профила му, се видя, че Борисов е много ядосан. Той обясни, че не е очаквал упреци от коалиционния си партньор и яростно отрече като имащ нещо общо с фактите коментарът, че се предлага вдигане на акцизите за бездимните цигари в услуга на определена личност. Такъв коментар тази сутрин пред Би Ти Ви направи депутатът от ВМРО Александър Сабанов. \"...Всички знаем кой защитава този закон. Хората не са толкова неосведомени, че да не знаят чии интереси защитава – мисля че \"КОЙ\" е достатъчно да се каже в този случай\", заяви депутатът, намеквайки за прозвището, което стана популярно след назначаването на Делян Пеевски за шеф на ДАНС през 2013 г. Депутатът от ДПС е свързан с \"Булгартабак холдинг\", чиито основни марки цигари миналата година продаде на \"Бритиш америкън табако\". Според източници на \"Капитал\", запознати с условията на сделката, при определени условия, сред които и това да се запази акцизната политика, продавачът може да получи още 20 млн. евро догодина.  Ще дойдат после за пари Премиерът предупреди \"патриотите\", че след 1-2 месеца започва подготовката на бюджета за следващата година и техните представители тогава ще дойдат да искат повече пари за различни сфери, а няма да има откъде да се вземат. Той повтори изчисленията на шефа на бюджетната парламентарна комисия и вносител на законовите промени Менда Стоянова, че приемането на поправките ще донесат 30 млн. лв. повече приходи в бюджета за година. Инициативата за промяната беше подкрепена само от едната партия в коалицията \"Обединени патриоти\" - НФСБ. Втората - \"Атака\", запази мълчание, а ВМРО, чийто лидер Красимир Каракачанов е силов вицепремиер и военен министър, единствена се противопостави. Освен ГЕРБ за този бюджет никой не мисли, всички говорят колко разходи да направим - за пенсии, за заплати, за самолети, за военни, за полицаи. Все едно държавната хазна е каца без дъно, от която всеки гребе, обяви Борисов. Допълни, че ако не се облагат адекватно вредните продукти, какъвто е и този вид цигари, то означава да се дотира производството им - в случая на определена компания. Бедна България дотирала компании Премиерът посочи, че неприемането на проекта означава бедна България да направи подарък, заради който, като дойдат при него \"патриотите\" да се говори за бюджета, ще им \"извади тези пари\". \"С най-приятелски чувства им го казвам\", подчерта той и се закани, ако някой ден управляват България, да им го напомня непрекъснато. С тези камъни някой ден ще ги бия по главите. Този зверски популизъм няма да излезе на добре, коментира министър-председателят. В България всеки говори за реформи, но когато някой реши да направи нещо, \"изведнъж почват той, майка му, леля му...\", възмути се Борисов. Припомни, че европредседателството вече е приключило и повече няма да стиска зъби и да оставя \"ГЕРБ да става тупан\".", "date": "2018.07.04", "title": "Борисов нареди на ГЕРБ да оттегли проекта си за по-високо облагане на бездимните цигари (допълнена)"}
{"url": "https://www.dnevnik.bg/sport/2018/07/04/3230221_federer_stigna_tretiia_krug_na_uimbuldun_sled_lesna/", "text": "Роджър Федерер продължава безпроблемно похода си към  девета титла на \"Уимбълдън\" , след като взе бърза победа във втори кръг. Швейцарецът се справи с Лукаш Лацко 6:4, 6:4, 6:1 за час и 29 минути. Маестрото увеличи серията си от поредни спечелени сетове на \"Уимбълдън\" на 26. Осемкратният шампион в Лондон беше на много високо ниво, като не допусна спад в играта си. Той контролираше срещата много умело и пречупи бързо съпротивата на Лацко, който беше конкурентен само в първия сет. През годината Федерер вече е с баланс от 27 победи и само три поражения. Победата е общо 93-а за Федерер на кортовете в английската столица, където той участва за 20-а поредна година. Той се срещна за трети път със словака, срещу когото вече има три победи. Предишното отново бяха в турнири от Големия шлем (Australian Open 2011 и \"Ролан Гарос\" 2014). \"Мисля, че изиграх добър мач, чувствах се уверен на корта. Нормално е, когато съм изиграл един мач, да усещам по-добре топката, да съм по-концентриран\", каза Федерер. Той изрази задоволството от играта си и обясни, че е заложил на голямо разнообразие, което му е донесло успех. Федерер завърши мача с 47 уинъра и едва 11 непредизвикани грешки. При неговия съперник грешките бяха 15, докато печелившите удари – 21. Швейцарецът поддържаше високо ниво на подаването си, като вкара 70% от първия сервис и спечели 93% от точките при него. В първия сет ключов се оказа седмият гейм, когато Федерер взе подаването на Лацко. Сценарият се повтори и във втората част, когато пробивът дойде в петия гейм и се оказа достатъчен. В последния сет Федерер започна на висока скорост и проби Лацко още в началото, след което записа още два пробива, за да не даде никакви шансове на словака. В следващият кръг шампионът ще срещне победителя от мача между Иво Карлович и Ян-Ленард Щруф. Финалистът от 2016 г. Милош Раонич също се класира за третия кръг. Канадецът, който преди това победи Лиъм Броуди, записа нова трисетова победа, този път срещу австралиеца Джон Милман. Успехът на бившия №3 в света дойде след три тайбрека, при това всеки от тях завърши при резултат 7:4 точки. Срещата приключи за 2.42 часа, а в следващия кръг Раонич ще срещне квалификанта Денис Новак. Австриецът победи втората ракета на Франция Люка Пуй и записа най-доброто си представяне в турнир от Големия шлем. В мача с Милман, Раонич записа 34 аса и беше на много високо ниво през цялото време, допускайки само един пробив.", "date": "2018.07.04", "title": "Федерер стигна третия кръг на \"Уимбълдън\" след лесна победа за 89 минути"}
{"url": "https://www.dnevnik.bg/sviat/2018/07/04/3230224_zaspal_na_volana_shofyor_vruhletia_peshehodci_v_sochi/", "text": "                        63-годишен руснак загина, а трима други души бяха ранени, след като кола връхлетя на тротоар в Сочи, където се провеждат мачове от световното първенство по футбол. Шофьорът вероятно е заспал на волана, съобщиха от полицията за агенция \"Ройтерс\". Видео записи от момента на сблъсъка, публикувани в социалните мрежи, показват как автомобилът с марка \"Нисан\" внезапно преминава в отсрещното платно, качва се на тротоара и помита в гръб група пешеходци, след което удря кола на кръстовището. Инцидентът е станал в Дагомис (част от курортния град), като според местни медии две жени от откараните в болница ранени са в реанимация.", "date": "2018.07.04", "title": "Заспал на волана шофьор връхлетя пешеходци в Сочи"}
{"url": "https://www.dnevnik.bg/politika/2018/07/04/3230193_gerb_otprati_za_esenta_obsujdaneto_na_promenite_v/", "text": "След изненадващото приемане на първо четене на медийния закон, внесен от депутата от ДПС и собственик на медии Делян Пеевски, управляващата партия отдалечи възможно най-много обсъждането по същество на нови регулации. Очаква се активната работа по текстовете в парламента да бъде възобновена най-рано в средата на септември. Дотогава Министерският съвет ще има възможност да напише регулациите, по които вече обяви, че ще работи, а ГЕРБ - да реши и какъв подход да избере - да подкрепя със съответните допълнения текстовете на Пеевски, да търси обединение с правителствените разпоредби или да прокара само предложенията на кабинета. Одобрените днес промени в  Закона за задължителното депозиране на печатни и други произведения  бяха внесени от Пеевски и колегите му от ДПС Йордан Цонев, Велислава Кръстева и Хамид Хамид на 6 февруари, но ГЕРБ ги бавеше досега, тъй като междувременно правителството също реши да регулира медийния пазар и създаде работна група, която да подготви промени в действащото законодателство за собствеността и финансирането на медиите в страната и тяхното разпространение. Проектът се появи изненадващо като първа точка в дневния ред на парламента във вторник вечерта, като ДПС използва процедурна хватка и го предложи в първата сряда на месеца, когато според правилника опозиционните парламентарни групи определят програмата. Той не е обсъждан в парламентарните комисии - правилника на Народното събрание позволява това, ако са минали два месеца от внасянето и водещата комисия не се е произнесла. В ГЕРБ се чудели как да гласуват Сутринта депутатите от ГЕРБ били изненадани и объркани как да гласуват, разказаха източници на \"Дневник\" от групата. Ситуацията се усложнила заради отсъствието на председателя на парламентарната група на ГЕРБ Цветан Цветанов. Първоначално нагласите са били да гласуват \"против\", но после били убедени да подкрепят текстовете от Вежди Рашидов, който обяснил, че като председател на комисията по култура е запознат със законопроекта и го смята за добра основа. След гласуването депутат от ГЕРБ се опасяваше от \"самоволното\" решение на групата, чиито действия обичайно се подчиняват на строга субординация, тъй като проектозаконът на правителството бил почти готов и вече се обсъждал в партията. Той предположи, че Рашидов е поел инициативата тъй като двата законопроекта били почти идентични, а иска да даде старт на разглеждането на медийната тема в парламента. Преди това въпросът е обсъден и с \"Обединени патриоти\", които казали, че са съгласни с предложенията на ДПС и приемането му на първо четене би им дало възможност да вкарат и своите предложения в закона. Най-рано след два месеца В пленарната зала Вежди Рашидов поиска, а колегите му одобриха решение срокът за внасяне на предложения, преди да започне обсъждането на второ четене на законопроекта, да е максималният възможен - четири седмици. Той обаче изтича на 1 август, когато депутатите вече ще са във ваканция. В първата седмица на септември депутатите ще имат два работни дни - на 5 и 7 септември, заради неработния 6 септември, и шансът обсъждането в комисия на текстовете да започне е минимален. Това означава, че работата по същество се очаква да тръгне най-рано на 12 септември. Рашидов обяви, че ще организира обществено обсъждане, на което предложенията си ще дадат всички заинтересовани министерства и неправителствени организации. ГЕРБ могат дотогава да внесат и закона на Министерския съвет или да вкарат в комисия преди второ четене предложенията си. После законът на Пеевски може да бъде отхвърлен или двата законопроекта да вървят заедно. И още идеи Депутатите също се готвят да дават предложения за медийни регулации. Една от идеите, които представители на ГЕРБ обмислят, е да се забрани притежаването на медии от офшорни компании. Волен Сидеров пък иска собствениците на медии и дори работещите в тях журналисти да подават имуществени декларации, както това се изисква от всички заемащи публични длъжности. В документите се декларират имотно състояние, доходи, спестявания и заеми на деклариращия и на брачния му партньор. Какво предлага Пеевски Законът на Пеевски  предвижда да се задължат доставчиците на медийни услуги, в т.ч. печатни, електронни и онлайн медии, да посочват на сайтовете си информация за действителния си собственик и да декларират всяко получено финансиране в предходната календарна година, неговия размер и основание, както и данни за лицата, които са го предоставили. Според дадената дефиниция \"финансиране е всяко безвъзмездно получаване на парични средства или имущество и/или всяко друго получаване на парични средства, независимо от използваната правна форма, извън приходите от обичайната дейност на доставчика на медийни услуги, както и всички получени заеми извън банковите кредити\". Тя практически означава, че няма да се декларира информация за банковите кредити, доходите от реклама и договорите по комуникационни програми от европейски фондове, които от години се използват за скрито финансиране на медиите. След разрива с банкера Цветан Василев и фалита на КТБ Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". Други текстове предвиждат разпространителите на печатни издания да декларират в Министерството на културата действителния си собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията. Всъщност публичен регистър за собствеността на печатните медии съществува от 2011 г. Той е към Министерството на културата и собствениците на медии са задължени всяка година да декларират актуални данни в него. Съветът за електронни медии пък поддържа регистър за собствеността на радио- и телевизионните оператори, така че липсва единствено списък за онлайн изданията. Държавните органи са отговорни за спазването на сроковете и попълването на необходимата информация. В секторен анализ, поискан от работната група към Министерския съвет, Комисията за защита на конкуренцията миналата седмица  потвърди, че рекламните бюджети се насочват към големите медийни групи , а това поставя на изпитание по-малките участници, но без да посочва имена. Комисията препоръча всяко финансиране с публични средства да се извършва при ясни правила и стриктен контрол. Антимонополният орган също поиска регистър - този път за крайните собственици на всички медии - телевизии, радио, печатни издания, онлайн новинарски издания и собствениците на разпространителите (дистрибуторите) на медийно съдържание.", "date": "2018.07.04", "title": "ГЕРБ отпрати за есента обсъждането на промените в регулацията на медиите"}
{"url": "https://www.dnevnik.bg/sviat/2018/07/04/3230187_amerikanskite_mita_moje_da_sa_posledniiat_piron_v/", "text": "Митата върху вноса на стомана в САЩ, въведени от президента Доналд Тръмп, ще създадат работни места, но може да закрият много повече. Атмосферата е напрегната в този завод за пирони в американския щат Мисури, тъй като работниците се опасяват, че митата, наложени от президента Доналд Тръмп върху вноса на стомана, може да им струват работата. Mid Continental Nail Corporation е била просперираща компания, наемаща около 500 души в Поплар Блъф - индустриално градче със 17 хил. жители в централната част на САЩ. Предприятието се безпокои от въведените неотдавна мита от 25% върху вноса на стомана, като предупреждава, че има риск да затвори. Компанията била принудена да повиши цените на своята продукция, за да компенсира допълнителните разходи, но вече не конкурентна на пироните, произвеждани в чужбина. Готовата продукция не се облага на влизане в Съединените щати. Тези мита не са \"особено мъдра политика\", посочва Крис Прат, финансов и оперативен директор на Mid Continent. \"Ние трябва да я променим\", казва той пред \"Франс прес\". В постройка, приличаща на обор, работници размотават гигантски бобини от стоманена тел сред десетки бръмчащи и скърцащи машини. Миризмата на нажежен метал и прах бие в носа още на влизане на фона на мощния шум от различни посоки - нещо, което прави слагането на тапи за уши задължително. \"Хора като нас, мислехме ние, най-големият производител на пирони в САЩ, нашите работни места би трябвало да бъдат сигурни. Очевидно случаят не е такъв\", отбелязва Шон Хюи, който е началник-смяна. Много работници в завода са гласували за Тръмп. Президентът на САЩ е получил в района над 60% на изборите през 2016 г. Работниците в предприятието харесали обещанието на Тръмп да възроди американското промишлено производство. При равни условия \"Просто искам да видя една Америка при равни условия (с другите страни). (Тръмп) изглежда, проявяваше интерес да направи това\", подчертава Хюи. Подкрепата за милиардера се запазва, но тези служители искат новите мита да не важат за техния завод, за да може той да продължи да внася евтина стомана от мексиканската група Deacero, неговия собственик. Молбата им обаче е само една от над 20-те хиляди, получени от администрацията на Тръмп. Според ръководството на предприятието ситуацията е спешна: поръчките са намалели със 70% и един от трите завода в комплекса в Поплар Блъф вече е затворен. 60 работници били съкратени и стотици други може да бъдат сполетени от същата участ. Ако нищо не се промени до края на лятото, възможно е самата компания да бъде закрита. А Mid Continental, на която се пада дял от 50% от пироните, произведени в САЩ, е ключов икономически фактор в региона. Работата ѝ в компанията е единственият източник на доходи за 54-годишната Даян Брогдън, оператор на машина, и за нейната дъщеря, която учи в университет. \"Страхувам се да не загубя всичко, което имам. Мисля, че съм прекалено стара, за да започна всичко отначало\", доверява тази жена, която работи в предприятието от осем години и си е купила къща само преди няколко месеца. Тя все още е благосклонно настроена към американския президент, но иска той да преразгледа някои свои решения, \"взимайки предвид, че хора може да останат без работа заради някои негови мерки\". Чувство, което е споделяно от мнозина нейни колеги. С надеждата да привлекат вниманието на милиардера, те започнали медийна операция с отворено писмо, публикувано на цяла страница в местен вестник. Ответни мерки Тези мита обаче се оказаха от полза за други предприятия: производителят на стомана US Steel прекрати \"техническата безработица\" на 500 свои служители, за да увеличи капацитета на един от своите заводи, намиращ се на два часа и половина път от Поплар Блъф. Сам Андърс, на 28 години, става пряк свидетел на това активизиране на металургичния сектор, тъй като пътува от град на град, работейки за компания, която поддържа пещи. Тя не успява да смогне на търсенето. Андърс впрочем е в Поплар Блъф за ремонтни дейности в завод за производство на двигатели, който се намира точно срещу този за пирони. Десетки хиляди работни места ще бъдат създадени в металургичния сектор благодарение на тези мита, но е възможно стотици хиляди други да изчезнат заради ответните мерки на засегнатите страни. Лора Бом, икономист от изследователския институт Trade Partnership Worldwide, очаква да бъдат закрити до 400 000 работни места в САЩ. \"Вече виждаме това, казва тя. Има работни места, зависещи от стоманата - от пироните до автомобилите. Ще бъдат загубени работни места и в ресторантите например, защото хората, които остават без работа, не ходят вече по ресторанти.\" /БТА", "date": "2018.07.04", "title": "За някои работници в САЩ митата на Тръмп може да са последният пирон в ковчега"}
{"url": "https://www.dnevnik.bg/zelen/2018/07/04/3230232_supermarketi_i_restoranti_spirat_plastmasovite_slamki/", "text": "Редица големи вериги магазини, компании и ресторанти обявяват, че забраняват или спират от продажба пластмасови продукти за еднократна употреба в най-кратки срокове. Става дума за рестрикции срещу пластмасовите сламки, чинии, чаши, вилици, лъжици и клечки за уши, които имат много кратък живот на употреба и създават големи количества опасен боклук, който не може да се рециклира. Във вълната срещу пластмасата се включиха например супермаркети като \"Лидл\", германската верига Rewe и ресторанти за бързо хранене McDonald's . Една от основните причини за този отбой от пластмасата са нарастващите количества на пластмасови отпадъци в световните океани и морета и микропласмасата – опасен отпадък за околната среда и живота в морета, който засяга директно и хората. Основен източник на този опасен боклук в океана са именно пластмасите за еднократна употреба. Темата стана особено гореща последните месеци. Европейския съюз инициира пакет от нови мерки и забрани за някои пластмасови продукти за еднократна употреба, които влизат в сила в близко бъдеще, а бизнесът подготвя планове и стратегии да посрещне тези ограничения. Германската верига супермаркети Rewe съобщи в сряда, че ще спре да зарежда пластмасови сламки за еднократна употреба в своите 6000 магазина, съобщи агенция \"Ройтерс\". Така веригата предотвратява продажбата на 42 милиона еднократни сламки всяка година, е изчислила компанията.  Веригата, която управлява магазини под марките Rewe, Penny и Toom, вече няма да зарежда със сламки за еднократна употреба и решението на компанията влиза в сила веднага. Продажбата на съществуващите запаси ще продължи до тяхното изчерпване. От началото на следващата година компанията ще предложи алтернативи за многократна употреба, произведени от материали като хартия, пшеница и неръждаема стомана. Веригата Lidl обяви наскоро, че ще намали с 20% използваната пластмаса до 2025 г. Сега компанията също предприема конкретни стъпки, за да осъществи тази цел. Първата е да спре от продажба до края на 2019 г. пластмасовите изделия като сламки за пиене, чаши, чинии и прибори за еднократна употреба, както и пластмасови клечки за уши, които се предлагат във всички 89 магазина в страната.  Lidl също планира да продаде купените количества пластмасови изделия за еднократна употреба и постепенно да премине към продажбата на продукти от алтернативни материали, направени от рециклируеми материали, които компанията разработва в момента със свои партньори и доставчици. От компанията следват стратегията си за намаляване на използването на пластмаса от Lidl, а именно – стратегията е съсредоточена върху програма, която затваря цикъла на производство – по-широко търсене на рециклируеми материали, въвеждане на възобновяеми ресурси и системи за повторна употреба. По този начин ще се предотврати използването и изхвърлянето на огромно количество пластмаса, която не може да бъде рециклирана. \"С прекратяването на използването на пластмасови изделия за еднократна употреба допринасяме за подобряването на равновесието в околната среда\", казва Милена Драгийска, главен изпълнителен директор на \"Лидл България\".", "date": "2018.07.04", "title": "Все повече супермаркети и ресторанти спират пластмасовите сламки и клечки за уши"}
{"url": "https://www.dnevnik.bg/sport/2018/07/04/3230233_trenyorut_na_cska_e_uveren_v_silnoto_nachalo_na_noviia/", "text": "ЦСКА се прибра в България след края на лятната си подготовка в Австрия, а новият треньор  Нестор ел Маестро  даде положителна оценка на лагера. Специалистът, който застана начело на тима преди малко повече от месец, е уверен в силното начало на сезона. \"Трябва да сме готови, а ако не сме, значи сме направили нещо много погрешно. Уверен съм, че ще започнем силно сезона\", каза Ел Маестро. Дотук червените взеха халфовете Жанио Бикел и Жоржиньо, вратаря Данте Стипица, както и двамата защитници Борис Секулич и Стивън Перейра. Според треньора Ел Маестро тимът е качествен. \"И без други нови отборът изглежда добре. Той е почти същият като миналата година, защото тези, които напуснаха, не са играли много, а даваха дълбочина на състава. Не бих отказал естествено, ако клубът успее да привлече и друг качествен играч\", каза още Ел Маестро. Той добави, че не знае дали  Фернандо Каранга  ще остане в ЦСКА.", "date": "2018.07.04", "title": "Треньорът на ЦСКА е уверен в силното начало на новия сезон"}
{"url": "https://www.dnevnik.bg/evropa/2018/07/04/3210997_noviiat_politicheski_red_v_italiia_-_zelena_brada_i/", "text": "Корабът има само един капитан!\", скандираше насъбралото се множество от над 10 000 души. Новият политически ред в Италия започва да придобива облик и това си личи на зеленото поле, където погледите на хората са вперени в политик, който се справя с една от най-старите разделителни линии в италианската политика. Докато Матео Салвини излизаше на трибуната, за да произнесе реч на митинга на дясната си партия \"Лига\" - основана с идеята Северна Италия да се отдели от Южна - десетки нови привърженици на политическата сила от южните райони го приветстваха с шумни и одобрителни възгласи. Ежегодният митинг, състоял се в неделя, е продължение на традиция, датираща от 1990 г. Тогава на него бе отправен призив за независимост на Севера, а сега това вече е забележителна акция на Севера и Юга, обединени зад новия образ на партията, наложен от Салвини, като политическа сила с антиимигрантска и евроскептична програма. Неделният митинг показа как преобразената \"Лига\" на Салвини и по-точно твърдите му мерки срещу имиграцията променят италианската политика. Противниците виждат в него опасен популист, който се заиграва с национализма и страха от чужденците, но благодарение на него рейтингът на партията се повиши, а влиянието й обхвана нови територии. Увеличаване на подкрепата Откакто като министър на вътрешните работи Салвини реши  да затвори пристанищата за по-голямата част  от спасяваните в Средиземно море кандидати за убежище от Африка, подкрепата за \"Лига\" рязко се увеличи, показват допитвания. \"Сега това е национална, а не \"Северна Лига\", каза на митинга край село Понтида (на час път с кола от Милано) Анселмо Горга, младежкият координатор на партията от Базиликата, една от най-бедните области на Южна Италия. Около него хора, облечени в синьо - новият цвят на \"Лига\", се бяха смесили с повечето от присъстващите, все още облечени в традиционния за партията зелен цвят. Един мъж дори си беше боядисал брадата в зелено, но вече не се виждаха чуждите за Италия атрибути от отцепническия период на партията, като например шлемовете с рога. \"Радваме се да бъдем част от това, дори с хора от Севера. Това, което казва Салвини, за нас е закон, понеже е добре за цялата страна\", каза Горга. На митинга имаше и щандове, на които се предлагаше традиционна южняшка храна, като например моцарела. Митингът бе организиран същото поле, на което предишните поколения привърженици на \"Лига\" призоваваха за отделяне на благоденстващия Север от Юга, заклеймяван, че е корумпиран и само харчи пари. След като Салвини промени \"бранда\" на партията, за да подчертае националния й характер, подкрепата за нея в социологическите проучвания достигна до около 30 процента, което е горе-долу равнището на подкрепа на коалиционния й партньор Движение \"Пет звезди\". На изборите на 4 март \"Лига\" получи 18 процента от гласовете, а самият Салвини беше избран за сенатор от южната област Калабрия. \"Той е единственият лидер, способен да изрази въжделенията на хора, който сякаш нямаха никакво бъдеще\", каза областният секретар на \"Лига\" за Калабрия Доменико Фурджуеле. Пред множеството на митинга министърът на държавната администрация и член на \"Лига\" от Сицилия Джулия Бонджорно заяви, че се чувства добре приета в северните бастиони на партията. \"Като сицилианка от Палермо аз се почувствах като у дома си\", каза тя под бурни ръкопляскания. Прегръдки с Юга Някои знакови за партията личности обаче не са особено въодушевени от прегръдката на Салвини с Юга. Правеше впечатление отсъствието от митинга на бившия лидер на \"Лига\" Умберто Боси, като официалната причина беше, че го боли гърбът. В отговор на въпрос за телевизионните кадри с южняците на митинга в Понтида той заяви следното пред вестник \"Кориере дела сера\": \"Видях единствено някакви хора, чийто интерес е да бъдат издържани (от Севера).\" От трибуната в Понтида Салвини говори за още по-големите стремежи на \"Лига\", надхвърлящи пределите на Италия. \"Целта е да променим Европа и да дадем глас на народите, хокани от онези, които се грижеха единствено за финансовите приходи и мултинационалните корпорации и които ни предлагаха несигурно и плашещо бъдеще\", каза той. /БТА", "date": "2018.07.04", "title": "Новият политически ред в Италия - зелена брада и моцарела"}
{"url": "https://www.dnevnik.bg/bulgaria/2018/07/04/3230238_bulgariia_ima_novi_poslanici_v_shveciia_i_gurciia/", "text": "Валентин Порязов е новият посланик на България в Гърция. До момента той е оглавявал дипломатическата мисия на страната в Швеция. Неговата позиция в Стокхолм пък поема Иван Павлов. Двамата бяха представени пред комисията по външна политика на Народното събрание. Порязов е Кавалер на Ордена на честта на Република Гърция, показва биографията му в сайта на Министерството на външните работи. Преди да стане посланик в Швеция той е бил зам.-минисър на външните работи, посланик в Дания и Нидерландия, а първата му служба извън България е втори секретар в посолството в Атина.", "date": "2018.07.04", "title": "България има нови посланици в Швеция и Гърция"}
{"url": "https://www.dnevnik.bg/sviat/2018/07/04/3230230_kitaiski_miliarder_investitor_v_letishteto_na_plovdiv/", "text": "Ван Джиян, един от най-богатите китайци, съосновател и един от председателите на Управителния съвет на HNA Group, която през март спечели конкурса за 35-годишна концесия на летището в Пловдив, загина при инцидент във Франция. По последна информация договорът за пловдивското летище още не е подписан, а водещи издания като \"Файненшъл таймс\" коментират, че групата е изправена пред голям въпрос за управлението и преструктурирането си заради ключовата роля на Джиян. Гибета му може да засили натиска HNA да разкрие повече за често критикуваната и доста сложна структура на това кои са собствениците ѝ. Делът на Джиян в HNA бе 15%. Групата се контролира от базирана в Ню Йорк фондация и от регистрирана в Китай благотворителна организация, които заедно контролират 52%. В документ, който е видян от репортер на \"Ройтерс\", се казва ,че в случай на напускане на компанията или смърт дяловете преминават в нюйоркската фондация, но не е съвсем ясно колко задължително е това правило. Заради мъглявата собственост големи банки като Bank of America Merrill Lynch и Goldman Sachs решиха да прекратят отношения с групата, а отговори на въпросите си очакват регулаторите на САЩ и Германия. Компанията потвърди новината за нелепата смърт на 57-годишния милиардер, който бе един от най-богатите китайци. Според \"Ройтерс\" първите съобщения в социалните мрежи за гибелта му изглежда са били цензурирани и това си личи как много бързо рейтингът за популярност на новината \"Ван Джиян от HNA почина\" в \"Уейбо\" (китайската версия \"Туитър\") е паднал от 11-о на 50-о място. На 3 юли, докато е бил на бизнес посещение в Прованс, той застанал на ръба на 15-метров зид върху скала, за да си направи снимка. Докато изчаквал да го снимат, той се подхлъзнал и паднал. Полицията в популярното сред туристите градче Бонио край Авиньон разглежда случая като инцидент. Джиян е човекът, стоящ зад впечатляващата тригодишна вълна от 123 придобивания за 50 милиарда долара, благодарение на което групата HNA натрупа активи, простиращи се от луксозни имоти в чужбина до дял в \"Дойче банк\". Под натиска на властите в Пекин HNA започна да се разделя с някои от придобивките си (например Hilton Worldwide Holdings Inc, Park Hotels & Resorts и испанската NH Hotels), за да намали огромните задължения, надхвърлили според \"Ню Йорк таймс\" 90 милиарда долара. Бизнесменът отговаряше за стратегията на HNA и ръководеше оперативната работа, докато Чен Фън - другият съосновател и съпредседател на борда с дял от 15% - е по-скоро публичното лице на компанията, разказват източници на \"Ройтерс\". Смъртта на Джиян не можеше да дойде в по-лош момент, казва за агенцията Брок Силвърс, основател и управляващ директор на Kaiyuan Capital, базиран в Шанхай инвестиционен консултант. \"Под огромния натиск най-вероятно ще бъдат преразгледани много от плановете, докато се преподрежда ръководството. По-рано тази година Ван Джиян бе заявил пред служители, че трудностите на групата са резултат от \"голяма конспирация\" от чуждестранни и вътрешни \"реакционни сили\" срещу управляващата компартия и президента Си Цзинпин. Миналия месец компанията ще получи временно намаляване на напрежението, след като на среща в централната банка на Китай на кредитори е било казано \"да подкрепят\" акциите на HNA, съобщиха миналия месец \"Блумбърг\" и \"Файненшъл таймс\". Акциите на 7 дружества от групата бяха замразени за търговия в Китай месеци наред. Раздялата с активи продължава - през юни бе обявен за продажба дял в бразилската авиокомпания Azul SA за 324 милиона долара, отменена бе и офертата за 207 милиона долара за голяма австралийска компания за хладилни камиони, отчасти заради проблем с наличие на средства.", "date": "2018.07.04", "title": "Китайски милиардер, инвеститор в летището на Пловдив, загина нелепо"}
