{"url": "https://www.dnevnik.bg/sport/2019/05/25/3911193_valensiia_shokira_barselona_i_triumfira_s_kupata_na/", "text": "Валенсия\" е носителят на Купата на краля в Испания за 2019 г., след като победи \"Барселона\" с 2:1 във финала в турнира. \"Прилепите\" изиграха великолепен мач, в който неутрализираха именития си съперник и не му позволиха да запише дубъл. \"Барселона\" се беше устремил към пета поредна купа, както и към втори пореден дубъл в Испания, но беше надигран от съперника си. Участието беше шесто поредно за каталунците във финалния мач, като от 2014 г. \"Барселона\" не пропуска да играе в мача за трофея. Головете за \"Валенсия\" вкараха Кевин Гамейро в 22-ата и Родриго в 33-ата минута. Отличието е осмо в Купата на краля за \"Валенсия\", като съставът има и девет загубени финала. Тимът не беше печелил трофея от 2008 г., като това беше и последното отличие в историята на клуба. Финалът се игра пред почти 54 хиляди души на стадион \"Бенито Виямарин\" в Севиля. В срещата \"Барселона\" не показа нивото от предходните си мачове, като след отпадането от \"Ливърпул\" в Шампионската лига, тимът допусна срив. Каталунците бяха без контузените Луис Суарес и Усман Дембеле, което ограничи много опциите на Ернесто Валверде в предни позиции. Лионел Меси поведе атаката, а до него играеха Филипе Коутиньо и поливалентния Сержи Роберто. Началото на мача беше изцяло за \"Валенсия\", след като \"прилепите\" играеха много по-добре. Съставът на Марселино беше много агресивен и въпреки че играеше по-рядко с топката, показа много организирани действия. Още в шестата минута \"Валенсия\" можеше да открие след груба грешка на Клеман Лангле. Той върна неразчетено топката, която попадна в Родриго, а нападателят на \"прилепите\" излъга Яспер Силесен и насочи топката към мрежата. Пике притича и успя с шпагат да избие точно на голлинията. \"Барселона\" така и не успя да отговори с нещо по-сериозно и макар да имаше притежанието на топката, допусна гол. Това стана в 22-ата минута, когато левият бек Хосе Гая проби. Той намери в наказателното поле Кевин Гамейро и нападателят се разписа с мощен шут – 0:1. Каталунците опитаха да отговорят и макар че изнесоха играта в предни позиции, положенията им така и не бяха чисти. Само 11 минути след попадението на Гамейро \"Валенсия\" вкара и втори гол, нанасяйки нов удар на \"Барселона\". Точен беше Родриго, който засече с глава прекрасно центриране на Карлос Солер отдясно. Още на почивката Валверде реагира, като направи две промени. Той пусна Малком и Артуро Видал в опит да потърси голове. Каталунците започнаха много по-активно и в 55-ата минута нямаха късмет, след като удар на Меси срещна страничния стълб. Дълго време каталунците играеха пред вратата на \"Валенсия\", но защитата в бяло така и не грешеше. Все пак в 73-ата минута \"Барселона\" стигна до гол и върна надеждите си. След корнер Лангле стреля, а вратарят на \"прилепите\" изби. Топката се върна обратно към Меси и той на празна врата не сгреши – 1:2. До края на мача беше много интересно, като и двата тима имаха своите шансове. По-чистите положения бяха за \"Валенсия\", но Гонзало Гедеш пропусна сам срещу вратаря, а на празна врата Хосе Гая не уцели очертанията.", "date": "2019.05.25", "title": "\"Валенсия\" шокира \"Барселона\" и триумфира с Купата на краля"}
{"url": "https://www.dnevnik.bg/kultura/2019/05/25/3905564_otkus_ot_sueta_sueta_na_vlado_trifonov/", "text": "Журналист, преводач, автор на публицистика и есеистика, публикувана в българската и чуждестранната преса и специализирани издания. Сценарист и режисьор на документални филми с международни участия и признания. Носител на национални и задгранични награди за поезия и проза, кинодокументалистика и фотография, както и на отличителна награда за журналистика на Австрийската информационна агенция (APA) – Writing for Central and Eastern Europe. \"Суета, суета...\" спокойно може да се нарече \"литературен роман\". По-точно \"литературно-исторически роман\". Произведението има кръгова структура – започва с разговор в софийско кафене между двама от корифеите на българската литература от края на ХІХ – началото на ХХ век – Иван Вазов и Стоян Михайловски, и завършва отново с разменени реплики между тях на същото място. В общо петте части ставаме свидетели на настойчивите претенции на княз Фердинанд към красивата съпруга на Христо Белчев – министър на финансите в правителството на Стефан Стамболов; чуваме нерадостните мисли на Пенчо Славейков по време на пътуването му за Италия, след като напуска обиден България; съпреживяваме любовта между него и Мара Белчева, както и неприязънта му към литературния патриарх Вазов, за да стигнем до последната част, която разказва историята около несбъдналата се Нобелова награда за ексцентричния и своенравен български поет. Всичко това е поднесено с усет за епохата, с вникване в детайлите в дълбочина, с интересна размяна на реплики, с изострено и сполучливо чувство за хумор. \"Суета, суета...\" е книга за един от най-живописните периоди в българската култура и литература, която със сигурност ще привлече внимание. Роман със сериозен кинематографичен потенциал. В един мартенски следобед на 1912 година Иван Вазов и Стоян Михайловски седят в кафене \"България\" в центъра на София, пият кафе с ликьор, преглеждат пресата и обменят мисли. Днешният ден е по-специален – навършват се 21 години от убийството на една от най-интелигентните личности в следосвобожденска България – Христо Белчев, министър на финансите в Стамболовото правителство и съпруг на поетесата Мара Белчева. От дума на дума спомените на двамата събеседници оживяват в низ от лица, случки и събития, характерни за интелектуалните и политическите среди на онова време. Важно място в тях е отредено на отношенията между Мара (Белчева) и Пенчо (Славейков) и взаимната им отдаденост – неразбрана и завидяна от много техни съвременници. Във времена на \"отвързани\" нрави, една прашна и до вчера поробена балканска държава се опитва да прогледне за нови светове и култури. Прави го с цената на лични драми и непримирими обществени конфликти, но и със запомнящи се примери за приятелство и творческа уникалност. И така: от фалшивия морал на монархическия Двор и сблъсъка на поетическите генерации на Вазов и Славейков (които с еднаква страст и нетърпимост отстояват правата си на съществуване), през кървавите амбиции за постове, пари и влияние сред различните части на българското общество в началото на ХХ век... напред... за да се върнем отново в същото кафене, на същата маса, където Вазов и Михайловски отиват към края на своя горчиво-сладък като кафе с ликьор разговор. В. Т. Вестта за смъртта на Христо Белчев се разнесе мигновено. Младият министър на финансите, един от най-интелигентните и образовани хора в правителството на Стефан Стамболов, беше убит в центъра на София. Тези, които го познаваха, както и онези, които само бяха чували за него, останаха потресени. Според едни убийството било извършено по погрешка – истинската мишена бил Стефан Стамболов. Други казваха, че се е намесила дългата ръка на Фердинанд. Всички знаеха, че той обожава жената на Христо – младата красавица Мара Белчева – и прави отчаяни опити да я вкара в леглото си. С ликвидирането на нейния съпруг пътят към Мара щеше да бъде разчистен и вече нищо не можеше да попречи на бисексуалния австрийски немирник да я има. Все пак надделяваше мнението, че целта на убийците, четирима на брой според свидетели, била именно министър-председателят. Очевидци на станалото твърдяха, че след като Стамболов успял да се изплъзне от преследвачите си, предназначеният за него куршум намерил Христо. \"Да е гледал с кого дружи\" – злорадстваха завистници. Днес, 27 март 1912, се навършваха 21 години от трагичния му край. В кафене \"България\", сборно място на част от софийската интелигенция, в голямата ъглова зала с прозорци към двете улици, седяха заклетият русофил Вазов и русофобът Стоян Михайловски, пиеха филтрирано кафе с ликьор и разговаряха. – Отиде си без време. Можеше да си пише стиховете и трудовете по финанси, да се радва на хубавата булка и да си гледа кефа – каза Вазов, сръбна от кафето и избърса с кърпичка мустаците си. – Стамболов го подведе. Каза му, че поет къща не храни, даде му власт и той поддаде. – Даде му власт, щото го видя, че е кадърен. Че е великодушен и работлив. На България ѝ трябват кадърни хора и работливи, не простаци и лентяи. – Властта рано или късно си отмъщава – отсъди Вазов. – Още ми е пред очите, макар толкоз време да мина. Ние с него сме почти набори. Аз съм с една година по-голям – каза Михайловски и отпи от ликьора с примижали очи. – Той и Мара, и двамата красиви, снажни, като тръгнеха по улицата, да ги гледаш и да им се радваш. Не му трябваше на Христо да става министър. – Искаше да помогне на тази клета държава с французките си знания, с немските си знания, за да излезе тя най-сетне от простотията и немотията. А не да я лашкат руснаците.", "date": "2019.05.25", "title": "Откъс от \"Суета, суета...\" на Владо Трифонов"}
{"url": "https://www.dnevnik.bg/sport/2019/05/25/3911059_cska_zapodozria_celenasochena_ataka_ot_ludogorec_i/", "text": "ЦСКА съзря целенасочена атака от \"Лудогорец\" след края на сезона и коментира двубоя на прекия си съперник за титлата. В петък тимът от Разград  победи \"Черно море\" с 4:1  и си гарантира осма поредна титла, докато ЦСКА надви \"Ботев\" (Пловдив) с 1:0, за да завърши втори на точка зад шампионите. Двубоят в Разград се игра при съмнително отстраняване на шестима от основните играчи на \"Черно море\", които дори не попаднаха в групата. Треньорът на варненци  Илиан Илиев обяви , че това е решение на ръководството и препрати следващи въпроси към тях. Преди двубоя се появи информация, че Георги Илиев, Георги Китанов, Виктор Генев, Пламен Димов, Петър Витанов и Иван Дюлгеров са били подложени на детектор на лъжата. След двубоя бяха разпространени нови твърдения, че това е направено заради двубоя с ЦСКА във Варна на 4 май. Тогава червените спечелиха с 3:1, ден след напускането на треньора си Любослав Пенев. Изваждането от групата на играчите повдигна съмнения, след като за разлика от друг път \"Черно море\" не обяви на сайта си причина футболистите да отсъстват. Във въпросната среща вратарят Китанов, дори не игра, след като е преотстъпен от ЦСКА и няма право да играе срещу тима, който държи правата му. \"Дневник\" потърси многократно пресслужбата на \"Черно море\" за коментар, но варненският клуб не отговаря на мобилните си телефони. \"За да се отклони вниманието от случващото се на стадиона в Разград, което в крайна сметка реши изхода на първенството, услужливо сайтове и медии подеха в хор новата долнопробна и откровена лъжа\", пишат от ЦСКА. \"Искаме отговорно и категорично да заявим, че клубът ни не използва подобни начини за печелене на срещите си. Обвиненията срещу нас са инсинуации, целящи да ни компрометират и същевременно да прикрият очевадната липса на феърплей при решаване на спора за титлата\". От Борисовата градина задават въпрос как \"всичко избухва 20 дни по-късно\" и обявяват, че Китанов няма право да играе срещу ЦСКА по договор. \"Не можаха ли да измислят нещо ново, а повтарят порното отпреди 7 години в Перник\". ЦСКА изразява и възмущение от отношение на медии към клуба. Червените дори заплашват да преразгледат \"участието ни в договора за собственост на телевизионните права и ние да не бъдем отразявани от тези навързани като свински черва медии, сайтове и телевизии\".", "date": "2019.05.25", "title": "ЦСКА заподозря целенасочена атака от \"Лудогорец\" и медии"}
{"url": "https://www.dnevnik.bg/razvlechenie/2019/05/25/3911031_gradski_detektiv_ostrovut_na_pticite/", "text": "Градовете също са екосистеми. Замисляли ли сте се кой и как живее в София, освен хората? В новия си епизод подкастът \"Градски детектив\" поема на звукова разходка в сърцето на София - Борисовата градина, за да запознае слушателя с обитателите й, които най-често чуваме. \"Градски детектив\" е подкаст за градски легенди и моменти от културната и архитектурната история на българските градове. \"Дневник\" е медиен партньор на проекта, финансиран във втория си сезон от програма \"Култура\" на Столична община. Очаквайте епизодите  през понеделник на сайта на проекта  и през уикенд  в специалната метатема на \"Дневник\" . Можете да ги чуете и по БНР - програма \"Христо Ботев\", през понеделник в предаването \"Аларма\" или да се абонирате и във  всички приложения за подкасти.", "date": "2019.05.25", "title": "Градски детектив: Островът на птиците"}
{"url": "https://www.dnevnik.bg/evropa/2019/05/25/3910158_bialo_kuche_s_dve_opashki_moje_i_da_vleze_v/", "text": "Трудният въпрос е кога спираш с шегите и кога започваш да си сериозен.\" Золтан Ковач изрича тези думи, докато отпива от кафето си на метри от река Тиса в Сегед. Носи името на говорителя на управляващите в Унгария, но приликите свършват тук. Партията, в която членува, твърди, че не е истинска партия, а е извън системата. Миналата година пък неин кандидат за депутат пристигна в телевизионно студио, облечен в пилешки костюм, и отговорът, който даваше на всички въпроси, бе един: Кудкудякане. Създадена в Сегед през 2006 г., тя е официално регистрирана едва осем години по-късно. Бялото куче, измислено от финансовия ѝ директор, днес може да се види на много места в града. Партията нарича създаването на графити основна своя активност, но няма активисти, които да я вършат – хората в екипа ѝ се самоопределят като \"пасивисти\". Рисунките по тротоара също са част от това изкуство – и са напълно забранени до неотдавнашно решение на Конституционния съд, свързано именно с \"творба\" на партията. След пет години \"пасивна\" работа \"Кучето с двете опашки\" може да каже спокойно – отдавна не става въпрос само за графити. Все повече \"пасивности\" Преди година взе едва 1.71% от гласовете на националните избори. Субсидията, която получи, отиде основно за дейности на местните организации – акции, събития, почистване на градинки и други. В Сегед се събира боклук край река Тиса и в кварталите. В  манифеста на сайта на организацията  пък се изброяват: обществени събития, проекти за ремонт, вестници, пиеси, компютърни игри, музика и работа с организации, които също толкова ентусиазирано искат да решават проблеми. Сега различни проучвания от последните няколко месеца ѝ дават между три и малко под пет процента от вота и това ѝ дава шанс да прескочи бариерата. Сред акциите преди вота миналата година бе и контрабандата на сапун и тоалетна хартия в болниците, с която се подчертаваше състоянието на някои лечебни заведения. Преди три години партията набра 100 хил. Евро, за да покрие страната със сатирични плакати срещу кампанията на правителствата за бежанските квоти, за които имаше и референдум. Правителството на \"Фидес\" тогава опитваше да разпространява послания като: \"Знаехте ли? Мигранти са отговорни за атаките в Париж\". Отговорът на Партията на кучето с две опашки бяха плакати със следните въпроси: \"Знаехте ли? Един милион унгарци искат да се преместят в Западна Европа\" или \"Знаехте ли? Има война в Сирия.\" Тя бе и  зад организацията на \"мирния протест  в полза на правителството, на Русия и срещу всичко останало,\" на който демонстрантите поискаха \"повече Русия\" и \"още един Орбан\". След националния вот представители на партията не говореха активно за евроизборите. Какво се промени? \"Било е много, много отдавна,\" казва Ковач. \"Нямаме специална програма, но хубавото е, че посланията ни ще достигнат до унгарския парламент,\" казва Виктория Пал. Тя има предвид възможността да евродепутатите да говорят пред тези в Будапеща. Освен това \"ще си говорим с други проевропейски политици. И ще бъде забавно, макар че няма това да е основното в програмата ни.\" Не е съвсем вярно, че \"няма специална програма\". Минути по-късно \"пасивистката\" добавя: \"Ще запазим празниците на всички партии. И ще приложим националните искания за цяла Европа – безплатна бира и вечен живот. Както и сиеста за всички.\" Показва календар, в който почивните дни на 28-те държави са почивни за всички. Шеговитият отговор изисква шеговит въпрос: \"Тогава мислите ли, че трябва да се празнува и Рамазан в Унгария?\" Ковач отговаря със смях. А ще има ли изяви като интервюто на \"пилешкия костюм\"? \"Да,\" обяснява. \"Пилешкият костюм\", \"горила\" и \"Дядо Коледа\" бяха сред миналогодишните кандидати. Председателят на партията Гергьо Ковач, който нямаше костюм, пък обеващаше да замени богатите обитатели на Будапеща с бедни. Участието на животните, според Ковач, имаше смисъл, защото партията така или иначе е \"кучешка\", а Дядо Коледа работи веднъж годишно и има много свободно време. Безплатна бира за цяла Европа Опозиционният пакт за местните избори изглежда за партията като екзотика. Какви отношения с другите опозиционни партии? \"Не сме свързани с тях, разделени сме,\" казва Виктория Пал. Ковач допълва: \"Вероятно няма да имаме нищо общо с плана за местните избори. Те са много, много мръсни.\" Сериозният въпрос е прекъснат – на екрана на Анна Виктория Пал има снимки от състезание по поставяне на стикери, организирано от партията. \"Рекордът беше две секунди. \"Моят беше четири,\" добавя тя. Купчината стикери, която партията обогатява непрекъснато, включва неизменното бяло куче и закачливи надписи. \"Няма смисъл да се работи. По-добре човек да има пари. Безплатна бира за цяла Европа,\" гласи един от тях. На друг обаче кучето отсъства – там е Орбан, качил се на влака от родния град на премиера Фелчут до футболната академия \"Пушкаш\". Проектът с еврофинансиране, който се оказа силно нерентабилен, доведе до множество въпроси от Европейската комисия. Този стикер  вече се е появявал и по стените  в унгарски градове. Пасивистът добавя: \"Пролетта е добра за нас, последните избори бяха зима, минус 4 по време на кампанията, сняг и лед. Сега всичко е като лятна мечта. И знаете ли, нямаме много ресурси, много пари, не искаме да бъдем вземани твърде сериозно като политици, като движение. Кога ставаш сериозен Отвъд шегите големият въпрос остава без отговор: каква е целта да искаш да си партия, ако не правиш политика и кога се износва посланието ти, ако не поемеш по този път? \"Това е партията на индивида и индивидуалността,\" отвръща Золтан Ковач. \"Не искахме да се характеризираме, да приемаме нищо твърде сериозно. Мисля, че партията ни е антипартията, няма обикновените цели. Искаме да се забавляваме и това е най-важното. Сегед и политиката са много мръсни и сиви, а ние искаме активни граждани по улиците си. Искаме и да се забавляваме, полезни неща и да правим и споделяме.\" Сегед не е единственото място, където \"пасивистите\" са активни – това се случва в още пет окръга. \"Кучето с двете опашки\" всъщност има присъствие в над две дузини области. Групата от 15 души в Сегед, \"родния\" за партията и упорито наричан от Анна Виктория Пал \"средиземноморски\", обаче дори не е организирана официално. \"Това е група, базирана на симпатии и приятелство,\" казва тя. Бързо посочва и други общи интереси. \"Искаме безплатен плаж .\" Показва стари архивни снимки. \"Имаше огромна къща в Сегед преди, с басейни и хора, грижещи се за възрастни.\" Золтан Ковач добавя: \"Сегед забрави собствената си река... Преди беше мръсно заради проблем в Румъния и забраниха къпанео, но сега вече не е и отдавна трябваше да отпадне. Имаме правила за всичко. Забраняват ни това, забраняват ни онова.\" Това ли е сериозната страна на Партията на кучето с двете опашки? \"Да, в Унгария има твърде много правила. Обичаме само тези, от които има смисъл. А основната цел е да е забавно,\" казва Золтан Ковач. Анна Виктория Пал добавя: \"Забавно, красиво или полезво. И е най-важното минимум две да се спазват.\" Две точки от програмата на сайта на партията звучат още по-сериозно. Първото - \"искаме хората да се смеят на проблемите, вместо да се вбесяват\" и да не получават инфаркт от безнадеждност. Второто – ако някоя политическа сила все пак предложи решения, тя ще получи подкрепа. Има и нещо, в което партията може да се сравни с останалите политически играчи -  301 хил. харесвания във \"Фейсбук\" . От традиционните играчи в Унгария само националистите от \"Йоббик\" имат повече.", "date": "2019.05.25", "title": "\"Безплатна бира за Европа\" - Партията на кучето с две опашки очаква пробив на изборите"}
{"url": "https://www.dnevnik.bg/razvlechenie/2019/05/25/3910071_fotogaleriia_aladin_na_vulshebniia_kilim/", "text": "Най-новата игрална приказка на \"Дисни\" - римейкът на известната анимация \"Аладин\" под режисурата на Гай Ричи - е вече по българските екрани, а малко преди това бе и официалната му премиера на тематичен лилав килим в Лос Анджелис. Обстановката бе видимо повлияна от духа на Ориента и вдъхновена от света от приказките на \"Хиляда и една нощ\".", "date": "2019.05.25", "title": "Фотогалерия: \"Аладин\" не на вълшебния, а на лилавия килим"}
{"url": "https://www.dnevnik.bg/bulgaria/2019/05/25/3911071_kratki_novini_mvr_poema_ohranata_na_izbornite_sekcii/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. МВР поема охраната на изборните секции Започна подготовката на изборните секции за евровота утре. След като бъдат запечатани, те ще бъдат предадени за охрана на полицията и ще бъдат отворени утре - в началото на изборния ден. Иво Никодимов е в избирателна секция в столичния район \"Младост\". Военнослужещи унищожиха невзривен боеприпас Военнослужещи от Сухопътните войски унищожиха невзривен боеприпас, открит в частен имот, съобщиха от Министерството на отбраната.", "date": "2019.05.25", "title": "Кратки новини: МВР поема охраната на изборните секции"}
{"url": "https://www.dnevnik.bg/razvlechenie/2019/05/25/3910629_kakvo_da_chetem_prez_liatoto_izborut_na_bil_geits/", "text": "Създателят на \"Майкрософт\" Бил Гейтс е страстен читател, който споделя в социалната мрежа Goodreads препоръките си за четива през лятото. \"Нито една от тях не може да се приеме за \"леко четиво\", предупреждава той. (Най-добрите книги за 2018 г. според него можете да  видите тук .)", "date": "2019.05.25", "title": "Какво да четем през лятото: изборът на Бил Гейтс"}
{"url": "https://www.dnevnik.bg/sport/2019/05/25/3911066_nai-silen_sred_slabi_kakvo_pokaza_osmata_poredna_titla/", "text": "Осем сезона,  осем титли в Първа лига . Това е равносметката за \"Лудогорец\" след края на сезон 2018-19, една от най-трудно спечелените титли в историята на тима. Битката за златните медали се задържа до последния кръг, като едва за трети път в последните 10 години титлата се решаваше с финалните мачове. Както и в предходните два случая обаче победител излезе \"Лудогорец\", завършвайки с точка пред ЦСКА. Още преди няколко седмици  собственикът на шампионите Кирил Домусчиев  обяви, че тимът му е много пред останалите. \"По-скоро ние сме напред пред другите. Колкото и да вървим назад, те още не могат да ни стигнат\", каза Домусчиев. И въпреки залитанията \"Лудогорец\" го доказа, спечелвайки титлата без да впечатлява през целия сезон. Макар и да имаше много големи проблеми, тимът от Разград остава с крачка пред останалите. В края на сезона статистиката сочи, че \"Лудогорец\" има най-добрата атака в Първа лига (67 гола) и втората най-добра отбрана (19 получени гола) след ЦСКА. Сезонът на промените Началото на сезона предвещаваше, че \"Лудогорец\" няма да бъде същата сила, след като още през миналото лято се стигна до изненадващи промени. В деня, в който започваше лятната подготовка на шампионите треньорът Димитър Димитров напусна, несъгласен с назначаването на бразилеца Пауло Аутуори за главен мениджър. В крайна сметка двукратният носител на Копа либертадорес започна да води тима, през лятото \"Лудогорец\" не осъществи нито един значим трофей. Тимът не успя да влезе в Шампионската лига и се задоволи с участие в Лига Европа, но там разочарова с представянето си, след като завърши последен в група с \"Байер\" (Леверкузен), \"Цюрих\" и АЕЛ (Ларнака). През октомври се стигна до раздяла с Аутуори, а още по-изненадващо беше уволнен дългогодишният спортен директор Методи Томанов. Начело на тима застана Антони Здравков, при който тимът не показваше нищо по-различно от това при Аутуори. Въпреки проблемите, колебливите игри и тенденцията да има застаряващ състав, \"Лудогорец\" успя да постигне впечатляваща серия от 11 поредни победи, които му гарантираха да зимува начело с аванс от шест точки. Това се оказа и втората най-голяма разлика между \"Лудогорец\" и преследвача му на полусезона. В крайна сметка тимът завърши сезона с трети различен треньор – Стойчо Стоев, който се завърна в Разград, близо пет години, след като направи отбора шампион и стигна до осминафиналите в Лига Европа. Без да блести и просто правейки по-малко грешки от ЦСКА \"Лудогорец\" успя да грабне и титлата. Сезоните на другите два претендента също бяха белязани от треньорски смени. ЦСКА започна с Нестор Ел Маестро, който беше заменен веднага след края на зимната подготовка, за да дойде Любослав Пенев. Той записа седем победи, три равенства и четири загуби в 14 мача, но си тръгна в началото на май, несъгласен с ръководството. Сезонът довърши Добромир Митов, подпомаган от Люпко Петрович в ролята на консултант. Още по-драматично беше на \"Георги Аспарухов\", където начело на \"Левски\" се изредиха Делио Роси, Тодор Симов, Славиша Стоянович, Георги Дерменджиев и за финал Георги Тодоров. Най-дълго от тях се задържа Стоянович – пет месеца. \"Лудогорец\" ли отстъпи или другите прогресираха Това беше най-често задаваният въпрос след Нова година, когато на няколко пъти ЦСКА се връщаше в битката за титлата и мечтаеше да детронира тима от Разград. Статистиката обаче не е на страната на червените въпреки многото обрати. През пролетта трите водещи тима се надпреварваха да правят грешки, сякаш никой от тях не иска титлата. В осем мача срещу ЦСКА и \"Левски\" \"Лудогорец\" не записа нито една загуба. Шампионите спечелиха четири пъти и направиха четири равенства при голова разлика 9:3. Тимът записа само три загуби през сезона, като две от тях дойдоха при гостувания на \"Черно море\" и веднъж отстъпиха срещу \"Локомотив\" (Пловдив). За сметка на това ЦСКА имаше много по-големи проблеми срещу преките си съперници от топ 6. До последното дерби с \"Левски\" червените не бяха вкарали гол на сините в предходните три мача. Тимът имаше проблеми още с \"Ботев\", \"Берое\" и \"Черно море\", за разлика от предходните години, когато губеше повече точки срещи тимовете от долната половина на класирането. По отношение на спечелените точки \"Лудогорец\" завърши със 79 – второто му най-слабо постижение за последните шест сезона. Това е другото голямо доказателство за отстъплението на тима от Разград. Крачката, която ЦСКА направи в посока титлата беше голяма, но не и достатъчна. Най-вече заради  пропиления шанс от тима от \"Българска армия\" . В средата на май двата тима се срещнаха на стадиона на ЦСКА, а при успех червените можеха да се изравнят с шампионите. Равенство 0:0 обаче остави разлика от три точки между двата тима. Дори последвалата грешка на \"Лудогорец\" с \"Левски\" не успя да преобърне отново класирането. Двата тима влязоха в последните два кръга, разделени от само точка, като не допуснаха нито една грешка. Последният кръг обаче беше помрачен от спорни обстоятелства. Часове преди мача с \"Лудогорец\" ръководството на \"Черно море\" извади от състава шестима основни играчи, без да оповести причина. Около варненци има съмнения за използван детектор на лъжата преди мача, свързан със загубата от ЦСКА на \"Тича\" в началото на месеца. Финалът на сезона не донесе инфарктен край и смяна на караула на върха. Драматичните събития обаче гарантират интересни следващи дни и седмици.", "date": "2019.05.25", "title": "Най-силен сред слаби: какво показа осмата поредна титла на \"Лудогорец\""}
{"url": "https://www.dnevnik.bg/bulgaria/2019/05/25/3911078_prozrachnost_bez_granici_za_kakvo_da_vnimavame_v/", "text": ", внимавайте дали членовете на секционната избирателна комисия: - Проверяват внимателно дали присъствате в съответния избирателен списък и едва след това подават бюлетината. - Осигуряват възможност да гласувате необезпокоявано, при запазване тайната на вота (например, никой не присъства на по-малко от 3 метра от тъмната стаичка, няма пряка видимост към тъмната стаичка, екранът на електронната машина за гласуване се вижда само от избирателя, няма външни лица в секцията). - Боравят правилно с бюлетините: откъсват пред вас бюлетината от кочана, поставят първи печат върху нея, след гласуването сверяват дали контролният номер в долния ъгъл съвпада с номер от кочана, поставят втори печат и откъсват пред Вас поредния контролен номер (без да разкриват тайната на вота и да проверяват как сте гласували). - Вписват в съответния избирателен списък данните Ви по лична карта и Ви канят да  поставите подпис, след като сте гласували. - Боравят правилно с електронните машини за гласуване (в секциите, в които има такива):  В изборното помещение   се разполага, така че да се гарантира тайната на вота.  да присъстват кандидатите, представители на местни власти и хора без обозначен статут. : членовете на секционните комисии; избирателите; застъпниците; наблюдателите; журналисти (докато правят репортаж за протичането на изборния процес). Членовете на СИК, застъпниците и наблюдателите задължително носят обозначителни знаци.   на секционната избирателна комисия или на представители на партиите можете да се оплачете пред Районната избирателна комисия. РИК е длъжна да вземе решение незабавно и да го публикува на сайта си, заедно с постъпилия сигнал. На вратата на изборното помещение са посочени телефони за връзка с РИК. При съмнение за престъпления, като купуване на гласове, осъществяване на контрол и натиск върху избирателите, когато забележите:  обръщайте се своевременно към служителите на МВР. Те са длъжни да реагират незабавно, да проверят сигнала и да прекратят незаконни действия. На вратата на изборното помещение са посочени телефони за подаване на сигнали до РУ на МВР и до дежурния прокурор. МВР поддържа и централизирана линия за сигнали за изборни нарушения: 02/ 982 2232, както и e-mail:  izbor@mvr.bg .  За всички случаи на забелязани нарушения и нередности в изборния ден,   компетентните органи – МВР, районна прокуратура или РИК/ЦИК. на безплатен телефон – 0800 11 224. Нашият екип може да Ви даде съвет как да защитите своите права.", "date": "2019.05.25", "title": "\"Прозрачност без граници\": За какво да се внимава в изборния ден"}
{"url": "https://www.dnevnik.bg/sport/2019/05/25/3911081_kapitanut_na_cherno_more_za_obvineniiata_v_simulativna/", "text": "Капитанът на \"Черно море\" Георги Илиев обяви като \"долна лъжа\" твърденията, че той заедно с петима свои съотборници са играли симулативно при загубата от ЦСКА в началото на месеца, за което са отстранени от отбора. Варненският клуб извади от групата Илиев и други основни играчи Виктор Генев, Пламен Димов и вратарите Георги Китанов и Иван Дюлгеров, часове преди  гостуването на \"Лудогорец\" от последния кръг . Макар и да не се съобщават подробности, се твърди, че Илиев и останалите са подложени на детектор на лъжата заради загубата от ЦСКА с 1:3 във Варна. \"В този клуб съм 21 години, от които 12 в мъжкия отбор. Бил съм капитан на този отбор. И по този начин да се опетни моето име, не знам. Първоначално помислих, че става въпрос за някаква шега, но след това ме обзе ярост и гняв. Беше много тежко за мен\", коментира Илиев пред Би Ти Ви. \"Не знам как да приема това, което се случи. Тук съм, за да кажа, че това е една долна лъжа. Всички шест човека сме чисти\". В социалните мрежи бяха публикувани снимки от резултатите от полиграфа, които показват, че отговорите на Илиев и останалите играчи са искрени и не доказват те да са играли симулативно или да са търсени от хора от ЦСКА. Впечатление от снимките прави, че детекторът на лъжата е направен в петък. Според \"Спортал\" играчите на \"Черно море\" са минали два полиграфа. Първият е бил преди седмица и футболистите, които не са издържали, са били отстранени. Вратарят Иван Дюлгеров публикува в профила си във \"Фейсбук\" кратко послание \"Чест, морал, достойнство! Истината ще възтържествува! Чист пред себе си, чист пред Господ\".", "date": "2019.05.25", "title": "Капитанът на \"Черно море\" за обвиненията в симулативна игра: Долна лъжа"}
{"url": "https://www.dnevnik.bg/bulgaria/2019/05/25/3911085_gorna_bania_se_nadiava_otnovo_da_ima_balneolojki_centur/", "text": "Старата минерална баня в кв. \"Горна баня\", която от десетилетия е изоставена, неотдавна смени собственика си. На 17 април държавата чрез Министерството на регионалното развитие и благоустройството я прехвърли безвъзмездно на Столичната община. Какво ще последва от този акт - дали ще се възстанови балнеоложката дейност или ще я превърнат в музей, както стана с Централната минерална баня в София, питат се сега жителите на кв. Горна баня. Един от тях, Апостол Григоров, отправи писмено питане до Столична община каква ще е съдбата й. Зам.-кметът по транспорта на София Дончо Барбалов му отговори на 16 април, че е възложено на общинската дирекция \"Транспортна инфраструктура\" да се оправи настилката на тротоарите на улиците, които са в близост до минералната баня. Но за нея в писмото няма нито дума. В пост до Фейсбук групата \"Горна баня\" зам.-кметът по културата доц. Тодор Чобанов на 7 май съобщава за прехвърлянето на собствеността на банята и стъпките, които предстоят: \" Утре ще изготвим и внесем при колегите възлагателно писмо за откриване на процедура за обществена поръчка за ремонта, както и писмо до Главния архитект за актуализация на устройствените решения на парка, съобразно новото имотно състояние на зоната.\" Питане на \"Дневник\" от 20 май до Столична община \"Има ли ясна визия за бъдещето на минералната баня в кв. Горна баня?\" засега е без отговор. Инициативен комитет от граждани на квартала от години търси начин да се реставрира сградата на банята. \"Но не просто за хигиенни нужди, а с лечебна цел\", изрично подчертават от комитета. Прехвърлянето на собствеността на банята от държавата на Столична община е крачка в тази посока. Проблемът е, че по-голямата част от дебита на двата минерални извора \"Домус дере\" и \"Хазната\" – който е 8.54 л/сек, е даден на концесия на бутилираща компания. За първи път минералният извор на Горна баня се споменава през ХVІІ в. при строежа на турски хамам (баня), пише в краеведско проучване. Името на селището около извора е било Банай бали, Юкари бане, Кари бане – все свързано с топлата, слабо минерализирана алкална вода. Малко известен факт е, че през 80-те години на ХХ в. горнобанската минерална вода е изнасяна в Англия, като много болници в Лондон пиеха само нея. Преди повече от десетилетие в сградата на банята все още имаше балнеолечебен кабинет и вани, спомнят си жители на квартала. Сега вратите и прозорците са заковани, само от чучурите се лее ценната минерална вода. Дебитът им е едва 0.83 л/сек, напълно достатъчен за гражданите да си пълнят тубите, но не и да се възстанови балнеоложката дейност. Основният дебит на минералната вода е даден на концесия за бутилиране от Министерството на околната среда и водите за период до 2035 г.", "date": "2019.05.25", "title": "Горна баня се надява отново да има балнеоложки център"}
{"url": "https://www.dnevnik.bg/kultura/2019/05/25/3911086_studenti_ot_bulgariia_i_germaniia_suzdavat_izkustvo_za/", "text": "Млади художници и дизайнери от Нов български университет и Университета по приложни науки и изкуства Дортмунд се включват в кампанията \"Да запазим Корал\" за опазване на природата на плажа край с. Лозенец чрез серия от инсталации, графични материали, фотографии и обекти. Представянето им е започнало днес по обяд на самия плаж \"Корал\". Творбите са създадени по време на творчески ателиета, които се провеждат през май в района на с. Лозенец в рамките на проекта \"Биоморфни форми 2019\", Той е част от програмата на фестивал \"Майски дни на творческия дизайн 2019\" и е организиран от департамент \"Дизайн\" и финансиран от Централен фонд за стратегическо развитие на Нов български университет. Основната тема, която вдъхновява младите автори, е презастрояването на българското Черноморие. Те използват различни съвременни техники за работа с естествени материали, както и т.нар. land art - форма на творчество, родена в борба за защита именно на застрашени места. Проектът включва множество намеси и дейности на открито, изкуство, създадено за съответното място, на което бива представяно, както и концептуални типографски експерименти. Участват 40 студента от двата университета, водещи на творчески ателиета са проф. Ларс Хармсен (prof. Lars Harmsen), проф. Оливер Лангбайн (prof. Oliver Langbein), проф. д-р Борис Сергинов, д-р Биляна Калоянова, Весела Станоева и Руслан Лозев. Семинари водят проф. д-р Борис Сергинов, д-р Иво Попов, Ралица Цекова и Ралица Попова.", "date": "2019.05.25", "title": "Студенти от България и Германия създават изкуство за опазване на плаж \"Корал\""}
{"url": "https://www.dnevnik.bg/razvlechenie/2019/05/25/3911091_jenite_rabotiat_po-dobre_v_po-topli_pomeshteniia_sochi/", "text": "Едва ли има човек, работил в офис - независимо малък или голям, който да не се е сблъсквал с този проблем - температурата на помещението. За едни тя винаги е твърде ниска, а за други точно обратното. И докато някой тайно вдига или сваля градусите на климатика, а друг все отваря или затваря най-близкия до него прозорец, учените вдигат залога на битката между половете по отношение на офисния термостат с помощта на ново изследване, за което съобщава \"Гардиън\". Проучване, публикувано в сряда в журнала PLOS One, показва, че жените са значително по-продуктивни в по-топли помещения. Мъжете от своя страна работят по-добре на по-хладно. Изследването, проведено в Германия, е тествало способността на 500 мъже и жени да изпълняват поредица от задачи на различни температури. При по-високи температури жените се справят по-добре с математически и вербални задачи, докато при мъжете е обратното. При жените повишаването на продуктивността при работа в по-топли помещения е била \"значително по-голяма\", отколкото спада в продуктивността при мъжете. \"Откритията ни предполагат, че смесените работни пространства могат да повишат цялостно продуктивността си, като настроят термостата си малко по-високо от настоящия стандарт\", се казва в проучването. Това би облекчило жените, които често ностят допълнително дрехи на работа като пуловери, шалове, чорапи и дори одеала, за да се топлят в офисите. То вероятно обяснява и защо мъжете, които носят костюми и вратовръзки, са толкова настоятелни в опитите си да върнат работните си места в условията на ледена епхоха, отбелязва изданието.", "date": "2019.05.25", "title": "Жените работят по-добре в по-топли помещения, сочи ново проучване"}
{"url": "https://www.dnevnik.bg/sport/2019/05/25/3911090_hamiltun_grabna_polpozishuna_v_monako_s_nov_rekord_na/", "text": "Люис Хамилтън с \"Мерцедес\" ще стартира от първа позиция в Гран при на Монако, шести кръг за сезона във Формула 1. Световният шампион направи невероятна обиколка в Княжеството и записа нов рекорд на уличната писта – 1:10.166 минути. Британският пилот изпревари с едва 86 хилядни съотборника си Валтери Ботас. Полпозишънът е едва втори за Хамилтън от началото на сезона след първия кръг в Австралия. Британецът прекъсна серията от три поредни полпозишъна на Ботас. За втори път в кариерата си той ще стартира от първа позиция в Монако след 2015 г. Общо за 85-и път Хамилтън стартира от полпозишън. \"Това е невероятно представяне. Свършихме огромна работа, за да подготвим болида, ние на пистата, и всички в завода. Получи се страхотна битка с Валтери\", каза Хамилтън. За пети път в шест старта \"Мерцедес\" окупира първата редица в квалификацията. Единствено в Гран при на Бахрейн \"Ферари\" пласира двамата си пилоти на първа редица. Зад пилотите на \"Мерцедес\" ще стартират Макс Верстапен, Себастиан Фетел, Пиер Гасли, Кевин Магнусен, Даниел Рикардо, Даниил Квят, Карлос Сайнц и Алекс Албън. В последните пет години само два пъти, стартиралият от полпозишън спечели и победата. През 2018 г. това стори Даниел Рикардо, а през 2014 г. – Нико Розберг. \"Ферари\" имаха проблем още в началото на първия сегмент от квалификацията. Себастиан Фетел трябваше да настройва болида си в движение, след като катастрофира в третата свободна тренировка. Минута преди края на първата част четирикратният световен шампион беше под чертата. Той все пак излезе в последния възможен момент и дори направи най-бързата обиколка. Неговият съотборник Шарл Льоклер обаче не излезе на пистата и остана извън първите 15. В своята домашна надпревара младият пилот остана на 16-ата позиция, като с него в първата част отпаднаха още съотборниците в \"Рейсинг пойнт\" Серхио Перес и Ланс Строл, както и пилотите на \"Уилямс\" Джордж Ръсел и Роберт Кубица. \"Става въпрос за грешка в стратегията. От тима смятаха, че това време ще ми бъде достатъчно да продължа, а аз бях готов да се върна на пистата и имаше достатъчно време за това\", коментира Льоклер пред репортери на пистата. Във втория сегмент Макс Верстапен показа неподозирана скорост със своя \"Ред бул\" и записа обиколка за 1:10.618 секунди. Холандецът оглави таблицата пред Ботас, Хамилтън и Фетел. Ботас беше само на 0.083 сек зад Верстапне, но Хамилтън и Фетел изостанаха съответно на две и шест десети. Извън топ 10 и битката за третата част останаха Нико Хюлкенберг, Ландо Норис, Ромен Грожан, Кими Райконен и съотборникът му в \"Алфа Ромео\" Антонио Джовинаци. Във финалните 12 минути от подготовката Ботас даде най-доброто от себе си и записа обиколка за 1:10.252 минути в първия си опит. Верстапен направи най-добър трети сектор, но беше на близо четири десети от финландеца. Хамилтън изостана с две десети, а Фетел беше далеч назад. Постижението на Ботас беше нов рекорд на пистата, но последната дума имаше Хамилтън. Той завъртя още по-бърза обиколка от съотборника си и взе полпозишъна. Стартът за Гран при на Монако е в неделя от 16.10 часа българско време.", "date": "2019.05.25", "title": "Хамилтън грабна полпозишъна в Монако с нов рекорд на пистата"}
{"url": "https://www.dnevnik.bg/evropa/2019/05/25/3907356_partiite_riskuvat_dokato_se_nadigravat_na_terena/", "text": "Ако европейската политика продължава по този начин - с партии, които са се фокусирали само върху твърдото ядро от симпатизантите си - ще стигнем до ситуацията на пустия стадион, на който водещите партии продължават да си играят на терена, сякаш нищо не се е променило, но избирателите вече са си тръгнали от трибуните. Това предупреждение отправи Европейският съвет за външна политика, като използва метафората на британския политически консултант Филип Гулд, за да обобщи резултатите от свое голямо допитване до хиляди европейци. То е проведено от YouGov в няколко от страните от ЕС, които ще излъчат над 80% от евродепутатите. Установихме, че кризата е станала толкова дълбока, че на много места политическите партии трябва да си подновят \"разрешителното за дейност\", казват още авторите. Осъзнаването на този феномен е централен момент в опита да бъдат върнати обратно в политическата система отчаяни революционери и националисти евроскептици. Европейският съюз е създаден от общества, които се страхуваха от миналото си. Днес европейците се страхуват от бъдещето. И не става дума само за разочарование от европейските институции в Брюксел, а за това, че мнозина смятат, че националната им политика страда от една вече нарушена сделка, посочват от ЕСВП. Вече не е вярно, че ако играеш според правилата, животът ти непрекъснато ще се подобрява. Хората вече не вярват, че правителството защитава такива като тях и често смятат, че нуждите на чужденци се поставят пред техните; те също сащо така са убедени, че прекалено много са възползващите се от помощта на социалната държава. Гражданите вече не вярват, че можеш да повлияеш на бъдещето си чрез политическа система, в която се гласува за партии, които представляват хора като теб. Европейците вече нямат доверие на медиите и политиците да им казват истината и да ги представляват. Хората са загрижени, че корупцията е много голяма в Европейския съюз. Проевропейските среди, за да спечелят на изборите, трябва да разберат две неща. Първо, как да повишат активността на онези, които все още вярват в системата или на онези, които вярват в Европа, но са огорчени, че са ги забравили. Второ, по някакъв начин националистите евроскептици и протестиращи като \"жълтите жилетки\" трябва по някакъв начин да бъдат върнати в системата. Във всички избори в Европа партиите се занимават изключително с това да организират симпатизантите си да гласуват, вместо да се опитат да променят мисленето на хората. Но в ЕС има пичто 150 милиона избиратели (вкл. още нерешилите за кого да пуснат бюлетина), които не са изкушени от антиевропейските лозунги, но и не са сигурни дали си струва да участват в евровота. Най-голямото предизвикателство за спечелването им е да бъдат убедени, че залозите наистина са толкова високи, че този път си струва да се гласува. Партийните стратези трябва да са разбрали, че е приключено с традиционното бракосъчетание между партията и симпатизантите ѝ - хората все повече предпочитат \"отворения брак\" и най-вече заради загрижеността си от корупцията много повече ценят почтеността у политиците. При проевропейските партии лоялност декларират 24% от избирателите им, докато 63% биха обмислили гласуване на друга партия; при симпатизантите на антиевропейските партии това съотношение е 35 към 58 процента. Общо 70% от избирателите с ясни предпочитания - а това са цели 97 милиона души - всъщност казват, че още не са направили окончателно решение и може да се спрат на друга партия в деня на гласуването. Хората искат промяна, но не виждат тя да идва от крайно левите или крайно десните партии. Ако проевропейските партии искат да ги спечелят на своя страна, трябваше да се представят като партии на реформата, изправили се срещу статуквото и готови да направят нужните промени за едно по-добро и по-сигурно бъдеще за Европа. Конкуренцията не е между проевропейски и националистически партии - в ход е продължителен и много по-дълбок конфликт за начина, по който европейците оценяват демократичната система. И тук емоциите на хората са по-силни от готовността им да се вслушват във фактите. Става дума за европесимизъм, който стига до парадокс - мнозинството от европейците казват, че членството в ЕС е от полза за страната им и в същото време почти половината смяат, че е възможно само след едно поколение (10-20 години) съюзът да се разпадне. Още по-шокиращо е, че 28% от анкетираните не изключват война между страни от ЕС, а този дял надхвърля 50% сред младите. Тази несигурност си личи и в начина, по който те виждат промяната - мнозина биха гласували за такава, която би върнала предпочитаното от тях минало. Само че партиите имат различна представа за това какво е било миналото, избирателите се объркват още повече, готови да гласуват емоционално и събития в последните дни преди вота се превръщат в силен фактор за окончателното им предпочитание. Спечелването на емоционалните избиратели не изисква задължително някаква грандиозна визия, а предлагане на промени за неща, от които се боят - климатичните промени, почти безконтролната сила на дигиталните гиганти, нуждата да сме заедно срещу сили като Китай, Русия и все по-консервативните САЩ. На националистически лозунги като \"Европа, която защитава\" може да се отговаря с \"добре защитената граница е ваксина срещу епидемия от стени\". Същото важи за теми, по които мнозина са уплашени - че се променят досегашните бариери между развития и развиващия се свят, както и че се разпадат граници между обществени структури, морални принципи и дори представите за отношенията между мъжете и жените. В този смисъл проевропейските партии се нуждаят не от убеждаване на избирателите, а от добри истории, с които хората да се свързват емоционално. Разбира се, преди това те трябва да научат какво чувстват европейците.", "date": "2019.05.25", "title": "Партиите рискуват докато се надиграват на терена избирателите да напуснат стадиона"}
{"url": "https://www.dnevnik.bg/bulgaria/2019/05/25/3909826_izbornite_komiksi_vremenno_spirat/", "text": "По традиция в деня за размисъл преди избори \"Дневник\" спира комиксите на политическа тема. Те няма да бъдат публикувани и в деня на гласуването - неделя, тъй като Изборният кодекс забранява всички форми на агитация за кандидатите. Новите читателски предложения с главни герои политици редакцията ще започне да публикува отново на сайта в неделя вечерта, след като Централната избирателна комисия обяви край на изборния ден. На следващия ден на разположение ще имате и снимки от изборната нощ.  За да не скучаете дотогава обаче, \"Дневник\" ви предлага отново да се забавлявате със снимките на популярни артисти и спортисти, както и с останалите \"герои\"  на рубриката \"Комикс\"   извън политиката. Профилите, които влизат в разрез с Изборния кодекс, ще бъдат временно блокирани. Коментарите, неотговарящи на ограниченията на Изборния кодекс, ще бъдат изтривани.", "date": "2019.05.25", "title": "Изборните комикси временно спират"}
{"url": "https://www.dnevnik.bg/analizi/2019/05/25/3910844_prokurorite_v_deistvie_niska_razkrivaemost_i_dela/", "text": "През миналата седмица беше публикуван докладът за прилагането на закона и за дейността на прокуратурата и на разследващите органи през 2018 г. Той съдържа значително количество отчетна статистическа информация за дейността на прокурорите и следователите в България. Какви са впечатленията и основните изводи от него? Броят на престъпленията намалява във времето, но все още остава ниска разкриваемостта – едва 46% от регистрираните престъпления за 2018 г. са разкрити. И докато броят на регистрираните престъпления зависи както от нивото на престъпността, така и от активното сезиране на органите (полиция и прокуратура) от страна на гражданите, то данните за разкриваемостта са пряко отражение на дейността на прокуратурата. Намаляване на броя регистрирани престъпления се наблюдава във всички групи, като най-голямо е понижението при престъпленията против собствеността (12,3% в сравнение с 2017 г.), въпреки че те остават с най-голям дял, и икономическите престъпления (намаление с 9,4%). Причините вероятно могат да се търсят в подобряване на индикаторите за социално неравенство и бедност. Количеството преписки намалява с 42 хиляди през разглеждания период, а броят досъдебни производства – с около 9 хиляди. Това се дължи до известна степен на по-малкия брой регистрирани престъпления, въпреки че степента, с която преписките намаляват, е много по-висока от намалението на броя на регистрираните престъпления. Ръст бележат единствено участията на прокуратурата в съдебните заседания (с близо 10 хиляди за разглеждания период), като причината за това вероятно е разширяването и усложняването на съдебната практика. Докладът на прокуратурата отбелязва и нещо интересно - \"Констатира се спад на наблюдаваните преписки, започнали по сигнали на контролни органи – 2 499 (3 061; 2 062), като образуваните по тях дела съставляват едва 1.7% (2%; 1.1%) от всички образувани досъдебни производства\". Това означава слаб резултат от работата на държавните институции с правомощия да сезират прокуратурата, независимо от разширяването на законовите им правомощия (например КПКОНПИ). По данни на прокуратурата се наблюдава много нисък дял на внесените в съда актове (това е делът на внесените прокурорски актове спрямо общия брой наблюдавани досъдебни производства) – 30 499 бр. за 2018 г. или 18%, като той спада от 19,5% през 2017 г. Това означава, че Този дял се различава значително между окръжните и районните прокуратури – в окръжните средният дял на внесени в съда актове на един прокурор е 5,3 бр., докато в районните – 36,4 бр. И двете групи бележат спад в дела на внесени в съда актове. Разликите между броя внесени актове са отражение както на разликите в натовареността на окръжните и районните прокурори, така и на големите териториални различия между отделните прокуратури. За 2018 г. се наблюдава лека промяна в структурата на внесените в съда актове – намалява делът на обвинителните актове за сметка на споразуменията и постановленията с предложения за освобождаване от наказателна отговорност и налагане на административно наказание съгласно чл. 78а от Наказателния кодекс. Това е положителна тенденция и бележи преминаването към по-ефективни начини за разрешаване на споровете. Остава да се види доколко е трайна. В доклада си главният прокурор отбелязва, че повечето показатели за съдебната фаза бележат подобряване – висок дял на осъдените и санкционирани лица с влязъл в сила съдебен акт, намаляващ брой върнати дела на прокурор и нисък дял оправдани лица. Въпреки това над една трета от върнатите дела (38,7% за 2018 г.) са върнати поради допуснато в досъдебното производство отстранимо съществено нарушение на процесуалните права, а още 32% от делата са върнати на прокурор поради констатирани от съда пропуски при изготвяне на обвинителния акт. Това говори за необходимост от по-сериозен качествен контрол над работата на прокуратурата. Особен интерес представляват (както може да се съди и от наименованието им) делата по престъпления от особен обществен интерес – това са дела за организирана престъпност; корупция; престъпления, засягащи финансовите интереси на ЕС; изпиране на пари; данъчни и други финансови престъпления; незаконен трафик на хора и наркотици. От данните за тях се вижда, че нарасналият брой наблюдавани дела (увеличение с 10,7% за 2018 г.) не води до повече внесени в съда прокурорски актове (намаление с 1,5%), нито до повече осъдени лица (намаление с 4,1%). Следва да се има предвид, че прокуратурата дава разумни предложения за корекции в концепцията за корупционните престъпления, които вероятно биха довели до повишаване на резултатите от работата й. Подобно на съдилищата, прокурорската натовареност се различава сериозно в териториален аспект – от 6,65 прокурорски акта средно на ден в Районната прокуратура (РП) Харманли до 0,9 в РП Малко Търново. Средната натовареност за страната на един прокурор за 2018 г. е 3,27 акта на ден). В най-натоварените прокуратури – в Харманли, Несебър, Нови пазар и Оряхово, които са повече от два пъти по-натоварени от нисконатоварените прокуратури, са работили много малко на брой реално заети прокурори. Средната натовареност на окръжните прокуратури е под тази на районните – 1,22 акта средно на ден за 2018 г. Въпреки лекото увеличение в сравнение с предходните години, тя остава на много ниско ниво. Прави впечатление, че при преглед на повечето от показателите за натовареност, прокурорите и следователите в София са относително по-ниско натоварени от средното за страната – за разлика от софийските съдилища, които са по-натоварени в сравнение с техните колеги. Обяснението на главния прокурор е, че сложността на престъпленията и делата в София е много висока, в резултат на което има по-малък брой прокурорски актове на всеки прокурор. Дали това е така обаче, би могло да се прецени само при наличие на За целта е необходима информационна система за прокуратурата, подобна на Системата за изчисляване на натовареността на съдиите, която да предоставя публична информация, годна за сравнителни анализи. Богатият на информация отчет на прокуратурата за дейността ѝ през 2018 г. дава много възможности за анализ и вземане на решение за прокурорската карта, както и за оптимизация на дейностите и ефективно намаляване на разликите в натовареността. Крайно необходима е действаща система за оценка на натовареността на прокурорите и следователите. От главния прокурор зависи по какъв начин може да се случат промените.", "date": "2019.05.25", "title": "Прокурорите в действие: Ниска разкриваемост и дела, които не стигат до съд"}
{"url": "https://www.dnevnik.bg/sport/2019/05/25/3910899_fotogaleriia_shampionskiiat_praznik_na_ludogorec/", "text": "Лудогорец\"   в първенството. Съставът от Разград победи с 4:1 \"Черно море\" и защити първото си място.", "date": "2019.05.25", "title": "Фотогалерия: Шампионският празник на \"Лудогорец\""}
{"url": "https://www.dnevnik.bg/evropa/2019/05/25/3910319_zashto_im_e_na_izvestni_lichnosti_da_se_kandidatirat/", "text": "Победителят в \"Евровизия\" Кончита Вурст през 2014 г., фронтменът на U2 Боно през 2018 г. - редица популярни личности отправят политически послания от Брюксел. На евроизборите тази година няколко известни лица опитват да получат място в Европейския парламент, пише \"Евронюз\". Френският певец Франсис Лалан застана зад \"жълтите жилетки\". Той е решен да създаде алтернатива на президента Еманюел Макрон и на крайнодясната Марин льо Пен. В Гърция листата на \"Сириза\" включва Алексис Георгулис, актьор, познат в чужбина с ролята си в продължението на \"Моята голяма луда гръцка сватба\". В Италия Джузи Версаче се бори за правата на хората с увреждания. Тя е първият атлет в Италия, която се състезава с два ампутирани крака. Стана депутат заедно със Силвио Берлускони и сега иска място в Европейския парламент. Денис Колар е известен като \"Господин Време\" заради прогнозите си за времето по белгийското национално радио и е кандидат на белгийската либерална партия. Ако някои политици гледат на Европейския парламент като на място за завършек на кариерата си, за известните личности той може да бъде възможност да подобрят имиджа си и да влязат в политиката. \"Европейското ниво е интересно. Например виждаме, че звездите са разтревожени по някои въпроси, а важни решения по определени въпроси се взимат на европейско ниво. И освен това е по-лесно игрално поле, защото можете да повлияете на взимането на решения, без да е необходимо да се намесвате в политиката на национално ниво. Така че има причини, които насочват тази група към надпреварата на европейско ниво\", коментира Андреа Феличети, преподавател в Университета в Льовен. Освен това във времена на общо разочарование към политическите елити известните личности може да успеят по-лесно да спечелят доверието на избирателите. \"Понякога хората си мислят: ако този мъж или тази жена са го направили с кариерата си, може да го направят и в политиката, може да бъдат добри политици, може да решат проблемите, които самият аз забелязвам\", обяснява Феличети.", "date": "2019.05.25", "title": "Защо им е на известни личности да се кандидатират за евродепутати"}
{"url": "https://www.dnevnik.bg/razvlechenie/2019/05/25/3910478_zeleni_puncheta_s_pikanten_mus_ot_ovche_sirene_recepta/", "text": "  В голяма купа разбиваме яйцата. Добавяме към тях прясното мляко, 2 лъжици кисело мляко, брашното и содата. Подправяме тази смес за палачинки със сол и черен пипер. След като сме нарязали на едро спанака, го задушаваме в зехтин, заедно нарязаните пресен лук и чесън. Пасираме получената смес и я прибавяме към сместа за палачинки. Разбъркваме ги добре и започваме да правим палачинки стандартен размер. Изчистваме лютите чушки от семената, накълцваме ги, добавяме им зехтин и накълцания магданоз, след което ги пасираме. Добавяме към тази каша овчето сирене и отново пасираме. Готовата смес оставяме в хладилник да стегне няколко часа. Мажем готовите палачинки със сместа от овче сирене. Навиваме ги на рулца, които оставямев хладилника за около час. Накрая режем палачинките на пънчета и сервираме. 6 яйца 200 г брашно 1 кофичка кисело мляко 150 мл. прясно мляко 100 г масло 5 връзки магданоз 1 кг. добре измит и изчистен спанак 1 връзка пресен лук 1 връзка пресен чесън 300 г овче сирене 50 мл зехтин 2 зелени люти чушка 10 г сода бикарбонат сол черен пипер", "date": "2019.05.25", "title": "Зелени пънчета с пикантен мус от овче сирене (рецепта)"}
{"url": "https://www.dnevnik.bg/evropa/evropeiski_parlament/2019/05/25/3910561_grafika_na_denia_koi_sa_nai-vajnite_problemi_za/", "text": "Имиграция и тероризъм, тероризъм и имиграция - това са двата най-големи проблема пред Европа в последните четири години, показват редовните проучвания \"Евробарометър\", компилирани от \"Политико\".", "date": "2019.05.25", "title": "Графика на деня: Кои са най-важните проблеми за европейците"}
{"url": "https://www.dnevnik.bg/sport/2019/05/25/3910488_edin_gurka_i_negoviiat_vuzmojen_proekt_147/", "text": "Темата за възможното и невъзможното винаги е била на централно място в алпинизма. В момент, в който изкачването на осемхилядници става все по-привлекателно, а дори и  туристическо занимание , Нирмал Пурджа опитва да промени представите за достижимостта на постиженията. Бившият гурка (непалски воин, служил за Британската армия) е в разгара на своето ново начинание, озаглавено \"Възможният проект 14/7\". Той опитва да изкачи всичките 14 осемхилядника за седем месеца. Ако го направи, това ще е историческо постижение. Рекордът за най-бързо изкачване на всички осемхилядници е на Йежи Кукучка - седем години, 11 месеца и 14 дни (между 1979 и 1987 г.).  Нирмал Пурджа, наричан Нимс, започна опита си в средата на април. Той вече изкачи Анапурна (8091 м) на 22 април, Дхаулагири (8167 м) на 12 май, Канчендзьонга (8586 м) на 15 май. На 22 май записа историческо постижение, като стъпи на Еверест (8848 м) и на Лхотце (8516 м), а два дни след това  стъпи и на Макалу (8485 м) . Миналата година той вече изкачи Еверест, Лхотце и Макалу за пет дни и постави рекорд, вписан в книгата на Гинес. Сега го направи само за два дни и приключи първата част от плана си. Идеята му е втората част от проекта му да продължи в началото на юни с Нанга Парбат. Ключов момент при опита на Пурджа е събирането на средства. В Непал той получил подкрепата на няколко агенции, като продължава да търси финансиране за изкачванията си в Пакистан. При изкачванията си Пурджа използва допълнителен кислород, както и подкрепата на шерпи. Това го отдалечава от чистия алпинизъм, но въпреки това постиженията му остават забележителни. До момента общо 40 души са успявали да изкачат 14 осемхилядника, като 19 са тези, направили го без да използват допълнителен кислород. Пръв е италианецът Райнхолд Меснер (между 1970 и 1986 г.), като той не ползва допълнителен кислород.", "date": "2019.05.25", "title": "Един гурка и неговият \"Възможен проект 14/7\""}
{"url": "https://www.dnevnik.bg/evropa/evropeiski_parlament/2019/05/25/3910627_makron_e_izpraven_pred_razocharovani_francuzi_dori_v/", "text": "В родния град на Еманюел Макрон Амиен е трудно да се забележи ентусиазъм - и по отношение на президента, и по отношение на ЕС, и то седмица преди евроизборите, пише агенция \"Ройтерс\". Работниците от предградията се изкушават да пуснат протестни бюлетини, а разочарованата и консервативна средна класа обмисля дали да избере други десни кандидати, или да не гласува изобщо. \"Изоставени сме\", казва 49-годишният Антонио Абруноса, който е работил като заварчик във фабриката на \"Уърлпул\". Именно там през 2017 г. Макрон опита да убеди работниците, бесни от плановете на компанията да премести производството в Полша, да не вярват на протекционистките възгледи на Марин льо Пен. Две години по-късно новият собственик е наел отново малък брой от предишните работници. А недоволството от Макрон и ЕС расте. Абруноса - профсъюзен деец, роден в Португалия, намира европейския проект за добра идея, но според него конкуренцията с нископлатените източноевропейци убива остатъците от индустрията на Франция. \"В това се превърна Европа. Дори най-големият тъпак разбира, че е по-добре да наемаш хора в Полша, а не тук. Смахната работа\", казва мъжът, чиято кандидатура за работа е отхвърлена от новите собственици на фабриката с мотива, че е прекалено квалифициран. Вотът утре е за избирането на 751 евродепутати в парламента; но се превръща в референдум за първите две години от управлението на Макрон и за вот на доверие в ЕС. Президентът се надява да убеди французите, че има как да превърне ЕС в блок, който защитава работниците, границите и околната си среда. Но дори в центъра на родния му град няма кой да го чуе. \"Вярвахме му, както много други хора. Беше млад, динамичен, не беше политик от кариерата\", казва 41-годишният правителствен служител Фредерик Дюпон, който се определя като десен. \"Жълтите жилетки разбиха цялата му програма, сега той повече реагира, отколкото действа\", добавя той. Със съпругата му са решили да не гласуват. Тепърва трябва да се прецени дали консервативните избиратели в подобни градове ще бъдат ключови за вота. Някои от тях ще прибегнат до \"Националния сбор\" на Марин льо Пен, която има силна база от работници, но ѝ е трудно да привлече по-заможни поддръжници. Но кандидатът на традиционната дясна партия \"Републиканците\" - Франсоа-Ксавие Белами, се оказа по-голям конкурент за \"Република, напред!\" на Макрон. Президентът избра за водач на листата си министърът по европейските въпроси Натали Луизо, която обаче направи серия гафове по време на кампанията. Залогът за Макрон е висок - ако той остане втори, след партията на Льо Пен, амбициите му ще бъдат спънати и у дома, и в Европа. Едно второ място във Франция може да го накара да върне назад реформите си, вече блокирани от \"жълтите жилетки\". Но може да му струва ѝ авторитета пред европейските лидери, които тепърва ще преговарят за висшите постове в Брюксел. И той не се смущава да напомня това на избирателите си. \"Колкото повече французите се обединят зад кандидатите на президентското мнозинство, толкова повече ще засилят позицията на Франция да влияе на Европа\", каза той.", "date": "2019.05.25", "title": "Макрон е изправен пред разочаровани французи дори в родния си град"}
{"url": "https://www.dnevnik.bg/sport/2019/05/25/3911020_mesi_specheli_zlatnata_obuvka_za_treti_poreden_sezon/", "text": "За трета поредна година и общо за шести път в своята кариера Лионел Меси спечели \"Златната обуква\" в Европа. Аржентинската звезда на \"Барселона\" завърши сеозна с 36 попадения. Зад него остана Килиан Мбапе, който вкара 33 пъти. Далеч назад в класацията са Фабио Куалярела (26 гола), Роберт Левандовски (22 гола), реализаторите на Висшата лига Садио Мане, Пиер-Емерик Обамеянг и Мохамед Салах (по 22 попадения) и Кристиано Роналдо, който се разписа 21 пъти в първия си сезон за \"Ювентус\". Меси е рекордьор в класацията за \"Златната обувка\", като Роналдо има четири отличия. С по две са легендите Еузебио, Герд Мюлер, Марио Жардел и Тиери Анри. От действащите играчи Луис Суарес е носител на \"Златната обувка\" два пъти. Меси е и първият, който печели в три поредни сезона. \"Не съм си мислил много за този трофей. Все още сме тъжни за това, което стана срещу \"Ливърпул\" в Шампионската лига. Не съм в настроение за лични награди\", каза Меси. В събота от 22 часа каталунците се изправят срещу \"Валенсия\" в опит да запишат нов дубъл в Испания. Те вече спечелиха 26-а титла в Ла Лига.", "date": "2019.05.25", "title": "Меси спечели \"Златната обувка\" за трети пореден сезон"}
{"url": "https://www.dnevnik.bg/sport/2019/05/25/3910407_hana_stodel_i_neinoto_prikljuchenie_s_everest_na/", "text": "Пътешествие около света за 100 дни... и дори повече. Не става дума за роман на Жул Верн или за филм от началото на века, а за предизвикателството Vendee Globe, наричано \"Еверест на моретата\". Всеки път желаещите да изпитат възможностите си се впускат в луда обиколка около света със самостоятелно управлявана лодка. Състезанието е задача с повишена трудност, тъй като едва 53% успяват да завършат, но за Хана Стодел изпитанието е дори по-голямо заради физическите ѝ увреждания. По рождение 33-годишната англичанка е без едната си ръка от лакътя надолу. Това обаче не я спира да последва страстта си в плаването и сега четирикратната параолимпийска шампионка е готова да премине отвъд границите. Стодел ще опита да сбъдне мечтата си, като стане първият човек с увреждания, който завършва състезанието, разчитайки единствено на собствените си сили. Тя ще измине около 40 хиляди км по вода, като желанието ѝ е да преобърне представите за невъзможното. \"Искам да вдъхновя хората с пътешествието. Ако мога да разбия тези граници, други хора може да предприемат неща, за които не вярват, че са възможни\", казва Стодел. От Франция до... Франция Състезанието изпитва до край физическата издръжливост и психическата устойчивост на участниците, които през цялото време са във водата и нямат досег със сушата. Състезателите нямат право да използват навигация, като сами трябва да определят маршрута си. Догодина надпреварата ще се проведе на 8 ноември, като стартът ще бъде даден от Франция. Състезателите поемат през Атлантическия океан, заобикалят Африка и се насочват към Южния океан. Впоследствие преминават Тихия океан и заобикаляйки Южна Америка, участниците се насочват към финала обратно във Франция. Рекордът за изминаването на дистанцията е 74 дни, като от началото на състезанието през 1989 г. са завършили по-малко от 100 души. Главната цел на Стодел не са рекордите, а да завърши успешно. Все пак тя си е поставила цел да стигне бреговете на Франция за по-малко от 100 дни. \"Буквално през цялото време пред теб е океан, океан и пак океан. Всеки ден представлява различна част от приключението и за мен е чест да съм в това състезание\", казва 33-годишната Стодел. Англичанката очаква да има най-големи трудности в Южния океан заради силния вятър и образуването на големите вълни. Досега Стодел се е състезавала предимно в отбор с трима, като сега лодката ще трябва да бъде съобразена за нуждите ѝ. За целта тимът ѝ ще монтира специално колело, с което да използва предимно силата на краката си. По пътя към мечтата след разочарованието Вероятно най-голямото разочароване за Стодел е отпадането на нейния спорт от параолимпийската програма. Сега англичанката, която представи страната си на игрите в Атина, Пекин, Лондон и Рио, е мотивирана да покаже, че хората с увреждания могат да се състезават наравно с останалите. \"Отне ми доста време да се справя с разочарованието. Сега е подходящото време да докажа, че това е много интересен спорт\", казва Стодел. Тя осъзнава трудностите, които ще има заради невъзможността да използва едната си ръка, но приема изпитанието с любопитство и ентусиазъм. \"Да оцелееш толкова дълго време, разчитайки единствено на собствените си възможности, е много предизвикващо. Трябва да се справиш с всичките проблеми и да се грижиш за себе си, ако се разболееш или контузиш\", допълва Стодел.", "date": "2019.05.25", "title": "Хана Стодел и нейното приключение с \"Еверест на моретата\""}
{"url": "https://www.dnevnik.bg/bulgaria/2019/05/25/3911095_cik_edinichni_sa_sluchaite_na_problemi_pri_dostavka_i/", "text": "Предаването на изборните книжа и материали, както и машини за гласуване на Секционните избирателни комисии протича нормално и в срок, обяви Централната избирателна комисия (ЦИК) в съобщение, разпространено до медиите днес в 17 ч. По-рано днес, на среща с представители на МВР и фирмата изпълнител на обществената поръчка за машинно гласуване \"Сиела Норма\" АД, от ЦИК констатираха, че има единични проблеми при доставката и монтажа на машините за гласуване, съобщи БНР. На заседанието на ЦИК бе съобщено, че в 24-и РИК София е доставена една машина по-малко, а в община Костенец няма да бъдат доставени 2 от машините за гласуване заради липса на техник. До момента в ЦИК няма постъпили жалби и сигнали за груби нарушения в днешния ден за размисъл. Проверяват се сигнали за отделни публикации в новинарски сайтове, обявиха от комисията пред \"Нова телевизия\". В 00.00 часът българско време започва гласуването в избирателната секция за българите в Австралия. Сред първите, в които ще се гласува, са и секциите в Южна Корея и Япония. Последни в чужбина ще започнат изборния ден най-западните секции в САЩ и Канада. ", "date": "2019.05.25", "title": "ЦИК: Единични са случаите на проблеми при доставка и монтаж на изборни машини"}
{"url": "https://www.dnevnik.bg/sport/2019/05/25/3911109_grigor_dimitrov_zapochva_na_rolan_garos_v_nedelia/", "text": "Григор Димитров ще излезе на корта на \"Ролан Гарос\" в неделя следобед. Това стана ясно след обявяването на програмата за първия ден от турнира. Втората надпревара от Големия шлем за 2019 г. започва в неделя и завършва на 9 юни. Българският тенисист ще срещне  Янко Типсаревич  в първия кръг, като срещата между тях е втора от прогрмата на корт №1. Преди Димитров и сърбина на корта ще се изиграе един мач от дамската програма – Петра Матич (31-а поставена) срещу Онс Жабо от Тунис. Срещата е от 12 часа българско време и веднага след нея на корта излизат бившият №3 и съперникът му. Във втори пореден турнир от Големия шлем Димитров започва именно срещу 34-годишния Типсаревич. Двамата играха и на Australian Open през януари, когато българинът спечели с 4:6, 6:3, 6:1, 6:4. Димитров и Типсаревич имат шест мача помежду си, като 34-годишният сърбин води с 4:2 в общия баланс. На клей кортове двамата са се срещали само веднъж и Димитров победи в Монте Карло през 2013 г. Типсаревич се бореше с контузии в последните години и сега е 317-и в света. Българинът е 47-и в ранглистата. При победа Димитров ще се изправи срещу Марин Чилич или Томас Фабиано. В България \"Ролан Гарос\" ще бъде излъчен по \"Евроспорт\" и БНТ3. На корта в първия ден от турнира ще излязат някои от фаворитите – Роджър Федерер, Стефанос Циципас, Кей Нишикори, Гарбине Мугуруса и Елина Свитолина.", "date": "2019.05.25", "title": "Григор Димитров започва на \"Ролан Гарос\" в неделя следобед"}
{"url": "https://www.dnevnik.bg/bulgaria/2019/05/25/3911104_sud_zaporira_smetki_i_imoti_na_kmeta_na_septemvri_i_na/", "text": "Заради иск на Антикорупционната комисия за над 9 милиона лева Пазарджишкият окръжен съд запорира сметки и имоти на кмета на Септември Марин Рачев, на съпругата му и на свързани с тях фирми,. съобщи БНР. Претенциите на комисията са за незаконно придобито имущество. Решението на комисията е на база шест тома доказателствен материал, част от който е и прословутото тефтерче, което бе открито в спалнята на Рачев при обиска през февруари миналата година. В него са записани големи суми пари и инициали на хора. Тогава Специализираната прокуратура му повдигна обвинение за източване на общината като действащ кмет. Реакцията на Инициативния комитет \"Да спасим община Септември\", който предизвика проверките. Адвокат Николай Баташки: \"Продължаваме да питаме защо Министерството на финансите бездейства, след като Община Септември е във фактическа неплатежоспособност, тоест фалит, и на сайта на Министерството е посочена информация за поети задължения от над 22 милиона лева, без да е ясно за какво са тези поети задължения\". Определението за запор на имотите и банковите сметки на Рачев и кръга около него не е окончателно, но обжалването му пред Пловдивския апелативен съд не спира изпълнението му. Преди седмица Рачев получи условна присъда от 2 години и половина заради укрити данъци в големи размери за период преди да стане кмет на Септември. Той беше арестуван  в началото на миналата година след сигнали за злоупотреби при обществени поръчки и беше обвинен в безстопанственост. Според прокуратурата  Рачев на практика е сключвал договори със себе си,  тъй като получилите обществените поръчки фирми се управляват от негови роднини, бивши съдружници или приятели. При обиска в дома му в нощно шкафче са открити и справки на Държавна агенция \"Национална сигурност\", свързани с купуване на гласове на местните избори през 2015 г. Обвинение има и негов подчинен.", "date": "2019.05.25", "title": "Съд запорира сметки и имоти на кмета на Септември и на съпругата му"}
{"url": "https://www.dnevnik.bg/bulgaria/2019/05/25/3911096_cik_shte_sankcionira_media_na_peevski_za_ataka_sreshtu/", "text": "Централната избирателна комисия (ЦИК) съобщи в свое  решение днес , че ще санкционира вестник \"Телеграф\", заради атака срещу Радан Кънев (водач на листата на коалиция \"Демократична България\") и Христо Иванов (лидер на \"Да, България\" и представляващ коалицията). Причината е книга, разпространена с броя на вестника в последния ден от предизборната кампания и съдържаща неверни и обидни твърдения срещу тях.  Днес ЦИК съобщи, че след като се е запознала със съдържанието на вестника и книгата, приема, че те не представляват агитационни материали, но че в тях се засягат доброто име, честта и достойнството на Радан Кънев и Христо Иванов. Комисията ще състави акт за установеното нарушение на управителя на \"Телеграф медиа\" ЕООД. Всекидневникът на Делян Пеевски (втори в листата на ДПС за евродепутат) разпространи безплатна книга за бившия премиер и лидер на ДСБ Иван Костов. Тя е нещо като контраиздание на мемоарите на Костов, публикувани през април. Корицата й наподобява тази на оригиналната книга, която е зачеркната. В същия ден книгата се появи и в кадър, разпространен от пресцентъра на ДПС в петък вечерта, в който изданието е в ръцете на лидера на партията Мустафа Карадайъ. Той е прегърнат от Пеевски и те позират със симпатизанти преди заключителното предизборно събитие в Белица. Не е известно дали издателят е подарил книгата на лидера. В деня на разпространението й от \"Демократична България обявиха, че са подали сигнал до ЦИК за нарушения на правилата за предизборната кампания. Сигналът е срещу вестник \"Телеграф\", заради разпространявана безплатна притурка (книга) със заглавие \"Оригиналът Иван Костов Истината за прехода 1989 – 2019\" и подзаглавие \"Лъжата\". (Заглавието на меморите на Костов, издадени от \"Сиела\", е \"Свидетелства за прехода 1989-1999\".) От коалицията съобщиха, че в книгата юридическият й екип е открил ЦИК не прие, че притурката е агитационен материал, а че в нея се засягат доброто име, честта и достойнството на Кънев и Иванов. \"С коментарите се цели да се направят внушения в тяхна вреда по начин, който е недопустим в условията на предизборна кампания\", пише в решението на ЦИК и се посочват примери: \"На стр. 216 и стр. 218 Радан Кънев е наречен марионетен лидер на ДСБ\". На стр. 196 Христо Иванов е наречен \"сламеният партиен вожд\". На стр. 217 Христо Иванов е наречен \"сламеният лидер на олигархичната партия \"Да България\". На стр. 218 Христо Иванов е наречен \"Пинокио\", заради склонността му да замества истината с лъжи. За Христо Иванов на стр. 218 съдебната реформа, която да позволи на него и олигарсите му да яхнат Темида и да получат индулгенция за престъпленията си. На стр. 219 Христо Иванов \"се превръща в еманация на политинженеринга на Кръстника (си), стартиран от него още в далечната 2002 г.\". В дните преди разпространението й, книгата беше рекламирана от медиите на Пеевски. В решението на ЦИК пише, че според Изборния кодекс, \"доставчикът на медийната услуга на медийната услуга, както и за определяне на начина, по който тя е организирана. Редакционната отговорност се изразява чрез упражняването на ефективен контрол върху съдържанието на предоставените медийни услуги по време на предизборната кампания.\" През април 2018 година, Пеевски беше обявил, че ще продаде половината от дружеството \"Телеграф медиа\", през което издава вестници, включително и \"Телеграф\", на \"Ню Имидж\". Комисията за защита на конкуренцията дори започна проверка на сделката. През октомври той съобщи, че се отказва от сделката, но ще прехвърли медийния бизнес към фондация (име не беше обявено), която ще подпомага финансово. Няма следващо съобщение дали това наистина се е случило и коя е фондацията. По време на предизборната кампания за предсрочните парламентарни избори през 2017,  ЦИК също няколко пъти установи нарушения  и санкционира \"Телеграф\" заради публикации срещу Христо Иванов. Също в последния ден на предизборната кампания в София бяха разлепени плакати, които атакуват Радан Кънев и Христо Иванов с лъжи и внушения на тема джендъри, трети пол, хомосексуалисти и неплащане на данъци и осигуровки. Не е ясно кои е поръчал и платил плакатите, но те приличат на други подобни акции и като послания и стилистика напомнят на атаки в медиите, близки до Пеевски. По повод на плакатите Кънев написа в профила си във \"Фейсбук\": ", "date": "2019.05.25", "title": "ЦИК ще санкционира медиа на Пеевски за атака срещу Радан Кънев и Христо Иванов"}
{"url": "https://www.dnevnik.bg/bulgaria/2019/05/25/3911100_kude_mogat_da_glasuvat_bulgarskite_grajdani_v_chujbina/", "text": "Всички секции за изборите за членове на Европейския парламент извън територията на България са готови да посрещнат избирателите, обявиха от Министерство на външните работи. На сайта му е публикуван и  актуален списък  с адресите на местата за гласуване в чужбина.  Организирани са общо 191 избирателни секции зад граница. Изборните материали са пристигнали в 190 секции и пътуват към последната - в Техеран. От министерството припомнят и кои граждани могат да упражнят правото си на глас в тези избори зад граница: това са българските граждани, които са навършили 18 години към изборния ден включително, живели са най-малко през последните три месеца в Република България или в друга държава – членка на Европейския съюз и имат там адресна регистрация по постоянен и настоящ адрес, не са поставени под запрещение и не изтърпяват наказание лишаване от свобода. Гласуването се провежда в избирателни секции в дипломатическите и консулските представителства на Република България, както и в избирателни секции извън тях, когато законодателството на приемащата държава го позволява. Избиратели без настояща регистрация в Република България или друга страна в ЕС се премахват от избирателните списъци. Избирателят може да поиска да бъде включен от властите в избирателен списък преди изборите. Ако той не е включен в избирателен списък на секция извън България, може да бъде добавен в деня на изборите на място. В такъв случай трябва да се представи документ за самоличност и да се попълни стандартна декларация, че съответното лице отговаря на критериите (например, че през последните три месеца лицето е живяло в България или в друга страна в ЕС), че не е гласувало на същите избори и няма да гласува в друга секция. Българските граждани, командировани за попълване на съставите на СИК на задграничните ни представителства, имат право да упражняват правото си на глас в съответната избирателна секция. Това се отнася и за останалите командировани зад граница български служители. Ако сте от България, но живеете постоянно в страна извън ЕС, не можете да гласувате. Изборният ден извън страната започва в 7,00 ч. местно време и приключва в 20,00 ч. местно време В изборния ден избирателят представя документ за самоличност (паспорт, лична карта или военна карта (само за военнослужещите).", "date": "2019.05.25", "title": "Къде могат да гласуват българските граждани в чужбина"}
{"url": "https://www.dnevnik.bg/politika/2019/05/24/3910565_dnes_e_deniat_za_razmisul_predi_izborite_za_evropeiski/", "text": "Днес е денят за размисъл преди изборите за Европейски парламент на 26 май. Изборният кодекс забранява агитацията от днес до приключване на изборния ден. Не е разрешено и обявяването \"под каквато и да е форма\" на резултати от допитвания до общественото мнение по повод на изборите. Гласуването на 26 май ще започне в 7.00 часа сутринта и ще продължи до 20.00 часа. Ако в този час пред някоя избирателна секция има опашка от чакащи избиратели, изборният ден може да продължи, но не по-късно от 21.00 часа. Партиите, които ще участват със свои кандидати на изборите, са 15, коалициите – 9. Инициативните комитети за издигане на независими кандидати са 9. Всичките партии и кандидатите могат да бъдат видени в  регистър на сайта на ЦИК . Три международни организации са са регистрирали като наблюдатели, а българските организации, които ще имат наблюдатели, са 14. Две партии са регистрирали свои застъпници зад граница. Изборни секции ще има в 64 държави.  Тук може  да видите точните им адреси. Шест са агенциите, които ще имат анкетьори за паралелното преброяване на резултатите на изхода от секциите за гласуване (exit poll). Това са \"Галъп интернешънъл Болкан\", \"Алфа Рисърч\" \"Сова 5\" , АФИС, Изследователски център \"Тренд\" и \"Екзакта рисърч груп\".", "date": "2019.05.25", "title": "Днес е денят за размисъл преди изборите за Европейски парламент"}
{"url": "https://www.dnevnik.bg/detski_dnevnik/2019/05/25/3911106_zrelostnici_shte_protestirat_pred_ministerstvoto/", "text": "Абитуриенти излизат на протест пред Министерството на образованието и науката в понеделник с искане да бъде променена  матурата по английски език, на която те се явиха в четвъртък , съобщи БНР (в прикачения файл). Според зрелостниците, изпитът е съдържал \"неточности, двусмислици и граматични грешки\". Срещу матурата по английски започна онлайн петиция часове след провеждането ѝ. До момента тя е получила над 7000 гласа подкрепа. В социалните мрежи активно се коментират отделни въпроси, които според зрелостниците са двусмислени или некоректни. От  просветното министерство обещаха да направят проверка , но призоваха абитуриентите да изпращат до електронната поща на ведомството сигнали с конкретни сгрешени въпроси от матурата. На изпита по английски език в четвъртък, който е част от втората задължителна матура по предмет по избор на учениците, се явиха над 14 000 абитуриенти. Резултатите от изпита ще станат ясни до 13 юни.", "date": "2019.05.25", "title": "Зрелостници ще протестират пред министерството заради матурата по английски език"}
{"url": "https://www.dnevnik.bg/photos/2019/05/25/3911133_snimka_na_denia_izrigvaneto_na_agung_na_ostrov_bali/", "text": "Вулкан изригна на индонезийския остров Бали в събота и през нощта стана причина за преустановяването на няколко полета към и от Австралия заради надигналия се във въздуха облак прах. Планината Агунг, която е активен стратовулкан, изхвърляше лава и парчета вулканична маса на разстояние 3 км.. Няма данни за нанесени щети.  В края на 2017 г. властите вигнаха тревога заради увеличаване на активността му. През 1963 г. изригване на Агунг стана причина за смъртта на над хиляда души и унищожи няколко селища.", "date": "2019.05.25", "title": "Снимка на деня: Изригването на Агунг на остров Бали"}
{"url": "https://www.dnevnik.bg/istorii_na_denia/2019/05/25/3911137_nai-chetenoto_v_dnevnik/", "text": "Традиционно представяме десетте най-четени статии в \"Дневник\" в края на изминаващата седмица. Справката е направена в 19 часа на 25 май: 1.  Двуетажно кръстовище във Варна пропадна часове след като премиерът похвали качеството му  - 147 501 прочитания. 2.  Как се гласува на европейските избори на 26 май  - 43 336 прочитания. 3.  Борисов, \"жениците\", падението...  - 41 049 прочитания. 4.  Стотици чакаха часове в задръстване под Еверест, двама умряха на връщане  - 40 540 прочитания. 5.  С решението за \"Хуауей\" \"Гугъл\" ще разтърси пазара на смартфони  - 31 587 прочитания. 6.  ГЕРБ, ДПС и Патриотите не искат да виждате тези резултати  - 30 303 прочитания. 7.  Премиерът Борисов не си говори с братовчедите си, а някои дори е бил  - 29 695 прочитания. 8.  Тереза Мей подаде оставка  - 24 916 прочитания. 9.  Мече се озова погрешка в частен двор в село Кладница  - 19 857 прочитания. 10.  Въпроси и отговори на матурата по български език и литература за 12 клас  - 19 410 прочитания.", "date": "2019.05.25", "title": "Най-четеното в \"Дневник\": Пропадналото двуетажно кръстовище във Варна"}
{"url": "https://www.dnevnik.bg/istorii_na_denia/2019/05/25/3911148_nai-komentiranoto_v_dnevnik/", "text": "1.  Празникът на учителите  - 372 коментара. 2.  Борисов се страхува: Четвъртък и петък ще ни правят Костинброд  - 358 коментара. 3.  Христо Иванов: Битката е да заявим, че има алтернатива на двете БКП-та  - 347 коментара. 4.  Интелектуалци: Гласувайте за партии и кандидати с проевропейска, продемократична и пролиберална ориентация  - 345 коментара. 5.  С решението за \"Хуауей\" \"Гугъл\" ще разтърси пазара на смартфони  - 344 коментара. 6.  ГЕРБ връща преднината пред БСП, възможни изненади при по-малките, прогнозира\"Алфа рисърч\"  - 319 коментара. 7.  С първите 60 спътника Мъск започна да изгражда мрежата Starlink  - 302 коментара. 8.  Двуетажно кръстовище във Варна пропадна часове след като премиерът похвали качеството му  - 280 коментара. 9.  Какви са финалните прогнози на социологическите агенции за евроизборите  - 261 коментара. 10.  Основателят на \"Хуауей\" предрече \"конфликт със САЩ\"  - 260 коментара.", "date": "2019.05.25", "title": "Най-коментираното в \"Дневник\": Празникът на учителите"}
{"url": "https://www.dnevnik.bg/sviat/2019/05/25/3911147_frenskata_policiia_izdirva_muja_ostavil_bombata_v_lion/", "text": "Полицията е издирвала днес мъжа, поставил  бомбата , която избухна в петък на пешеходната улица \"Виктор Юго\" във френския град Лион и рани 13 души, средкоито и 10-годишно момиче, съобщава \"Ройтерс\". Градските камери за наблюдение са снимали как мъж на около 30 години е оставил хартиен плик пред една пекарна около 17:30 ч. местно време. Пакетът се е взривил около минута, след като той е напуснал мястото. Френската полиция е проследила неговото придвижване до около 10 минути преди атаката и все още се опитва да го идентифицира. Мъжът е бил с велосипед, слънчеви очила и шапка. Все още никой не е поел отговорност за бомбата. Следователите призовават всички свидетелите, които разполагат с допълнително информация, да съдействат на полицията за откриването на заподозрения. В съботната вечер силите на реда публикуваха и допълнителни снимки на заподозрения, докато кара колелото си. Източник, близък до разследването, е заявил, че следи от ДНК са били изолирани от останките на бомбата. Установено е, че експлозивът е бил направен от триацетон трипероксид. Случаят се разглежда като терористичен акт заради обстоятелствата около атаката - извършена е на дневна светлина и е бил използван експлозив, способен да нарани голям брой хора. Полицията е открила елементи от детонатора с дистанционно и малки бели частици, които вероятно са били част от устройството. Единадесет от ранените, включително и 10-годишното момиче, са били приети в болница. След взрива в Лион властите са засилили наблюдението и сигурността във и около обществените райони и събития в страната, а военни отряди патрулират в Лион. Началникът на полициятав региона, от който Лион е част, е забранил провеждането на демонстрации в северната част на града.", "date": "2019.05.25", "title": "Френската полиция издирва мъжа, поставил бомбата в Лион"}
{"url": "https://www.dnevnik.bg/detski_dnevnik/2019/05/20/3910652_pica_s_blat_ot_tikvichki/", "text": "Автор на рецептите е Станка Стоянова - социален предприемач и кулинарен блогър. Тя е част от Управителния съвет на фондацията \"За храната\", която си поставя за цел да намери обществена подкрепа за създаването на навици за здравословно, пълноценно и природосъобразно хранене на децата във всички възрасти (още за фондацията прочетете  тук ). \"Детски Дневник\" публикува  рецептата от блога й Know how to cook . Пицата е любима както на децата, така и на възрастните. Днес ви предлагам малко да я променим, като заместим традиционния блат от тесто с такъв от тиквички. Не бързайте да се мръщите, защото се получава толкова вкусна, колкото традиционната. Най-хубавата част е, че децата могат да се включат в приготвянето й, като помогнат за гарнирането й. Необходими продукти (1 пица с диаметър 20 см) 100 гр. тиквички 1 малко яйце 1 с.л. брашно по избор 1 с.л. фино настърган кашкавал 1/8 ч.л. сушен риган щипка сол 3-4 с.л. доматено пюре 1/2 глава червен лук 1/2 зелена или червена чушка 1 гъба печурка 1-2 маслини каламата без костилка 2-3 с.л. едро настърган кашкавал щипка сушен риган няколко листа пресен босилек Начин на приготвяне  Включете фурната да загрява на 170 градуса с вентилатор или 180 градуса в режим с горен и долен реотан. Измийте тиквичката й я подсушете. Настържете я на едро ренде. Изстискайте настърганата тиквичка, за да отцедите част от течността й. В купа с помощта на вилица разбийте яйцето и добавете отцедената тиквичка. Разбъркайте внимателно. Прибавете брашното, ригана и настъргания кашкавал. Смесете всички продукти. Застелете подходяща плитка тавичка с хартия за печене. Разстелете на тънък слой сместа за блата. Сложете във фурната и печете, докато блатът стане готов. През това време подгответе зеленчуците, с които ще гарнирате пицата. Измийте ги, подсушете ги и ги нарежете на тънки шайби. Разбъркайте доматеното пюре с щипка сушен риган. Ако използвате пюре от пресни домати, задължително го обработете термично за няколко минути, за да се сготвят доматите и да се изпарят соковете им. Извадете готовия блат от фурната. Намажете го с доматеното пюре. Поръсете с част от кашкавала. Подредете зеленчуците. Поръсете с останалата част от кашкавала. Върнете пицата във фурната. Печете, докато кашкавалът се разтопи. Извадете я от фурната и я поставете върху решетка да се охлади. Гарнирайте с листенцата босилек и поднесете. За гарниране на пицата могат да се използват продукти, различни от посочените.", "date": "2019.05.25", "title": "Пица с блат от тиквички"}
{"url": "https://www.dnevnik.bg/sport/2019/05/25/3911169_baiern_razgromi_laipcig_i_vze_kupata_na_germaniia/", "text": "Байерн\" (Мюнхен) завърши сезона по най-добрия начин, след като спечели Купата на Германия. Баварците разгромиха дебютанта във финални мачове \"Лайпциг\" с 3:0 и добавиха ново отличие след завоюваната титла. Това е 19-и трофей в турнира за баварците, които са рекордьори по този показател. \"Байерн\" не беше печелил Купата на Германия от 2016 г., когато спечели последния си дубъл. Това се случи в последния сезон на Пеп Гуардиола начело. Макар и да имаха сериозни колебания през тази година, сега баварците завършват по отличен начин в първия си сезон при Нико Ковач. В герой за \"Байерн\" във финала се превърна Роберт Левандовски, реализирал две попадения. Полякът вече има 191 гола за клуба в 242 срещи. Левандовски записа и 33-ия си гол в турнира за купата. Полякът записва четвърти пореден сезон с 40 гола във всички турнири. Точен в мача беше и Кингсли Коман. Двубоят започна с надмощие за \"Лайпциг\", като тимът действаше много по-стабилно до 20-ата минута. Мануел Нойер, който се завърна след 40-дневно отсъствие, обаче беше на висота и направи две ефектни спасявания. Вратарят първо спаси на самата голлинията удар с глава на Юсуф Полсен, а после спря излезлия сам срещу него Емил Форсберг. \"Байерн\" откри в 29-ата минута след много хубаво изпълнение на Левандовски. Той засече центриране отляво на Алаба, като стреля много силно с глава и не остави шансове на вратарят. След почивката преобладаваше битката, но \"Лайпциг\" продължи да бъде много активен. Тимът обаче така и не успя да стигне до гол, като вместо това пусна още два. Кингсли Коман удвои в 79-ата минута след прекрасно овладяване на трудна топка и мощен удар в очертанията на Петер Гулачи. Пет минути преди края на мача Левандовски оформи крайния резултат, останал сам срещу вратаря на \"Лайпциг\".", "date": "2019.05.25", "title": "\"Байерн\" разгроми \"Лайпциг\" и взе Купата на Германия"}
