{"url": "https://www.dnevnik.bg/sport/2019/10/14/3976630_futbolnite_nacionali_dopusnaha_pozorna_zaguba_ot/", "text": "Българският национален отбор по футбол допусна много тежка загуба с 0:6 от Англия в София. Пълният крах на \"Васил Левски\" беше съпроводен от  две прекъсвания на мача през първото полувреме заради расистки прояви . Загубата е най-тежкото домакинско поражение на националния отбор в цялата му история. Тя продължава серията от двубои без победа за България, която вече е 11 мача и се простира в повече от година. България остава в дъното на групата с три точки, с колкото е и Черна гора, чийто отбор загуби с 0:2 от Косово. Англия е начело с 15 точки и голова разлика 26:6, следват Чехия с 12 и Косово с 11. Англичаните имаха пълно превъзходство на терена, като поведоха още в седмата минута чрез Маркъс Рашфорд. До почивката преднината на гостите вече беше четири гола. Българската защита, от която отсъстваха основни футболисти като Антон Недялков, Страхил Попов и Васил Божиков, изпитваше огромни затруднения и допускаше леко опасности пред Пламен Илиев. В края на мача от трибуните започнаха да се чуват викове \"Оставка\", както и обидни скандирания към президента на БФС Борислав Михайлов. Първото полувреме очаквано премина под пълната диктовка на англичаните. От своя страна българите действаха дезориентирано в защита и допускаха много грешки пред вратата си. Гостите взеха ранна преднина в седмата минута. Рашфорд проби по лявото крило, финтира Георги Пашов и вкара със страхотен диагонален удар.      Националите получиха възможност да се върнат бързо в мача, но вратарят на англичаните Джордън Пикфорд спаси далечния удар на Ивелин Попов. Капитанът на българите беше оставен сам пред наказателното поле. С тази ситуация се изчерпаха добрите моменти на българите. Англичаните бързо удвоиха преднината си в 20-ата минута. Стърлинг размени двойно подаване с Кейн и подаде към Баркли, който вкара в опразнената врата. Катастрофалната игра в защита на българите продължи, като националите изглеждаха безпомощни срещу нападателите на гостите. Първото прекъсване на двубоя дойде в 27-ата минута, като според БНТ е имало оплакване от Тайрън Мингс, който е чул обидни скандирания по свой адрес. В 32-ата минута Баркли вкара втория си гол след удар с глава. В добавеното време Стърлинг завърши бърза контраатака за 4:0. След края на полувремето капитанът Ивелин Попов говори с български привърженици на трибуните. През втората част Пламен Илиев спаси няколко удара на гостите. Стърлинг съумя да вкара нов гол в 69-ата минута. Хари Кейн търсеше своя гол, удари и греда, но в 85-ата минута постигна целта си за 6:0. В последните секунди на добавеното време и Калъм Уилсън удари греда.", "date": "2019.10.14", "title": "Футболните национали допуснаха позорна загуба от Англия в София"}
{"url": "https://www.dnevnik.bg/evropa/2019/10/14/3976268_ispaniia_ochakva_dnes_da_budat_obiaveni_prisudite_na/", "text": "Испанският Върховен съд днес се очаква да се произнесе по делото срещу каталунските сепаратиски лидери за ролята им в референдума за независимост през 2017 г., предаде Би Би Си. В Каталуня има засилено полицейско присъствие заради опасения, че ако бъдат признати за виновни, присъдата им може да разпали нови протести в областта. Обвиненията срещу 12 политици и активисти варират от бунт до подбудителство към неподчинение и злоупотреба с публични средства. Всички те отричат да имат вина. Девет от тях може да бъдат осъдени на затвор. Макар да се смята, че съдът е отхвърлил възможността да ги осъди по най-сериозното обвинение – в бунт – вероятността от лишаване от свобода остава. Обвинението в подбудителство към неподчинение, което не включва насърчаване на насилие, може да доведе до 12 години затвор. Някои от 12-те обвинени заемаха висши позиции в каталунското правителство и регионалния парламент, а други бяха влиятелни активисти. Обвиняемите казаха пред съда в Мадрид, че са жертви на несправедливост в дело, изградено върху \"фалшиви\" обвинения. Девет от тях вече прекараха няколко месеца в предварителен арест, а останалите трима бяха освободени под гаранция. Бившият каталунски лидер Карлес Пучдемон избегна дело, след като избяга от Испания в края на октомври 2017 г., преди да може да бъде арестуван, заедно с четирима други. Според прокурорите едностранното обявяване на независимостта е било атака срещу испанската държава.", "date": "2019.10.14", "title": "Испания очаква днес да бъдат обявени присъдите на каталунските сепаратистки лидери"}
{"url": "https://www.dnevnik.bg/ot_vas/novini_ot_vas/2019/10/14/3976149_razhodka_na_vitosha/", "text": "На 10-15 минути от писта \"Витошко лале\"", "date": "2019.10.14", "title": "Разходка на Витоша"}
{"url": "https://www.dnevnik.bg/bulgaria/2019/10/14/3976288_ivo_prokopiev_prokuraturata_suzdava_predpostavki_za/", "text": "През последните години независимите медии, техните журналисти и издатели са подложени на непрекъснат натиск и репресия от ръководството на прокуратурата. По този начин тази ключова държавна институция зададе тон на пълна нетърпимост към различното мнение, независимите медии и техните разследвания, се казва в позиция на съиздателя на \"Дневник\" и \"Капитал\" Иво Прокопиев. Поводът е изказване на главния прокурор от миналата седмица, което накара някои медии да обявят, че е имало заплаха за живота му. Пред журналисти Цацаров обяви: \"По същия начин, по който се реагира на всички опити, заплахи, включително предадени по официален път по отношение на Делян Пеевски и по отношение на Ахмед Доган, защото за това не ме попитахте, а това ви е и подтекстът. По същия начин се реагира и по отношение на заплахи, които са дошли по надлежния ред от лице, което е бизнесмен, собственик на медийна група и е публично известен с критичните си позиции спрямо прокуратурата. Разлика между него и Делян Пеевски няма. По същия начин се действа и спрямо него в негова защита. И тези критични позиции по никакъв начин не са обосновали това ние да намалим степента на действие в негова защита, така както ги предприемаме и спрямо други.\" Коментирайки думите на главния прокурор, Прокопиев подчертава, че не е получавал никакви заплахи и не е подавал сигнали до прокуратурата или друг компетентен орган във връзка със заплахи. \"Публичното посочване - многократно от г-н Сотир Цацаров, а напоследък и от кандидата за негов приемник г-н Иван Гешев, на \"Капитал\" и мен лично като основен опонент и проблем на статуквото е обективна предпоставка за потенциални посегателства от страна на всеки, който се чувства засегнат от критични публикации в \"Капитал\" и \"Дневник\" или си мисли, че по този начин ще угоди на някой силен на деня\", посочва Иво Прокопиев. В позицията си той моли главния прокурор Сотир Цацаров и другите представители на прокуратурата да се изказват по-ясно и да не създават предпоставки за интриги и допълнително напрежение в обществото при подобни случаи. Бях информиран от МВР, че при тях от външен източник има постъпила информация за потенциална заплаха, свързана с журналистически разследвания и публикации в \"Капитал\", както и с други журналистически разследвания. В тази връзка органите на реда извършват проверки на различни конфликтни ситуации, свързани с публикации на \"Капитал\". Аз и колегите ми им оказваме пълно съдействие. Използвам повода да благодаря за професионализма на екипа от МВР и служителите в прокуратурата. Благодаря персонално и на г-н Цацаров за изразената загриженост. Заедно с това най-любезно бих помолил него и другите представители на прокуратурата да се изказват по-ясно и да не създават предпоставки за интриги и допълнително напрежение в обществото. През последните години независимите медии, техните журналисти и издатели са подложени на непрекъснат натиск и репресия от ръководството на прокуратурата. По този начин тази ключова държавна институция зададе тон на пълна нетърпимост към различното мнение, независимите медии и техните разследвания. Публичното посочване - многократно от г-н Сотир Цацаров, а напоследък и от кандидата за негов приемник г-н Иван Гешев, на \"Капитал\" и мен лично като основен опонент и проблем на статуквото е обективна предпоставка за потенциални посегателства от страна на всеки, който се чувства засегнат от критични публикации в \"Капитал\" и \"Дневник\" или си мисли, че по този начин ще угоди на някой силен на деня.", "date": "2019.10.14", "title": "Иво Прокопиев: Прокуратурата създава предпоставки за саморазправа с журналисти"}
{"url": "https://www.dnevnik.bg/evropa/2019/10/14/3976289_bez_probiv_za_brekzit_sled_intenivni_pregovori_sdelka/", "text": "Уикендът на интензивни разговори не доведе до пробив за Брекзит, а преговарящите от държавите - членки на Европейския съюз, стигнаха до извода, че може да е невъзможно Великобритания да напусне блока на 31 октомври със сделка, предаде \"Гардиън\". Пред посланиците на ЕС в неделя вечерта главният преговарящ на съюза Мишел Барние не изключи перспективата да се наложи разговорите да продължат след предстоящата в четвъртък и петък среща на европейските лидери. Барние каза пред дипломатите на държавите членки, че последните митнически предложения за ирландската граница остават \"неизпробван\" риск, който блокът не може да приеме. По думите му, за да бъде възможна сделка тази седмица, ще е необходим свеж \"политически импулс\" от британския премиер Борис Джонсън. За  предложението на Великобритания северноирландският парламент  да има право на вето на оставането на провинцията в единния европейски пазар за стоки, ирландският представител каза пред останалите, че подобна договорка \"не е идея, която да е включена в споразумението от Разпети петък\". За пръв път от месеци сред държавите членки се заговори за удължаване на Брекзит, било то техническо, ако двете страни се доближат до сделка в края на октомври, или по-дълго, за да се организират общи избори. Джонсън намекна за проблемите по време на среща на кабинета му в неделя по обед. Той не представи подробности, но по думите на говорител на \"Даунинг стрийт\" премиерът е казал на колегите си, че \"пътят към сделка може да се види, но все още е необходима много работа, за да се стигне дотам, и трябва да останем готови за напускане на 31 октомври\".      Липсата на напредък през уикенда остави слаби надежди за решителен момент за Брекзит тази седмица. Барние заяви, че ЕС трябва да даде на Великобритания \"един последен шанс\" да намери реалистична алтернатива на ирландския предпазен механизъм и предложи да се проведат разговори до самото навечерие на срещата на върха на ЕС. В края на миналата седмица Джонсън направи голям завой, като прие, че не може да има митническа граница на остров Ирландия, засилвайки оптимизма и на двете страни. Според алтернативното му предложение - съкратена версия на митническото партньорство на предишния премиер Тереза Мей, Северна Ирландия ще напусне митническия съюз на ЕС, но Великобритания ще се съгласи да приложи митническите правила на блока и митата за стоки, придвижващи се от Великобритания към Северна Ирландия. Ще има система, която да компенсира засегнатия бизнес. Пред посланиците Барние отбеляза, че това ще включва неизпробвана система за проследяване. Той говори и за рисковете, пред които ще се изправи единният пазар. \"Имаше много \"ако\" и \"може би\" - твърде много\", коментира дипломат от ЕС за дискусиите. Според втори високопоставен европейски дипломат ще бъде невъзможно до дни да се изготви \"напълно нова концепция\", което да замени ирландския предпазен механизъм. Източникът отбеляза, че Великобритания няма да може да напусне ЕС със сделка, както е по план, на 31 октомври, освен ако не приеме предложението на блока, което би оставило Северна Ирландия в митническия съюз на ЕС и би я задължило да следва повечето правила на единния пазар. Ако Великобритания иска напълно нова концепция за митниците за Северна Ирландия, сделката до края на октомври е \"невъзможна\", допълни дипломатът. По-рано в неделя председателят на Европейската комисия Жан-Клод Юнкер каза, че подкрепя удължаване на еврочленството на Обединеното кралство. \"Зависи от британците дали ще поискат удължаване. Но ако Борис Джонсън поиска допълнително време, което вероятно няма да направи, за мен би било исторически нонсенс да им се откаже\", каза Юнкер. Въпреки скептицизма в Брюксел премиерът все още се надява да постигне значителен напредък на Европейския съвет в четвъртък и петък, за да може да се проведе гласуване на плановете за Брекзит в парламента на  необичайна съботна сесия  на 19 октомври. По-рано тази година парламентът прие закон,  задължаващ премиера да поиска отлагане , ако не договори сделка с 27-те.", "date": "2019.10.14", "title": "Без пробив за Брекзит след интензивни преговори, сделка навреме може да е невъзможна"}
{"url": "https://www.dnevnik.bg/bulgaria/2019/10/14/3976295_obichate_rabotata_no_ne_i_kolegite_kak_da_deistvate/", "text": "Често прекарваме повече време на работното си място, отколкото вкъщи или дори с близките си. В такъв случай е важно да харесваме работата си, но не всичко стига само дотам. Колегите играят огромна роля в професионалния ни живот и често дори кариерата ни зависи от човека, с когото делим едно бюро например. Понякога дoбpитe peзyлтaти зaвиcят и oт paзбиpaтeлcтвoтo или липcaтa нa тaĸoвa c нaшитe ĸoлeги. Но как да действаме, когато харесваме работата си и това, което вършим, но не и колегите в офиса? Ако с някого сте в постоянен конфликт, има много начини да разберете къде се корени проблемът. Обяд или вечеря може да ви свърши страхотна работа. Нe e дoбpe обаче дa зaпoчвaтe paзгoвopa диpeĸтнo c въпpocа, пъpвo oбcъдете някоя пo-нeaнгaжиpaщa тeмa. Aĸo вce пaĸ ce oĸaжe, чe имa нepaзбиpaтeлcтвo, не използвайте заядливи думи или изрази, подходете меко и приятелски. Тиймбилдингите винаги са вършили страхотна работа в подобни случаи. Освен че укрепват един екип, позволяват на хората да се опознаят повече едни други, създавайки приятелски взаимоотношения. Koнтaĸтът c един или няколко ĸoлeги вce пaĸ мoжe дa бъдe нeпoнocим. B тaĸъв cлyчaй нищо не пречи дa пoмoлитe шeфa cи дa нe ви ce зacичaт cмeнитe или дa paбoтитe диcтaнциoннo, aĸo имa тaĸaвa възмoжнocт. Дpyг вapиaнт зa oблeĸчaвaнe нa cитyaциятa e дa oгpaничитe мaĸcимaлнo ĸoнтaĸтa c въпpocните ĸoлeги, дoĸaтo cтe в oфиca. Ако вие харесвате своята работа, но имате проблем с досаден колега в офиса и не може да се справите със ситуацията, нищо не пречи да потърсите възможност в друга компания. Разгледайте актуалните предложения на  Karieri.bg . търси: Finance Business Partner  търси: ETRM DevOps BA Wannabe предлага: Стажантска програма търси: Digital Account Executive & Media Planner търси: Business Analyst Trade Finance Specialist търси: Мениджър проекти, финансирани от ЕС търси: Senior Accountant Web Designer People & Change Advisor търси: Voucher Examiner (Accounts Payable Assistant) - temporary replacement търси: Full Stack Developer търси: Head of Credit Risk Division търси: Експерт \"Корпоративни проблемни кредити\" търси: Team Leader – Political Reporting", "date": "2019.10.14", "title": "Обичате работата, но не и колегите. Как да действате"}
{"url": "https://www.dnevnik.bg/evropa/2019/10/14/3976307_polski_sud_da_se_govori_za_mafiotska_durjava_po_adres/", "text": "Да се говори за \"мафиотска държава\" в пресата по повод действия на полския президент не надвишава границите на обществения дебат, постанови полският Върховен съд, цитиран от \"Франс прес\". С това решение на Върховния съд приключи дело, започнало през 2015 г. с жалба на консервативната партия \"Право и справедливост\" срещу полския всекидневник \"Газета виборча\".  Случаят започна през ноември 2015 г., точно след изборите, спечелени от \"Право и справедливост\". Тогава президентът Анджей Дуда помилва бившия заместник-шеф на Централното бюро за борба с корупцията Мариуш Камински, който бе осъден на три години затвор на първа съдебна инстанция за това, че е превишил правомощията си. Камински обжалва присъдата и очакваше край на процеса. Поради презумпцията за невиновност той успя да стане министър в правителството на \"Право и справедливост\". Президентът Дуда помилва Камински, преди съдът да се е произнесъл окончателно дали той е виновен по повдигнатите обвинения, което разбуни духовете в юридическите среди и в обществото. Министърът на правосъдието Збигнев Жобро каза тогава, че конституцията не ограничава президента да помилва и хора, за които съдът не се е произнесъл окончателно дали са виновни или не. \"Газета виборча\" написа във връзка с решението на президента да помилва Камински, че \"така не функционира една демократична, а мафиотска държава\". Това стана повод \"Право и справедливост\" да подаде жалба в съда./БТА", "date": "2019.10.14", "title": "Полски съд: Да се говори за \"мафиотска държава\" по адрес на властта не е клевета"}
{"url": "https://www.dnevnik.bg/bulgaria/2019/10/14/3976296_ivan_geshev_ne_zachita_osnovni_principi_na_pravoto/", "text": "Качеството на процедурата по избор на нов главен прокурор е ниско основно заради номинирането на един-единствен кандидат, което не може да гарантира качество на избора и оставя съмнения за прозрачността му. Освен това е налице ниско обществено доверие към процедурата и кандидата, принос за което има институционалното поведение до момента — както стремежът кандидатът да е само един и без конкуренция, така и необичайната активност по предоставяне на становища в негова подкрепа от страна на субекти, които не са имали пресечни точки с него, а и нямат право да предоставят становища съгласно Закона за съдебната власт, а именно редица органи на съдебната и на изпълнителната власт. Това се посочва в позиция на Българския хелзинкски комитет, изпратена в петък до Висшия съдебен съвет от адвокат Адела Качаунова, директор на Правната програма на организацията. Комитетът упражнява правото си по Закона за съдебната власт да даде такова становище, се посочва в съобщение до медиите. Становището на организацията по отношение на кандидата за поста е, че той не демонстрира познаване или зачитане на основните принципи на правото, на конституционното право и на правата на човека. Освен това той публично е демонстрирал подигравателно отношение към гражданските организации, работещи за защита правата на човека. В позицията на комитета са отправени и 10 въпроса, които комитетът очаква ВСС да зададе при изслушването на кандидата за главен прокурор на 24 октомври. Те са насочени към изпълнението на решенията на Европейския съд по правата на човека по делата \" , \" , \"  и  \" \"; изпълнението на задължението на главния прокурор да охранява разделението на властите; намаляване на осъдителните присъди за вреди, причинени от прокуратурата; за възможността за съдебен контрол върху отказите на прокуратурата да образува досъдебно производство; за изпълнението на изискванията на Стокхолмските директиви на ЕС; както и за борбата срещу престъпленията, мотивирани от предразсъдъци (\"престъпленията от омраза\"). Пълният текст на позицията може да се види  тук .", "date": "2019.10.14", "title": "Иван Гешев не зачита основни принципи на правото, обяви Хелзинкският комитет"}
{"url": "https://www.dnevnik.bg/skorost/2019/10/14/3976313_blizo_40_ot_putishtata_v_bulgariia_sa_v_mnogo_losho/", "text": "Близо 40% от пътищата в България са в незадоволително или лошо състояние. Това се разбира от доклад за състоянието на безопасността за движение в страната. Документът е публикуван в правителствения Портал за обществени обсъждания и е цитиран от \"Сега\". Докладът е изготвен от създадената наскоро Държавна агенция \"Безопасност на движението по пътищата\". След обстоен анализ на състоянието на пътищата в България е установено, че по-голяма част от общо над 19 500 км пътна мрежа е изградена преди повече от 20 години. Това налагало влагането на сериозни финансови ресурси за извършване на основен ремонт, както и за пътно поддържане. Според данните от доклада 25% от българските пътища са с лошо състояние на настилките, а други 13.3 на сто са с незадоволително. Подчертава се, че тези близо 40% от пътищата представляват риск от гледна точка на пътната безопасност. От документа се разбира още, че настилката на 22% от пътищата е в задоволително състояние, а настилките на 27 на сто от тях са в добро състояние. В отлично са едва 12%. Малко над половината пътна мрежа е с незадоволително състоянието на банкетите. Отводнителните окопи са проблем при 56 на сто от пътищата. Две трети от хоризонталната маркировка по българските пътища също е в незадоволително състояние. Над 20% от републиканската пътна мрежа попада в границите на населени места. Авторите на доклада твърдят, че това увеличава значително риска от пътнотранспортен травматизъм. Според тях статистиката за пътнотранспортните произшествия, загиналите и ранените задължително насочва към необходимостта от подобряване на пътната инфраструктура. Установени са 77 участъка със сериозна концентрация на пътни инциденти. В анализа се посочва, че са нужни допълнителни мерки по отношение на техническото им състояние – непочистено крайпътно пространство, недобро състояние на маркировка, липса на разпознаваемост и идентифициране на потенциалните опасности.", "date": "2019.10.14", "title": "Близо 40% от пътищата в България са в много лошо състояние, сочи доклад"}
{"url": "https://www.dnevnik.bg/sviat/2019/10/14/3976314_ispaniia_osudi_katalunski_separatisti_na_mejdu_9_i_13/", "text": "Испанският Върховен съд ще прати повечето лидери на каталунските сепаратисти в затвора за между 9 и 13 години. Деветима от 12-те обвиняеми получиха такива присъди, трима други са осъдени за неподчинение, но няма да лежат в затвора. Лидери на каталунците бяха арестувани по обвинения в бунтовничество, антидържавна дейност и злоупотреба с обществени средства. Сред тях е бившият вицепрезидент на Каталуня  Ориол Жункерас.  Той получи най-дългата присъда от 13 години. Сега основният въпрос е как сепаратистите ще реагират на присъдата – те вече се заканиха да протестират. На 10 ноември предстоят и предсрочни избори - четвъртите за четири години. Какво стана с Каталуня 2.3 млн. души се включиха в  референдума за отделяне от Испания  през 2017 г. 90% от тях гласуваха за това, а много противници на независимостта бойкотираха допитването. Полицията опита да предотврати гласуването със сила. Скоро след това каталунският парламент обяви  Каталуня за независима нация , а Мадрид наложи пряко управление на региона, разпусна парламента, обяви предсрочни избори и арестува някои от лидерите на сепаратистите. Върховният съд обяви референдума за неконституционен, а предсрочните избори бяха спечелени от националистите. Регионалният лидер  Карлес Пучдемон  (и четирима негови съратници) избягаха в Белгия. Той спечели евродепутатско място на изборите през май, но Съдът на ЕС не му разреши да го заеме, тъй като не са спазени процедурите в Мадрид. Ако Пучдемон се върне там обаче, той ще бъде незабавно арестуван. През юни 2018 г. новият премиер - социалистът Педро Санчес – премахна прякото управление на Каталуня в първия си ден на поста и върна властта на институциите в Барселона. Сега там управлява Куим Тора, който е близък на Пучдемон.", "date": "2019.10.14", "title": "Испания осъди каталунски сепаратисти на между 9 и 13 години затвор"}
{"url": "https://www.dnevnik.bg/evropa/2019/10/14/3976315_pobedata_na_upravliavashtite_v_polsha_shtedra_socialna/", "text": "Парламентарните избори в Полша, където вчера управляващата партия \"Право и справедливост\"  циментира властта си , са една от важните теми, коментирани в западния печат. Американският \"Крисчън сайънс монитър\" анализира защо управляваща партия, която, изглежда, се носи надолу по нелиберален коловоз като този на Унгария, въпреки това се радва на широка подкрепа в страната. Вестникът пише, че от идването си на власт през 2015 г. ПиС е сложила ръка върху държавните институции, кръстосала е шпага с Европейския съюз по различни въпроси - от миграцията до политиката за защита на околната среда, и е въвела спорни съдебни реформи. И макар полското гражданско общество и медиите да остават относително разнообразни и да оказват съпротива, някои политики на ПиС, изглежда, получават пряк импулс от Унгария - фара на нелибералната демокрация\" в Европа, пише американският вестник. В самата Полша обаче ПиС се радва на широка популярност, защото се смята, че тя спазва предизборните си обещания и наистина се грижи за обикновените хора. Изданието цитира позицията на пенсионерка от Гнезно, подкрепяла досега други партии, но вече напълно убедена последователка на ПиС. Животът стана по-хубав, откакто те са на власт, казва жената. Младите хора получават детски надбавки, пенсионерите ще получат допълнителна 13-а пенсия. Страната се движи в правилната посока. ПиС създава работни места тук, в Полша, и не се налага хората да отиват да работят в чужбина. Но въпреки загрижеността в Брюксел и сред либералните кръгове в Полша от пълзящия авторитаризъм истината е, че  ПиС набра популярност  благодарение на смесица от засилване на патриотичните настроения, икономически растеж и  щедри социални разходи . \"Това са изключително важни избори, защото посоката, избрана от ПиС, е към изграждане на еднопартийна държава с някои демократични черти\", казва полски социолог и добавя, че това включва също автократично управление с нарушаване на принципа за разделение на властите със силно изразен идеологически елемент. Вестникът подчертава, че през последните години членката на НАТО Полша, която е най-големият търговски партньор на Германия и шеста по големина икономика в ЕС, в някои отношения се е превърнала от рекламно лице в проблемен член на общността.      Германският всекидневник \"Нойе Оснабрюкер цайтунг\" предупреждава, че социалната политика се реализира за сметка на демокрацията. В днешната си редакционна статия вестникът подчертава, че \"името на полската партия \"Право и справедливост\" е вярно само наполовина. Отстояването на закона от гледна точка на независима съдебна власт въпреки всичко не е в стила й\". Проблемът е, че мнозинството поляци не се интересуват от съдилищата, както и от справедливостта, стига те самите да са облагодетелствани. С наближаването на изборите справедливостта все повече преминаваше в системата за социално подпомагане под формата на големи облаги като високи детски надбавки и 13-а пенсия, коментира \"Нойе Оснабрюкер цайтунг\". \"Стратегията на хляб и зрелища направи ПиС избираема в не толкова консервативните големи градове, коментира вестникът. Но цената за това е висока: ПиС ще продължи да преправя страната по свое усмотрение. Поляците ще чуват все по-малко за това, тъй като ограничаването на медиите ще продължи.\" /БТА", "date": "2019.10.14", "title": "Победата на управляващите в Полша: Щедра социална политика за сметка на демокрацията"}
{"url": "https://www.dnevnik.bg/biznes/2019/10/14/3976323_kraiat_na_liatoto_donese_poevtiniavane_na_stokite_i/", "text": "През септември цените в България са намалели в сравнение с август с 0.3%, но на годишна база поскъпването е с 2.3%. Това показват данните на Националния статистически институт. От тях се вижда, че най-силно поевтиняват услугите, свързани с лятната ваканция. По групи най-голямо поевтиняване за месец се отчита при развлеченията и културата - със 7.2%. Спадат още цените в ресторантите и хотелите - с 2.3%, в транспорта - с 1%, при облеклото и обувките - с 0.9%. През месеца макар и минимално поскъпване се отчита при храните и безалкохолните напитки - с 0.6%, в здравеопазването - с 0.7%, в образованието - с 1.9%. През септември самолетните билети са поевтинели с 16.3%, пакетните услуги за пътувания - с 19%, хотелите - с 20.5%. При храните най-много поевтиняват гроздето - с 14.3%, и чушките - с 12.6%, по-ниски през месеца спрямо август са били и цените на ябълките - с 1.7%, на краставиците - с 5.4%, на доматите - с 3.4%, на прясната и охладена риба - с 1%. През септември при храните поскъпват яйцата с 2.1%, фасулът, тиквичките, патладжаните - с 3.5%, сладоледът - с 4.4%, и др. При нехранителните стоки има поскъпване при метана за автомобили с 9.5%, при 100-октановия бензин - с 0.3%, при кината и театрите - с 4.9%.", "date": "2019.10.14", "title": "Краят на лятото донесе поевтиняване на стоките и услугите"}
{"url": "https://www.dnevnik.bg/bulgaria/2019/10/14/3976338_evrostat_bulgariia_e_na_poslednite_mesta_v_es_po/", "text": "България е на последните места в Европейския съюз по извършени трансплантации на стволови клетки. Това показват данните на Евростат за 2017 г. Общо за годината 139 българи са се подложили на подобен тип трансплантация. Единствено в Люксембург, Естония и Кипър броят им е по-малък. В Малта и Словения пък не е извършена нито една трансплантация на стволови клетки. Лидер по този показател е Германия, където близо 7700 души са се подложили на такава интервенция. Франция и Италия попълват челната тройка съответно с 5500 и 5100 трансплантации.      Заради малкия си брой жители Люксембург е на първо място по извършени подобни интервенции на 100 хил. души от населението на страната, като през 2017 г. близо 20 души са се подложили на трансплантация на стволови клетки. Германия, Италия и Франция се нареждат непосредствено зад Люксембург. Единствено Румъния е зад България по брой трансплантации на 100 хил. души. На българска територия те са 1.96, докато в северната ни съседка – 1.63.", "date": "2019.10.14", "title": "Евростат: България е на последните места в ЕС по трансплантации на стволови клетки"}
{"url": "https://www.dnevnik.bg/sport/2019/10/14/3976334_kralev_otnoshenieto_kum_otbornite_sportove_e_totalno/", "text": "Министърът на младежта и спорта Красен Кралев заяви, че отношението към отборните спортове в България \"е тотално сбъркано още отпреди 1990 г.\". Думите му дойдоха в контекста на проблемите във футбола и стъпките в търсене на промяна. Министърът заяви, че очаква тази седмица президентът на БФС Борислав Михайлов да му представи  концепцията за развитие на детско-юношеския футбол , приета преди десетина дни от Изпълнителния комитет на футболния съюз. По думите му държавата е готова да отпуска \"сериозни средства в продължение на дълъг период\", като министерството на спорта ще се ангажира да упражнява контрол при разходването им. \"Ясно сме показали през последните четири години, че държавата има промяна в отношението си към футбола. Не може повече от 30 години тя да е абдикирала от най-популярния спорт и да се очакват резултати. Отношението към футбола и към всички колективни спортове е тотално сбъркано още отпреди 1990 г. Стремейки се да показваме превъзходството на социалистическата система, залагахме само на индивидуални спортове, и то такива, в които медалите се постигат много по-лесно\", каза Кралев пред БНТ. \"През 50-те, 60-те и дори в началото на 70-те сме имали големи успехи на олимпийски игри, световни и европейски първенства във волейбола, баскетбола, футбола. След това нещата са объркани из основи\", посочи той.      БФС обяви, че е изготвена програма за развитие на футбола, като се очаква подкрепата на държавата. Разработени са  два варианта - по-скромен и по-разточителен . Кралев изтъкна, че в последните години държавата работи за изграждане на спортна инфраструктура, както и че се отпускат по над 1 млн. лева за школите. \"Най-големият проблем е физическата подготовка на младите играчи. В школите в цялата страна имаме едва четири-пет футболисти на средно европейско ниво по отношение на този вид работа. Има огромна пропаст между концепцията, по която работят нашите треньори, и тази, по която работят в Западна Европа\", добави той. По думите му дори победа на националния отбор срещу силен съперник - например  тази вечер срещу Англия , няма да промени нищо. \"Спечелихме срещу Холандия и Швеция преди две години и какво се промени? Не е реално да говорим какво ще се случи днес или утре, докато не се промени коренно системата. Без да си кондиционно подготвен, как ще играеш футбол? Затънали сме в едно блато от кръг на кръг, от квалификация на квалификация и се лутаме през последните години, без да можем да излезем от този порочен цикъл\", допълни Кралев. Надеждите му са, че програмата за развитие на футбола е разработена със съдействието на колкото се може повече чуждестранни специалисти. \"Дано да сме узрели, за да видим едно добро предложение и да бъде създаден добър проект, с който наистина след един цикъл от минимум шест години да имаме сериозни поводи за оптимизъм.\"", "date": "2019.10.14", "title": "Кралев: Отношението към отборните спортове е тотално сбъркано още от социализма"}
{"url": "https://www.dnevnik.bg/sviat/2019/10/14/3976375_izraelskiiat_prezident_pomoli_putin_da_pomilva_turistka/", "text": "Израелският президент Реувен Ривлин помоли руския президент Владимир Путин да помилва млада израелка, вкарана в затвора в Русия заради намерени у нея наркотици, предаде \"Асошиейтед прес\". Наама Исахар, на 26 години, бе осъдена миналата седмица на седем години и половина затвор, след като бе арестувана на Международното летище в Москва за притежанието на 9.6 грама марихуана, открити в чантата ѝ. Израелски служители заявиха, че Русия използва случая, за да упражни натиск за освобождаването на предполагаем руски хакер, който се намира в процедура по екстрадиция от Израел в Съединените щати. В писмо до Путин от вчера президентът Ривлин нарича руската присъда \"сурова\" и изтъква, че тя ще има разрушително въздействие върху живота на младата жена. От офиса на премиера Бенямин Нетаняху заявиха, че той също е повдигнал въпроса пред Путин, отбелязва \"Асошиейтед прес\".", "date": "2019.10.14", "title": "Израелският президент помоли Путин да помилва туристка"}
{"url": "https://www.dnevnik.bg/analizi/2019/10/14/3976175_chuvali_s_kapachki_samo_da_ne_izhvurlim_i_bebeto_s_tiah/", "text": "                         Синът ми събира капачки. Естествено, заради неговия ентусиазъм събирам и аз. Чувствам се ангажирана да поощря всяка форма на отговорно поведение. А той знае, че кампанията \"Капачки за бъдеще\" превръща непотребната пластмаса в кувьози и че това е полезно за околната среда и важно за бебетата в риск. Кампанията привлече хиляди последователи и предизвика буря в чаша вода на тема \"има ли нужда от кувьози\". За да не разплискваме отново вълните на възмущението, уточнявам още в началото, че смисълът темата да се повдига отново и отново е фокусът да се измести от капачките и да падне върху бебетата. Българската система за медицинска грижа за новородените разделя отделенията по неонатология на три нива на компетентност. Третото е най-високо. Недоносените или други бебета с висок риск, могат да бъдат лекувани в клиниките и отделенията от трето или второ ниво. В първо ниво може да се лекуват бебета с по-леки следродилни състояния. Това е регламентът на хартия, а стремежът е областните болници да поддържат второ ниво, за да покриват най-масовите рискове. За да се случи той на практика, са нужни техника, квалифицирани кадри и добра лечебна инфраструктура. По данни на Министерството на здравеопазването в страната работят 149 неонатолози, а също педиатри с квалификация по неонатология и специализанти. \"Няма точна статистика колко неонатолози и педиатри са ни нужни\", споделя председателят на Българската асоциация по неонатология проф. Мая Кръстева. \"Но мога да ви дам пример – отделенията във Враца, Смолян и Ямбол станаха първо ниво, заради липса на специалисти. Там няма детски лекар.\" Според проф. Кръстева вливащите се в специалността млади лекари не са достатъчни. Не достигат също акушерки и медицински сестри. Доброволците от Фондация \"Нашите недоносени деца\" работят активно с болниците в страната от създаването си преди седем години. \"Напоследък ни се обаждат с молба да им съдействаме с дарение на консумативи – това са разходи, които изглеждат непривлекателни за дарителите, но без тях специалистите не могат да работят качествено. Дарявали сме интубационни тръби, абокати Неотдавна дарихме ръкавици за една година напред в областна болница\", разказва Надя Дренска. От нейната гледна точка на активист и майка на вече пораснало недоносено дете, актуалните проблеми в грижата за преждевременно родените бебета са свързани с навременното насочване на рисковите бременни към лечебни заведения, в които бебетата им да получат по-качествени грижи, с допускането на родителите в отделенията, докато бебета им се лекуват там, и с адекватното проследяване на тези деца след изписването им от болница. Пример от държави с по-добри показатели за здравето на новородените показва, че насищането на цялата територия на страната със скъпа техника и специалисти не е единственото възможно решение. Д-р Ива Чобанова специализира акушерство и гинекология в Швейцария: \"Тук само в перинаталните клиники има такова оборудване и персонал. А тези центрове се броят на пръсти. В нормалните родилни отделения има само термо легла и апаратура за първична реанимация. Неонатолози също няма.\" На въпроса ми как се реагира при преждевременно раждане или друг проблем при новороденото, тя споделя, че за две години в нейната болница е допуснат един единствен такъв случай. \"Тогава от най-близкия перинатален център дойде хеликоптер с екип и транспортен кувьоз. В останалите случаи майките се насочват своевременно, и бебетата се раждат на място, където има всичко необходимо, за да получат най-добрата грижа.\" В България има общо две линейки, оборудвани за транспорт на новородени, а така наречената санитарна авиация беше официално закрита преди месец. Европейската статистика подрежда страната ни в топ 3 по смъртност преди, по време и непосредствено след раждането. Здравното министерство е преброило за 2018 г. 6608 преждевременно родени бебета, но данните на НЗОК сочат, че от общо 62 576 новородени, едва 33 205 са били отчетени като \"здрави\". Всички останали са били лекувани по една или дори по повече от клиничните пътеки за бебета с проблеми. На този фон програма за проследяване на недоносените няма, а всеки родител сам открива пътя, по който трябва да предпази своето рисково бебе от различни късни усложнения. От министерството успокояват, че биха разгледали въпроса след изтичането на действието на настоящата програма за майчино и детско здраве през 2020 г. Намесването на всички тези различни фактори прави качеството на грижата за новородените сложен за разбиране проблем. Още по-объркващо за страничния наблюдател би било, ако сложим в картината и проблемите на женската консултация, което е реалната превенция (или причина) на редица здравни проблеми при бебето след раждането. Но е просто и всеки разбира, че по-качествената грижа означава по-малко мъртви или болни бебета. А това зависи от институции, хора и задачи, които не бива да се крият удобно зад чували с капачки.", "date": "2019.10.14", "title": "Чували с капачки. Само да не изхвърлим и бебето с тях"}
{"url": "https://www.dnevnik.bg/bulgaria/2019/10/14/3973095_curkvata_pochita_dnes_sveta_petka/", "text": "Преподобна Петка, наречена още Българска, живее в края на Х и началото на ХІ век. Нейно родно място било селището Епиват близо до град Каликратия (Мраморно море), а родителите й били благочестиви и уважавани християни. Още като десетгодишна св. Параскева чула в храма гласа на Иисус Христос и решила да се посвети на вярата. Сменила дрехите си с просешки и често раздавала своето имущество на бедните. Напуснала дома си и обходила светините на Константинопол, заминала за Светите места, посетила Йерусалим и Божи гроб и се установила в Йорданската пустиня. Тя следвала примера на Св. Мария Египетска, като живяла тук много години. Предусещайки смъртта си, тя се завърнала в Епиват и след две години тихо угаснала, водейки усамотен и свят живот. По онова време вече нямало нейни живи роднини и била погребана вън от градските стени като чужденка. Дълги години гробът на светицата бил забравен - когато наблизо бил погребан моряк, двама местни християни имали видение, в която св. Параскева била с царски одежди и заобиколена от Христови воини. Тя помолила да извадят мощите и да ги пренесат. Св. Параскева е била известна в земите на византийска Тракия и когато след битката при Клокотница (9 март 1230 г.) цар Иван Асен II постигнал българска военна и политическа хегемония на Балканите, той изискал мощите от Латинската империя. Нетленното тяло на преподобната било пренесено тържествено в столицата Търново. Още във времето на цар Иван Асен II било съставено нейно българско житие, като бил написан и разказ за пренасянето на мощите и в Търново. Най-популярната творба е написаното от св. патриарх Евтимий житие, което става известно в средновековна Европа. В народната традиция Петковден се смята за завършек на есента, а с това и на активния стопански цикъл. Св. Петка се почита като покровителка на жените и техните домашни дейности - предене, тъкане, кроене, шиене. Имен ден празнуват  .", "date": "2019.10.14", "title": "Църквата почита днес света Петка"}
{"url": "https://www.dnevnik.bg/photos/2019/10/14/3976236_fotogaleriia_gledki_ot_avtosalon_sofiia/", "text": "В събота се откри 24-ото издание на софийския автосалон. Той продължава до 20 октомври, като в тази галерия е събрана пъстротата на изложението.", "date": "2019.10.14", "title": "Фотогалерия: Гледки от автосалон София"}
{"url": "https://www.dnevnik.bg/video/2019/10/14/3969209_kak_da_razpoznavate_falshificirani_videa/", "text": "Технически е все по-лесно видеа да се фалшифицират; а манипулираните изображения често се разпространяват мълниеносно из социалните мрежи. \"Дойче веле\" съветва как да ги разпознаете.", "date": "2019.10.14", "title": "Как да разпознавате фалшифицирани видеа"}
{"url": "https://www.dnevnik.bg/sport/2019/10/14/3976177_zasileni_merki_za_sigurnost_shte_suputstvat_futbolnata/", "text": "Засилени мерки за сигурност ще бъдат взети от полицията заради предстоящия мач между България и Англия, съобщиха от СДВР. Двубоят от квалификациите за Евро 2020 е тази вечер от 21.45 часа на Националния стадион \"Васил Левски\". Преди, по време и след провеждане на футболната среща полицейските служители ще следят за опазването на обществения ред и за недопускането на инциденти на територията на града. Също така зрители във видимо нетрезво състояние няма да бъдат допускани до стадиона. Полицията приканва зрителите да се възползват и от по-ранното отваряне на стадиона, за да няма струпване по входовете в последните минути преди срещата. Националният стадион ще бъде частично затворен в някои сектори заради наказание за расизъм, наложено от УЕФА. По време на двубоя ще има и  допълнителни наблюдатели , които ще следят за нови случаи на дискриминация. Ангажимент по охраната на спортната среща имат частни охранителни фирми, чиято задача е да следят за опазване на реда на територията на стадиона по време на провеждане на срещата. Двубоят ще доведе и до промени в движението в центъра на София. Между 17 и 24 часа се забранява паркирането при сектор Г на стадион \"Васил Левски\", а от 8 часа сутринта - на моста пред стадиона.", "date": "2019.10.14", "title": "Засилени мерки за сигурност ще съпътстват футболната среща между България и Англия"}
{"url": "https://www.dnevnik.bg/sviat/2019/10/14/3976212_kjurdite_v_siriia_se_dogovoriha_s_asad_za_zashtita/", "text": "Сирийските кюрдски бойци съобщиха вчера, че са постигнали споразумение с Дамаск за разполагане на сирийската армия близо до границата с Турция, предаде \"Франс прес\", цитирана от БТА. Това се случи, след като Анкара съобщи, че турската армия и подкрепяни от нея сили са овладели двата града, от които миналата седмица  започна операция \"Извор на мира\"  на границата със Сирия. \"За да отговорим на турската агресия и да ѝ сложим край, сключихме споразумение със сирийското правителство армията да се разположи по протежение на турско-сирийската граница с цел да бъдат подкрепени Сирийските демократични сили (SDF)\", заяви в комюнике кюрдската администрация в Северна Сирия. От комюникето се разбира, че освен да окаже подкрепа на SDF, към сирийската армия е отправен апел да освободи всички селища, завзети от турските сили и техните съюзници. Сирийската държавна агенция САНА заяви по-рано, че сирийската армия изпраща войски в Северна Сирия, които да се противопоставят на турската офанзива. \"Части на сирийската армия пътуват към Северна Сирия, за да се противопоставят на турската агресия на сирийска територия\", съобщи САНА в своята интернет страница. Споразумението, чиито детайли не са известни публично, бе постигнато по-малко от седмица след началото на операцията, която продължава на юг, към вътрешността на сирийската територия. Стотици хиляди са засегнатите цивилни според ООН от \"Извор на мира\" - офанзива, която цели унищожаване на доминиралите години наред SDF и осигуряване на зона за връщане на сирийци в родината им. \"Между компромисите и геноцида\" Дълго време изолирани и подлагани на дискриминация от централното правителство в Дамаск, кюрдите установиха де факто автономия в Северна Сирия след началото на сирийската гражданска война през 2011 г. Дамаск не признава кюрдската автономия, като в миналото сирийските власти дори наричаха кюрдите \"предатели\" заради съюза им с Вашингтон в борбата срещу джихадистите. Заради опасения от евентуална турска офанзива кюрдите започнаха миналата година преговори с Дамаск, когато Анкара вече заплашваше да започне операции по цялата граница, припомня \"Франс прес\". \"Русия и сирийският режим направиха предложения, които могат да спасят живота на милиони хора, които живеят под наша закрила. Ние не се доверяваме на техните обещания. Ако трябва да съм честен, трудно е да знаем на кого да се доверим. Знаем, че ще се наложи да правим трудни компромиси с Москва и Башар ал Асад, ако си сътрудничим с тях. Ако трябва обаче да избираме между компромисите и геноцида на нашия народ, със сигурност ще изберем нашият народ да живее\", пише  в публикувана вчера в списание \"Форин полиси\"  статия високопоставеният командир от Сирийските демократични сили Мазлум Абди. Така постигнатата договореност между SDF - чийто гръбнак на смятаните от Турция за терористи Сили за защита на народа (YPG), и Дамаск е сериозна промяна за кюрдите, разчитали на съюза със САЩ. САЩ продължават изтеглянето Американският министър на отбраната Марк Еспър обяви вчера, че от Северна Сирия ще бъдат изтеглени до хиляда американски войници (почти всички, които в момента са в страната). Еспър заяви, че ситуацията в Сирия е станала непоносима за американските сили, за които има опасност да се озоват по средата на сблъсъка между Турция и кюрдските сили. Обявяването на 6 октомври на изтеглянето на американските сили от Северна Сирия провокира възмущение в Съединените щати дори сред най-големите поддръжници на президента Доналд Тръмп в Републиканската партия, отбелязва \"Франс прес\". На фона на критиките в САЩ Тръмп започна от понеделник да заплашва Турция, че \"изцяло ще унищожи икономиката ѝ\", ако турските сили не действат сдържано по време на офанзивата си в Северна Сирия. Съединените щати заявиха в петък, че са готови във всеки момент да задействат санкции срещу Анкара, припомня \"Франс прес\".", "date": "2019.10.14", "title": "Кюрдите в Сирия се договориха с Асад за защита от Турция"}
{"url": "https://www.dnevnik.bg/politika/2019/10/14/3975625_liftovete_na_vitosha_shte_zarabotiat_uveriavat/", "text": "Кандидатите за кмет на София уверяват, че лифтовете на Витоша ще заработят. Подобряването на достъпа до планината с увеличаване на автобусите е залегнало в програмите им. Йорданка Фандъкова от ГЕРБ и независимият Борис Бонев от \"Спаси София\" обещават излетни линии, което значи в събота и неделя. Арх. Борислав Игнатов от \"Демократична България\" залага на ежедневни автобусни превози до \"Алеко\" и \"Златните мостове\", които да станат част от системата на градския транспорт на София. Независимата Мая Манолова, подкрепена от БСП и други партии, също планира всеки ден автобуси да се качват дотам. \"Тези автобусни линии бяха спрени от общината още през 2003 г., защото не й достигали 200 000 лева, за да ги поддържа. По същата причина Столичната община продаде общинските \"Въжени линии\" на Витоша, защото не й достигали 300 000 лева за поддържането им\", отбеляза Тома Белев, бивш директор на парк \"Витоша\", сега кандидат за общински съветник от \"Демократична България\", на среща с избиратели. \"Договорът за продажба на общината с купувача \"Витоша ски\" АД е от 2007 г. и беше гласуван от Столичния общински съвет, доминиран от ГЕРБ. Фандъкова можеше да принуди \"Витоша ски\" да си обнови лифтовете досега, но не го направи. Столичната община не разви автобусния транспорт на Витоша, за да се ползва Симеоновският лифт от софиянци\", смята Марта Георгиева, досегашен общински съветник от \"Демократична България\" и кандидат за нов мандат. Витоша сега е монополизирана и според Борис Бонев. Всички лифтови съоръжения, изградени през годините, са овладени от един монополист, свързан с корупционни скандали, посочва той. И макар приватизационният договор със Столичната община да го задължава да ги поддържа в адекватно състояние, от всичките му поверени лифтове само три работят, и то през зимата. Възстановяването на Княжевската кабинка ще е първата фаза от поетапното възстановяване на общинския контрол върху лифтовете, обещава Бонев. В програмата си той отбелязва, че съоръженията са дадени на концесия. Те обаче са продадени от Столичната община и днес са частна собственост, която се защитава от конституцията. Манолова също ще възстанови Княжевския, но и Драгалевския лифт. И тя приема собственика на лифтовете за концесионер. В последния брой на \"Капитал\" Манолова заявява: \"Общината да има ясна позиция и чрез преговори с концесионера да стигне до решение, което да даде възможност при ниски цени хората да се качват на Витоша... Ако няма желание за ясни преговори, лифтовете може да бъдат демонтирани като опасни метални съоръжения.\" Борислав Игнатов е настъпателен в програмата си за бъдещето на лифтовете. Той заявява, че има законов път, по който ще задължи собственика да премахне опасните съоръжения и да ги замени с нови. \"Трасетата на лифтовете ще се ограничат в сегашните горски просеки, за да няма нова сеч. Допустими са нови стъпки (стълбове) на лифтовете и влековете, за да се повиши капацитетът им\", се уточнява в програмата му. Йорданка Фандъкова също се зарича да върне на софиянци въжените линии, но само Княжевската кабинка. Поставила е срок - до 2021 г. \"Със или без съдействието на собственика\", заявява тя. Нейни екипи проверявали съоръженията в последните години и задължили собственика да ги възстанови, уверява Фандъкова. Досега това не е направено. Фандъкова обещава да предприеме мерки за задвижване отново и на Драгалевския седалков лифт. Според нея е в ход планът на общината за създаване на обща станция на метрото и Симеоновския лифт (собственост на \"Витоша ски\" АД). Състоянието на хижите на Витоша, които са общинска собственост, изисква сериозна грижа от бъдещото ръководство на Столичната община. Само Фандъкова обещава да ги възстановява, като обявява, че първата вече е готова – хижа \"Боерица\". Тя е обновена донякъде, но е затворена и няма надпис, че е хижа. Табела осведомява, че сградата е база на дирекция \"Аварийна помощ и превенция\" на Столичната община. \"Тя е на Столичната община, за тяхната аварийна служба, и не приема туристи\", обясниха стопани на съседни хижи. В близост е хотел-ресторант \"Боерица\", също общинска собственост, управлявана от \"Софийски имоти\" АД и отдадена под наем.      Игнатов е решил да превърне огромната каменна сграда в местността \"Златните мостове\", която е общинска, в детска планинска база. Той е убеден, че близката до София планина трябва да се развие като ученическа ски школа. Фандъкова се ангажира съвместно със ски училищата да изгражда нови влекове за обучение на ученици. И Бонев отбелязва в програмата си \"План за София\", че Витоша трябва да се развива като база за целогодишно спортуване на децата на столицата.", "date": "2019.10.14", "title": "Лифтовете на Витоша ще заработят, уверяват кандидатите за кмет на София"}
{"url": "https://www.dnevnik.bg/sviat/2019/10/14/3976215_opoziciiata_v_ungariia_specheli_budapeshta_krai_na/", "text": "Почти 10 години бяха необходими на унгарската опозиция, за да спре възхода и хегемонията на премиера Виктор Орбан и неговата партия \"Фидес\" във властта. В неделя на местните избори той изгуби контрола над Будапеща и намаля влиянието му в няколко от по-големите градове. Гергей Корачони измести столичния кмет Ищван Тарлош, който управляваше столицата от 2010 г. насам. При почти 82% преброени бюлетини той получава 50.6% срещу 44.3% за досегашния кмет при положение, че прогнозите на социолозите до последно даваха почти противоположното съотношение. Победата на 44-годишния Корачони потвърди неговата стратегия за общи кандидати на опозицията като най-ефективният начин за борба с хората на \"Фидес\". Управляващите побеждаваха 7 пъти поред на национални, местни и европейски избори през последните 9 години. Резултатът няма да отслаби властта на Орбан на национално ниво, особено след като правителството му се възползва от добре представящата се икономика, яростна антиимигрантска реторика и бързо повишаване на бюджетните заплати, коментира \"Ройтерс\". \"Фидес\" е непоклатимо по-популярна от всички останали партии в селските райони. Мнозинството на Орбан в парламента е внушително, а общи избори би трябвало да има през 2022 г. \"Дадохме на всички урок по демокрация. Единството на опозицията, което избирателите чакаха толкова дълго, се създаде и резултатът ни показва, че това е пътят напред\", заяви Корачони пред ликуващите си съмишлении. \"Промяната в Будапеща и големите градове е първата крачка към промяната в цяла Унгария\", заяви и 71-годишният Тарлош, приемайки поражението. Опозиционните партии са на път да спечелят мнозинство и в общинския съвет в столицата, както и да победят в 10 от 23-те големи градове на Унгария. \"Днес жителите на Будапеща решиха, че е настъпило времето за нещо различно\", заяви премиерът. \"Приемаме тяхното решение и в интерес на страната и на столичани сме готови на сътрудничество.\" Орбан каза още, че партията му се е надявала да спечели кметската надпревара в над половината от градовете с над 5000 души население. По думите му броят на гласовете в национален мащаб потвърждавал, че неговата дясна коалиция остава най-силната в Унгария, но и че \"Фидес\" трябва да анализира резултатите от неделния ден и да адаптира политиката си. Наз Масраф, анализатор в консултантската компания Teneo Intelligence, предупреждава, че би могло да има сплотяване на редиците на опозицията за парламентарния вот след 3 години, \"но сглобяването на широк опозиционен проект ще е много трудно предвид необходимостта да се напаснат различни приоритети.\"", "date": "2019.10.14", "title": "Опозицията спечели Будапеща, край на хегемонията на Орбан"}
{"url": "https://www.dnevnik.bg/sport/2019/10/14/3976124_kakvo_znachenie_ima_postijenieto_na_kipchoge_i_kolko/", "text": "Във всеки период от историята има личности, които се доказват като по-добри от предшествениците си. Често техните постижения имат огромна стойност, която променя посоката, в която се развива спортът. Преди 65 години Роджър Банистър става първият човек, който изминава една миля за под четири минути. В събота  Елиуд Кипчоге пренаписа историята, като успя да слезе под митичната граница в маратона от 2 часа ... Двете постижения са колкото различни, толкова и си приличат. И двете са изглеждали невъзможни за времето, в което са постигнати. Направеното от Банистър преобръща представите за човешките граници. Постижението му днес изглежда като нещо достижимо за мнозина елитни спортисти, но за времето си то е основополагащо за еволюцията на бягането и науката в спорта до днешни дни. По същия начин  Кипчоге  накара всички да говорят за него, след като пробяга дистанцията от 42.195 км с време 1.59:40,2 ч. Но какво значение за бягането има постижението му и дали то ще бъде фундаментално за бъдещето? Всички очи към митичната граница Бягането на Кипчоге няма да бъде прието за рекорд заради специално подбраните условия на опита. На финала той заяви, че се надява да мотивира повече хора да се борят с предизвикателствата в живота, като отправи послание и към бягащите. \"Аз съм най-щастливият човек. Искам да вдъхновя хората и да им кажа, че човешките възможности нямат граници. Очаквам много повече от спортистите след мен\", каза Кипчоге. Думите му вероятно ще вдъхновят мнозина бегачи, но слизане под 2 часа в маратона при нормални условия продължава да изглежда трудна задача. През 1991 г. Майкъл Джойнър, маратонец и физиолог, откроява трите определящи фактора в бягането на дълги дистанции. Това са максималното количество кислород, което тялото може да поеме, икономика на бягането, което е скоростта, с която тялото използва енергия, и лактатният праг - количеството усилие, което тялото може да поддържа, преди да освободи млечна киселина. С проучване и пресмятане на всички фактори той прогнозира, че най-бързото време, за което човек може да пробяга маратон, е 1.57:58 ч. Докладът оценява, че човешката издръжливост на най-добрите спортисти в крайна сметка е ограничена от метаболизмите им. От своя страна списанието Runners World предрече през 2014 г., че при нормални условия пробягването на маратон за по-малко от 2 часа няма да стане действителност до 2075 г. Изводът е направен след анализ на над 10 000 маратона. \"Вярвам, че рекордите се поставят, за да бъдат подобрявани и да се слезе възможно най-ниско. Но това, което остава невъзможно, е да пробягаш маратон под 2 часа\", казва Пол Тергат при поставянето на рекорд в маратона през 2003 г. с време 2.04:55 ч. За 16 години рекордът беше смъкнат с цели 3:16 мин. Сегашното постижение от 2.01:39 ч. беше поставено преди година в Берлин, като Кипчоге свали впечатляващите 79 секунди. Общото между преодоляването на повечето бариери в бягането е, че след тях резултатите започват да се подобряват и да се забелязва напредък. По подобие на Кипчоге и Банистър е имал пейсъри, като опитът е бил направен с ясна цел, но това, което последва след него, е революция. Вероятно с развитието на технологиите ще се усъвършенстват и човешките възможности, като това, което сега изглежда невъзможно, след време може да е лесно достижимо. За да изпълни бягането си под 2 часа, Кипчоге се движеше предимно с темпо от 2:50 мин. на километър. Постижението му се равнява на пробягани 100 м за 17,08 секунди и повторени 422 пъти. От друга гледна точка това са 105 обиколки на атлетическа писта с темпо 1:08 мин...", "date": "2019.10.14", "title": "Какво значение има постижението на Кипчоге и колко далеч е митичната граница"}
{"url": "https://www.dnevnik.bg/bulgaria/2019/10/14/3976220_socialnite_slujbi_sa_predotvratili_izostavianeto_na/", "text": "През миналата година социалните служби са предотвратили изоставянето от родителите им на повече от 1777 деца, съобщи днес по Би Ти Ви министърът на труда и социалната политика Бисер Петков. Той допълни, че държавата работи с идеята, че е най-добре детето да остане в семейната си среда. Темата с изоставените от родителите си деца стана актуална отново през миналата седмица, когато  бебе беше намерено  на стълбищна площадка в блок в столицата. По повод този случай Бисер Петков посочи, че ден преди да изостави детето си, семейството е посетило дирекция за социално подпомагане с идеята да го оставят там, но след като самоличността им била установена, са си тръгнали. В крайна сметка майката и бащата на бебето бяха установени и задържани. Детето за момента е в социален дом, предстои да се реши съдбата му. Бисер Петков каза, че през миналата година са изоставени около 1000 деца. 3300 са случаите на извеждане на деца  от семействата, като в над 1000 случая това се наложило заради изоставянето им. Петков уточни, че в другите случаи се е действало според закона, като всеки такъв акт подлежи на съдебен контрол. В 50 от случаите магистратите не са одобрили намеренията на социалните. Министърът отхвърли спекулациите, че социалните служби ще получат нови правомощия по повод извеждането на деца от семействата. Слухове за готвена масова такава акция  предизвикаха паника  в ромските квартали на няколко населени места през миналата седмица. В отговор на въпрос Петков каза, че когато се наложи извеждане на дете от семейството му, първо се търси настаняване при роднини, приемни семейства, общежития от резидентен тип и последната мярка е социален дом. Социалният министър коментира и увеличаването на пенсиите догодина, като слез 1 юли те ще се вдигнат с около 6.6%, като средната стане 412 лева. По план минималната работна заплата ще стане 610 лв. от 1 януари, предвидено е и увеличение с 10% на заплатите в бюджетния сектор, обяви още Петков.", "date": "2019.10.14", "title": "Социалните служби са предотвратили изоставянето на близо 2000 деца за година"}
{"url": "https://www.dnevnik.bg/evropa/2019/10/14/3976217_predsedateliat_na_evroparlamenta_ne_izkljuchva_novata/", "text": "Председателят на Европейския парламент Давид Сасоли каза, че вероятно ще бъде невъзможно новата Европейска комисия да поеме функциите си на 1 ноември и това ще се отложи за 1 декември, предаде \"Франс прес\", цитирана от БТА. \"Парламентът участва в прозрачен механизъм. Понастоящем трима нови комисари трябва да бъдат предложени от Румъния, Унгария и Франция и ще започнем да проучваме техните кандидатури в парламента\", обясни Сасоли на среща в северния италиански град Чернобио, цитиран от италианските информационни агенции. \"Мисля, че може би няма да бъде възможно да спазим датата 1 ноември, ще отложим за 1 декември\", добави Сасоли. Първоначално гласуването в Европейския парламент за утвърждаване в пакет на целия екип, съставен от германката Урсула фон дер Лайен, бе насрочено на 23 октомври, на пленарна сесия в Страсбург. Три имена обаче бяха отхвърлени от комисиите на Европарламента в процеса на процедурата по оценка: унгарецът Ласло Трочани (разширяване и съседство) и румънката Рована Плумб (транспорт)  не преминаха етапа  на разглеждане на декларациите им за конфликт на интереси, а французойката Силви Гулар  беше отхвърлена  по етични причини. Задълбочавайки проблемите за Фон дер Лайен,  правителството в Румъния падна  и сега не е ясно кога Букурещ ще може да замени предишния си кандидат.", "date": "2019.10.14", "title": "Председателят на Европарламента не изключва новата Еврокомисия да заработи по-късно"}
{"url": "https://www.dnevnik.bg/analizi/2019/10/14/3976166_rumen_avramov_borisoviiat_rejim_na_blatna_stabilnost_i/", "text": "                         – Естествено, като консистенция и структура днес българската икономика е съвсем различна. За сметка на това, като принципи на стопанско поведение, миналото – далечно и скорошно – присъства в най-различни форми. А за разминаванията между очаквания и действителност има поне две причини. От една страна тогавашните представи бяха неизбежно наивни, непълни, интуитивни. Водещо беше отрицанието на съществуващото. От друга, самите разбирания за демокрацията и пазарната икономика по света, съответно и у нас, се промениха. Все по-малко сме хората, приемащи ги в техния либерален вариант. – С редки изключения, липсата на знания, умения, опит беше безспорна, но това не е вина. Такива бяха изходните дадености, изправени пред съвършено новаторски задачи. Има известен смисъл да се разсъждава дали и защо експертизата беше неравномерно разпределена между страните от някогашния социалистически блок. Но преходът е преди всичко преплитане на силови вектори – обществени, политически, икономически, вътрешни и външни – Събитията бяха не толкова предначертани, колкото предопределени. Хегелианска безалтернативност: \"това, което е разумно, е действително и това, което е действително, е разумно\". Не че липсваха дебати по алтернативи. Но да се случи иначе не е можело. Решенията бяха плод на конкретното съотношение на силите. В началото на прехода без съмнение имаше разпределение на ролите. Драматурзите и изпълнителите обаче не бяха хора с особена дълбочина на мисленето или въображение; ролите, инструкциите и методите бяха в по-голямата си част примитивни. Какво по-естествено тези, които се отдръпват от властта с кажи-речи всичките си ресурси, да се опитат да управляват процесите. Ръката им се оказа дълга, но, разбира се, с времето действащите лица се разнообразяваха и все повече импровизираха; ситуациите и траекториите започнаха да се усложняват. – Мисля, че мнозина искрено желаят и се опитват да го правят. Но за отговорностите и за последиците от собствените си действия много продължават да мислят само в трето лице. Пречат им тя, те, той - държавата, управниците, манталитетът – През 1989 г. властта гасеше пожарищата, които сама беше подпалила. Впечатленията от документите са, че действията са ѝ инстинктивни, а параноята ѝ - неподправена. Тогавашният страх от Турция и турското малцинство сред върхушката и населението може да изглежда ирационален, но той е със стари корени и дълбоко напластяван през годините на Студената война. Съвсем осезаем, лесно манипулируем е и днес. В икономически план, през няколкото месеца преди 10 ноември 1989 г. цареше разтроение: тръбеше се за въвежданата \"фирмена организация\"; на практика се налагаше ръчно, полувоенизирано управление на кризисната ситуация; тя пък ускорено и спонтанно разяждаше плановия ред. Със сигурност обреченият режим щеше да падне и без краха на \"Възродителния процес\", но събитията от лятото на 1989 г. дадоха българските цветове, нюанси и плът на една обща за Източна Европа история. Насилието, което беляза епилога на режима, преля в бруталната сила, съпътствала повторното раждане на капитализма у нас през първите години на прехода. Когато навсякъде другаде събарянето на стени и граници през 1989 се превръщаше в символ на свободата, в България отварянето на една граница бе акт на мракобесие, принуда и прокуда. – Те бяха важна брънка от промените. Във финансовата система през 1990-1996 г. може да се намери повече инерция от миналото, отколкото кълнове на бъдещето. Да си спомним например как ДСК запушваше пробойните на правителството на Жан Виденов и как се раздаваха кредити. След банковите фалити през май – септември 1996 г., въвеждането на паричния съвет и последвалата приватизация, влезлите чужди банки въведоха по-разумни принципи на управление. Както знаем, провали в сектора през последните 15 години имаше единствено в банките с български собственици. – В момента присъединяването към еврозоната трябва да е стратегическа цел на БНБ и правителството. За съжаление, ръководството на Централната банка излъчва и противоречиви сигнали, а правителството говори по въпроса епизодично и несистемно. Проблеми, разбира се, идват и от самото състояние на еврозоната. Хоризонтът на пътната карта, съгласувана с Европейската централна банка (ЕЦБ), беше до юли т. г., но очевидно нещата отново се отлагат. В крайна сметка препятствията са в набора от добре познати недъзи, обобщени в сенчестата репутация на България. – По определение либералното капиталистическо общество би трябвало да почива върху индивидуализма, частната собственост и конкуренцията, да има работещи институции, да осигурява върховенството на правото и разумни регулации на центробежните сили на пазара. Комуналност наричам всичко, което по един или друг начин разводнява този модел. Източниците ѝ са много, дори в ЕС: не в качеството му на пазител на трите свободи на движения, а обратно – в разклонените му инструменти и фондове, канализирани от държавите. В България това лице на Европа е най-харесваното. Тъкмо то циментира Борисовия режим на блатна стабилност и посредственост. В световната и в българската стопанска история периодите на либерален ред са всъщност само кратък пунктир. Към този ред обществата са се приближавали асимптотично, с последващи резки отклонения. Такъв отскок преживяваме след последната криза и идеологическия залез на Вашингтонския консенсус. Отместването на махалото вероятно ще е трайно, но то неизбежно ще се върне. – Да. Което не е непременно дамга, защото периферията носи чар и позитиви. Лошото идва когато – както става у нас и другаде – държава и общество се опитват да надскочат този естествен статут чрез надъхване с патриотарство от най-ниска проба и свеждане на историческото знание до пропаганден инструмент, чрез кухо самовеличаене и гротескни претенции за уникална идентичност, със стигаща до ксенофобия подозрителност и неприязън към всичко, идващо отвън. Невъзможността за зряла преценка на действителното ни място в широкия свят е покъртителна.", "date": "2019.10.14", "title": "Румен Аврамов: В началото на прехода без съмнение имаше разпределение на ролите"}
{"url": "https://www.dnevnik.bg/skorost/2019/10/13/3974192_universalna_alternativa_na_limuzina/", "text": "Кросоувърите вече убиха вановете, а сега на прицела им са традиционните автомобили. В цял свят продажбите на SUV моделите растат, докато тези в останалите сегменти се свиват. Автомобили като Mercedes-Benz GLE обясняват каква е причината за този тренд. С дължината си от 4.92 метра SUV моделът е точно толкова голям, колкото Е-класата, но вътре е по-широко, багажникът е по-голям, а и автомобилът може да бъде със седем места.  Луксът в салона е без забележки, а оформлението на салона е естетично и функционално. Управлението на вентилацията става с красиви физически бутони, а останалите настройки могат да се правят по няколко начина - през реагиращ на допир дисплей, през тъчпад като при лаптоп, със сензорни бутони на волана и дори с глас.      Задните седалки са на релси, което позволява увеличаване и намаляване на багажния обем или на мястото пред краката на возещите са на третия ред, като дава и възможност облегалките да се накланят за максимално удобство. Всички седалки са с електрическо управление, което улеснява максимално трансформациите. Предните седалки могат да бъдат с масаж с няколко програми.  Що се отнася до комфорта на возене, Mercedes GLE може да съперничи не само на Е-класата, но дори и на S-класата, поне когато е с опционалното въздушно окачване с променливи характеристики, каквото тестовият автомобил имаше. При него всяко колело е с индивидуални настройки, а клиренсът се променя в зависимост от нуждите - колата стои по-ниско при висока скорост и на хубав път и по-високо при офроуд преходи.      Беше време, когато не исках да чуя за кросоувъри, тъй като обичам динамичното шофиране, а при него особено на път със завои този тип автомобили не са особено приятни за каране - накланят се, трудно следват посоката и т.н. С вече споменатото окачване обаче GLE противодейства активно на гравитацията, като окачването накланя купето към вътрешността на завоя. Задвижването на четирите колела с постоянно променящо се съотношение на тягата към предния и задния мост помага за послушното следване на зададена с волана траектория. Четирите режима на шофиране (комфорт, еко, спорт и индивидуал) променят настройките на волана, скоростната кутия, педала на газта, окачването и асистиращите системи.  Тестовата модификация GLE 450 се оказа изненадващо пъргава, като мощният бензинов мотор и 9-степенният автоматик си партнират отлично. Скоростната кутия може да сменя предавките незабележимо, а при нужда да свали за части от секундата четири или пет, за да вкара двигателя в обороти за максимално бързо ускорение. При ускорение бензиновият двигател получава помощ и от електромотор с 22 конски сили, разположен между двигателя и скоростната кутия. Той служи също като стартер и генератор.      Наборът от асистиращи системи е изключително богат, като функция на адаптивния темпомат дори сама намалява зададената за поддържане скорост, ако предстои влизане в остър завой. На практика Mercedes GLE може сам да се ускорява, намалява, спира и потегля в зависимост от поведението на останалите превозни средства, както и да следва без намесата на водача извивките на пътя. Тази автономност обаче е активна за кратък период от време заради законовите ограничения. Пряко отношение към безопасността имат и светодиодните фарове, осветяващи до 650 метра пред автомобила.", "date": "2019.10.14", "title": "Универсална алтернатива на лимузина"}
{"url": "https://www.dnevnik.bg/evropa/2019/10/14/3976221_do_niakolko_sedmici_shotlandiia_shte_poiska_ot_london/", "text": "Първият министър на Шотландия и лидер на Шотландската национална партия Никола Стърджън обеща, че до няколко седмици ще отправи към Лондон искане за произвеждане на втори референдум за независимост от Великобритания, предаде БТА, цитирайки нейно интервю за Би Би Си. \"Още сега ще внеса законодателна инициатива в шотландския парламент, каза Стърджън. След като бъде приет този законодателен акт, ще отправим искане в съответствие с раздел 30 от Закона за Шотландия (от 1998 г. - бел. ред.)\", добави тя. Според този раздел британският парламент е длъжен да предостави на региона правото да произведе референдум. За тази цел е необходимо съгласието на регионалния парламент на Шотландия, долната и горната камара на британския парламент. През 2014 г. в Шотландия беше произведен референдум за независимост, но 55 на сто от гласувалите предпочетоха да останат част от Великобритания. Управляващата Шотландска национална партия обаче се възползва от резултатите от референдума за Брекзит през 2016 г., на който населението на Шотландия масово гласува за оставане в ЕС за разлика от Великобритания като цяло.  Това даде повод за издигане на идеята за нов референдум за независимост, който Стърджън планира да организира до края на мандата на сегашния шотландски парламент през 2021 г.", "date": "2019.10.14", "title": "До няколко седмици Шотландия ще поиска от Лондон референдум за независимост"}
{"url": "https://www.dnevnik.bg/sviat/2019/10/14/3976376_supruzi_boreshti_se_s_bednostta_vzeha_nobel_za/", "text": "Тазгодишната Нобелова награда за икономика се дава на Абиджит Банержи, Естер Дюфло и Майкъл Креймър за експерименталния им подход към намаляване на  глобалната бедност.  Банержи и Дюфло са двойка не само в научната работа, но и в живота. Тримата учени ще си поделят поравно 9-те млн. шведски крони от наградния фонд. \"Само за две десетилетия новаторският им базиран на експерименти подход е променил икономиката на развитието, която сега е процъфтяващо поле за изследвания\", мотивират се от Нобеловия комитет. \"Тазгодишните лауреати са създали нов подход към събирането на надеждна информация за най-добрите практики за борба с  глобалната бедност . Те разделят този проблем на по-малки, по-лесно решими въпроси - например какви интервенции биха били най-ефективни, за да се подобри детското здраве.\" Всяка година 5 млн. деца умират, преди да навършат 5 години, често от болести, които биха могли да бъдат излекувани по евтин или простичък начин. Тримата са развили методите си през 90-те години с работа в държави като Кения и Индия, а сега експерименталните им изследвания доминират този раздел от икономическата наука. Банержи и Дюфло работят в Масачузетския технологичен институт в САЩ, а Майкъл Креймър - в Харвард. Дюфло е едва втората жена, която получава \"Нобел\" за икономика. Нобеловата награда за икономика се финансира от Кралската банка на Швеция и е основана по-късно от останалите, през 1969 г. Фондът за нея е създаден с дарение по повод 300-та годишнина на банката, дадено от нея на Нобеловия комитет.", "date": "2019.10.14", "title": "Съпрузи, борещи се с бедността, взеха \"Нобел\" за икономика"}
{"url": "https://www.dnevnik.bg/sport/2019/10/13/3976156_futbolnite_nacionali_priemat_angliia_v_tursene_na/", "text": "На гърба на серия от 10 мача без победа и след загуба на шансовете за класиране на Евро 2020 българският национален отбор приема  Англия  в пореден мач от квалификациите. Тимът, воден от Красимир Балъков, се изправя срещу фаворитa в групата тази вечер от 21.45 часа на Националния стадион \"Васил Левски\". Двубоят е предпоследен за България в квалификациите, след като тимът приема Чехия в средата на ноември. България е в дъното в група А, като има едва три точки, какъвто е и балансът на Черна гора. В срещата с Англия българските футболисти са заплашени да запишат втората най-голяма серия без победа в историята на националния отбор. Между 1924 и 1930 г. България има 14 срещи без победа, а между 1939 и 1946 г. е в серия от 10 мача без успех. При равенството с Черна гора преди три дни българските футболисти записаха своя 10-и пореден двубой, в който не победиха. На \"Васил Левски\" срещу България ще има и още една негативна тенденция, като тимът е без гол срещу англичаните вече 20 години. На 9 юни 1999 г. България направи 1:1, след което записа три поредни загуби с голова разлика 0:11. \"Със сигурност ще има промени в състава. Не се чувствам добре, че толкова мачове нямаме победа. Дано да стане празник за всички хора, които дойдат на стадиона, и да няма никакви проблеми\", каза преди двубоя  Красимир Балъков . Колегата му Гарет Саутгейт, който води Англия, предупреди футболистите си, че няма да им бъде лесно. Англия загуби преди дни от Чехия и според Саутгейт се нуждае от задължителен успех, за да си гарантира класиране на Евро 2020. България ще приеме английския национален отбор пред  частично затворен  стадион заради наказание за расизъм. Темата за расизма предизвика напрежение между двата лагера, като  англичаните изразиха опасения от дискриминационно поведение в София , но президентът на БФС  Борислав Михайлов реагира остро с писмо до УЕФА .", "date": "2019.10.14", "title": "Футболните национали приемат Англия в търсене на изход от негативни серии"}
{"url": "https://www.dnevnik.bg/politika/2019/10/14/3976392_izborna_hronika_siderov_iska_parlamentut_da_porucha/", "text": "                         Сидеров иска парламентът да поръча одит на БНТ Лидерът на \"Атака\" и кандидат за кмет на София Волен Сидеров и четирима от депутатите му, които вече са независими, са внесли в деловодството на НС проект на решение, с което се иска парламентът да задължи Сметната палата да извърши финансов одит на БНТ за периода 1 януари 2017 - 31 октомври 2019 година, съобщи \"Клуб Z\". В него генерални директори са били трима души - Вяра Анкова, Константин Каменаров и Емил Кошлуков. Искането идва скоро след като БНТ обяви, че Сидеров вече няма да бъде канен в предавания на медията заради поведението му в \"Референдум\". Проектът за решение може да бъде разгледан след местните избори, защото депутатите излизат в предизборна ваканция до 25 октомври. Фандъкова обеща изграждане на 8 нови парка в София Планираме изграждане на 8 нови парка и запазване на зелените клинове от Витоша. Вече се изработва устройствения план за парк \"Кукуряк\" в \"Овча купел\", каза кандидатът за кмет на София Йорданка Фандъкова. Планира се и изглаждането на линейни паркове по поречието на реките Боянска Бара и Бара Изливо, и по бул. \"Македония\". Нови паркове ще има още на територията бившите военни имоти в район \"Младост\", в район \"Студентски\" (кв. \"Витоша\") и на ул. \"Черковна\" в район \"Оборище\". Фандъкова обеща и реализация на проекта за парк \"Въртопо\".", "date": "2019.10.14", "title": "Изборна хроника: Сидеров иска парламентът да поръча одит на БНТ"}
{"url": "https://www.dnevnik.bg/sport/2019/10/14/3976353_uefa_shte_razsledva_voenen_pozdrav_na_turskite/", "text": "Турският национален отбор по футбол ще бъде разследван заради жест по време на радостта си при победата срещу Албания. Вниманието на УЕФА е било привлечено от козируване на играчите. Организацията ще разследва случая след публикации, че футболистите са отправили военен поздрав, насочен към  действията на турската армия срещу кюрдите в Сирия . \"Забранява ли правилникът да се правят препратки към политика и религия? Да и ви гарантирам, че ще проверим случая\", каза директорът на медийния отдел на УЕФА Филип Таунзънд, цитиран от италианската агенция \"Анса\".  Жестът беше направен след победния гол на Дженк Тосун. След мача в профила на турския отбор в \"Туитър\" се появи и снимка, на която целият състав - играчи и треньори, козируват. Тя е съпроводена от текст, който гласи, че победата се посвещава на \"нашите смели войници\". Член 16 от дисциплинарния правилник на УЕФА забранява използването на \"жестове, думи, предмети или каквито и да е други средства за предаване на провокативни послания, които не са подходящи за спортни събития, и в частност провокативни послания, които са от политическо, идеологическо или религиозно естество\". По време на световното първенство в Русия миналата година  ФИФА глоби швейцарските национали Гранит Джака и Джердан Шакири  заради жестове с ръце, изобразяващи орел, които бяха оценени като \"про-косовски\".", "date": "2019.10.14", "title": "УЕФА ще разследва военен поздрав на турските футболисти"}
{"url": "https://www.dnevnik.bg/citat_na_deniia/2019/10/14/3976386_citat_na_denia_koito_opita_da_razdeli_kitai_kostite_mu/", "text": "                         Това е заявил китайският президент Си Цзинпин според изявление на външното министерство, цитирано от китайски медии и Би Би Си. Коментарът е направен по време на посещение в Непал според китайската телевизия CCTV. Би Би Си отбелязва, че президентът не е посочил конкретен регион, но думите му следват поредния уикенд на протести в Хонконг, прераснали в сблъсъци. Обект на нападения станаха и магазини, чиито собственици се смятат за приятелски настроени към Пекин. Според Си китайският народ \"може само да смята за побъркани\" \"външни сили\", ако те подкрепят разделения в Китай. Властите в Пекин неведнъж са предупреждавали чужди сили да се въздържат от намеса в Хонконг, където на някои демонстрации се появяват и американски и британски знамена. За последните четири месеца, в които представители на Китай обвиняват Запада за намеса във вътрешни работи на страната, Си не бе коментирал лично протестите. Така предупреждението му, макар и да не споменава в прав текст Хонконг, звучи като силна заплаха. Специалният автономен регион Хонконг, който е част от Китай 22 години, бе разтърсен от началото на демонстрациите, започнали срещу спорен проект за екстрадиция в континенталната част на страната (бившата британска колония има различно законодателство и повече свободи). Седмици след началото на протестите те вече бяха прераснали в недоволство срещу затягащата се примка на континентален Китай. Затова в. \"Чайна дейли\",  цитирайки  част от думите му, ги определи като \"предупреждение към сепаратистите\".", "date": "2019.10.14", "title": "Цитат на деня: Който опита да раздели Китай, костите му ще се смелят на прах"}
{"url": "https://www.dnevnik.bg/politika/2019/10/14/3976403_nepodgotvena_izborna_administraciia_i_risk_ot_novo/", "text": "Възможно е да се стигне до  изборния хаос от 2015 г. на местните избори , когато часове наред членове на изборни комисии седяха заключени в зала \"Арена Армеец\", чакайки да предадат протоколите си и да отчетат резултатите. Пореден риск  да не бъдат отчитан преференциалният вот  при броенето на бюлетините и  липса на добре подготвена изборна администрация  и хора в секционните комисии. Това прогнозира заместник-председателят на Обществения съвет към Централната избирателна комисия (ЦИК) Стоил Цицелков в предаването \"Преди всички\" на БНР днес. Той отбеляза, че все пак Общинската избирателна комисия в София взима някакви превантивни мерки, за да не се стигне до ситуацията от 2015 г., но съмненията за подобен риск остават. Правителството отпусна 20 милиона лева над обичайните 50 милиона именно за  по-високи възнаграждения на членовете на комисиите  и за да се привлекат и по-подготвени хора. От днес започват и обученията на общинската избирателна комисия, а после и на членовете на секционните комисии. Освен по-доброто заплащане за работата в комисиите се предвижда също и още един стимул за участие в обученията – всеки, който е минал през инструктаж, ще вземе и допълнителни 10 лева. Въпреки това Цицелков коментира: \"Аз лично имам притеснения, че може да се повтори. Без да съм адвокат на ЦИК - колегите съвсем резонно и адекватно поискаха разделение на тези преброителни центрове. Не мога да ви кажа поради каква причина О бщинската избирателна комисия (ОИК) излезе със становище, че само \"Арена Армеец\"  е подготвена. Но чисто физическото скупчване на едно място, макар и номинално разделени - че са три центъра, когато са в една и съща зала... Физически всичко трябва да пристигне отново там, аз имам притеснения, че може да се повторят нещата от 2015 г.\" Все пак ОИК - София, поиска и получи от ЦИК назначаване на 140 допълнителни технически сътрудници. Според Цицелков това може би е някаква заявка, че има допълнителна организация, за да се избегнат проблеми. Той изрази и съмнение също дали и колко адекватно ще бъдат преброени преференциите на предстоящите избори. Такива проблеми имаше и при предишни гласувания, включително и не толкова сложни, колкото са местните. \"Попълването на протоколите е изключително сложно и точно тук би трябвало да имаме електронна и друга помощ\", допълни Цицелков. Той отбеляза, че и все още няма промени в изборните закони, които да гарантират професионална и добре подготвена изборна администрация. \"Членовете все още, както и на миналите избори, са избрани на партиен принцип. А в съвсем прав текст да ви го кажа - това са хората в стаята, на които даваме лична карта, броят, а после попълват протоколи. Те са избрани на принципа да бъдат доверени наши хора - на партията, която ги номинира, а често виждаме, че те не са и грамотни. Моето мнение е, че масово те ще са подготвени, но няма законова промяна от миналите избори, която да гарантира, че това ще се случи\", коментира Цицелков.", "date": "2019.10.14", "title": "Неподготвена изборна администрация и риск от ново струпване в \"Арена Армеец\" прогнозира наблюдател"}
{"url": "https://www.dnevnik.bg/evropa/2019/10/14/3976411_za_es_e_trudno_da_uprajni_natisk_vurhu_ankara_vuv/", "text": "Страните от ЕС заявиха днес, че са много разтревожени от турската военна операция в Северна Сирия, но признаха, че не могат да договорят съвместни действия, за да упражнят натиск върху Анкара, предаде \"Франс прес\". \"Не притежаваме магически способности, но можем да упражним всичкия възможен натиск, за да сложим край на тези действия\", заяви първият дипломат на Испания Жозеп Борел след пристигането си в Люксембург за среща на външните министри от ЕС. Италия - един от основните оръжейни доставчици на Турция, прикани вчера за приемане на \"европейски мораториум върху оръжейните продажби\" за тази страна. \"Трудно е да стигнем до единодушни споразумения\", призна Жозеп Борел, номиниран за ръководител на европейската дипломация в новата ЕК, която ще бъде оглавена от германката Урсула фон дер Лайен. \"Става дума за споразумения, сключени от всяка страна с Турция\", и решението за спиране на продажбите е суверенно право на всяка страна членка, подчерта той. \"Испанското правителство е за спирането на оръжейните продажби за Турция\", увери Борел. Испания съобщи, че през декември ще изтегли ракетите си \"Пейтриът\", разположени от НАТО в Адана, на югоизточната турска граница.  Франция ще поиска днес бързо да бъде свикана среща на механизма за съгласуване на ЕС с цел изработване на съвместна позиция на общността, съобщи дипломатически източник. Париж смята да свика и среща на международната коалиция за борба с \"Ислямска държава\", включваща САЩ и Турция, информира френският външен министър Жан-Ив льо Дриан. ЕС апелира все по-често да бъде сложен край на военната операция. Изоставени от САЩ, сирийските кюрди съобщиха вчера, че са сключили споразумение с режима на Башар Асад,  предвиждащо изпращането на сирийски войски  в северната част от страната, за да се противопоставят на бързо напредващите турски сили. Ситуацията е смайваща, коментира люксембургският външен министър Жан Аселборн. Турция - членка на НАТО, е на път да бъде санкционирана от други членки на алианса с оръжейно ембарго. \"И какво ще стане, ако Сирия атакува Турция? Ще прибегнем ли до член 5\", запита той. Нападението срещу страна членка на пакта се разглежда като насочено срещу всички участнички, напомня АФП съдържанието на тази точка от устава на НАТО.  Оръжейно ембарго При пристигането си на заседанието на Съвета на ЕС в Люксембург министърът на външните работи на Белгия Дидие Рейндерс каза, че страните от ЕС възнамеряват да постигнат в Люксембург консенсус по въпроса за въвеждане на оръжейно ембарго против Турция, а също да разгледат други санкции по отношение на Анкара заради нейната военна операция в Сирия. Според Рейндерс международната общност се опитва да окаже натиск върху Анкара, за да прекрати военната операция. Ние ще обсъдим най-добрите мерки, за да постигнем тази цел, каза Рейндерс.  Министърът на външните работи на Австрия Александер Шаленберг заяви, че страните от ЕС и НАТО трябва да въведат оръжейно ембарго срещу Турция. Ние очакваме днес единна позиция на ЕС по отношение на турската военна операция, а също по отношение на износа на оръжие. Аз мисля, че трябва да има ясен сигнал от страните на НАТО към техния партньор Турция, каза министърът. Шаленберг каза, че Австрия продължава да настоява преговорите за присъединяване на Турция към ЕС да бъдат замразени. При това министърът призова Брюксел да не се поддава на шантажа на Анкара,  че ще отвори границите  за нови бежански потоци към Европа.  Министрите на външните работи на Холандия, Ирландия и Латвия също се обявиха за въвеждане на ембарго на търговията с оръжие с Турция във връзка с операцията на Анкара в Сирия.  Холандия осъди операцията на Турция и въведе ембарго на доставките на оръжие на национално ниво. \"Сега ЕС трябва да направи същото. Ние смятаме, че Турция нарушава международното право. Никой не трябва да нарушава международното право\", заяви холандският външен министър Стеф Блок. /БТА", "date": "2019.10.14", "title": "За ЕС е трудно да упражни натиск върху Анкара във връзка със Сирия"}
{"url": "https://www.dnevnik.bg/sviat/2019/10/14/3976401_robokop_stana_prezident_-_tuniziicite_nakazaha/", "text": "Консервативен професор по право и медиен магнат, заплашен от затвор - тунизийците наклониха везните към първия на балотажа на президентските избори. Възможно е Набил Каруи, пуснат от затвора дни преди втория тур на изборите, да обжалва с аргументите, че възможността му да води кампания е била ограничена. Каквото и да се случи, решението на избирателите сочи едно - с над 70% подкрепа за професор Каис Сайед жителите на страната искат промяна. За Сайед са гласували около 90% от хората на възраст между 18 и 25 години според проучвания на социологическия институт \"Сигма\", както и малко под половината от гласоподавателите на възраст на 60 години, пише \"Гардиън\". Професорът благодари на младите за подкрепата, а събеседници на това и други издания говорят за нова страница в историята на страната с предимно младо население. Като популистите, но не съвсем Част от проблема е в липсата на икономически реформи от последните години, увеличили безработицата в Тунис. Много от кандидатите за президент се свързваха с политическия елит, управлявал в годините на президента Зин ал Абидин бен Али или на хаоса след това, когато свалянето му даде начало на Арабската пролет. Дебатът между Сайед и Каруи натежа в полза на първия, когато в петък, по-малко от два дни преди изборите, той се обърна към избирателите на класически арабски (а магнатът - на тунизийски диалект). Рязък, намусен и скован, Сайед е наричан от мнозина в страната Робокоп. Преподавателят по конституционно право бе слабо познат, докато не напусна университета, където работеше, миналата година.      Известен със скромността си, макар и да му липсва харизма, той вдъхва доверие като неопетнен от игрите на досегашните елити, пише \"Вашингтон пост\". Същевременно в търсене на нови лица тунизийският електорат донякъде следва популистките тенденции в много други държави, отбелязват анализатори, цитирани от изданието. Разликата е, че ако при европейските популисти вземат връх антимигрантски, етнически или религиозни чувства, в Тунис фокусът, изглежда, е върху борбата с корупцията, неравенството, лошото образование, липсата на достъп до елементарни публични услуги. \"Хомосексуалността е заболяване\"  Каис Сайед изобщо не прилича на другите лидери в арабския свят - 61-годишният професор почти не води кампания, няма партия и никога не е заемал длъжност и е честен за възгледите си, отбелязва телевизия \"Ал Джазира\". Той заяви, че с оскъдните си средства няма да води кампания за гласуване срещу Каруи на балотажа, защото така ще получи нечестно преимущество, докато опонентът му е в затвора. Победата му обаче едва ли ще донесе спокойствие на всички в страната, където ислямистката \"Еннахда\" (\"Възраждане\") спечели най-много места в парламента преди седмици. Социално консервативният Сайед, подкрепян от \"Еннахда\", е противник на някои либерални реформи, подкрепя смъртното наказание, противник е на хомосексуалността (според него - \"болест и част от чуждестранен заговор\") и на идеята жените да получат равни права при наследяване, която може да стане факт с нов закон в парламента. Той иска и нова, по-децентрализирана система на управление. От друга страна, държавният глава в Тунис не се ползва със сериозни правомощия за вътрешнополитически реформи - такива има основно във външната политика, отбраната и сигурността.", "date": "2019.10.14", "title": "\"Робокоп стана президент\" - тунизийците наказаха политиците си"}
{"url": "https://www.dnevnik.bg/evropa/2019/10/14/3976421_ima_li_cena_procuftiavaneto_na_polskata_ikonomika/", "text": "                          ( ). \"Икономиката, глупако!\" Крилатата фраза от предизборния лозунг на Бил Клинтън от 1992 г., според която икономиката е определяща за изборната победа, не се отнася до Полша. Може би само отчасти. Защото преди консервативната партия \"Право и справедливост\" (ПиС) да дойде на власт, икономиката в страната бе нараснала много над стандартите за ЕС. Дори години по-късно страната може да се похвали с такива темпове на растеж, които биха накарали всеки западноевропейски политик да подскача от радост. През последната година икономическият ръст на Полша достигна 5.1 процента, като само за тази година той възлиза на 4.4 процента. \"По отношение на икономическата ситуация правителството на \"ПиС\" имаше късмет\", каза неотдавна икономистът Лешек Балцерович пред вестник \"Нойе Цюрхер цайтунг\". Неговата преценка със сигурност е много точна, защото именно той през 90-те години на миналия век предписа на Полша икономическа шокова терапия, която положи основите за последвалия успех. За добро или лошо. \"Доброто\" е свързано с безспорните темпове на растеж, изграждането на процъфтяващи компании, разширяването на инфраструктурата и превръщането на много полски градове в европейски метрополии. Към \"лошите\" страни на икономическия растеж се числи увеличаващото се разделение между богати и бедни, между града и селото. Благосъстояние натрупаха по-голямата част от жителите на градовете, докато хората в провинцията се почувстваха изоставени (макар днес ситуацията да е много по-добра, отколкото преди двадесет години). Между 2004 г. и 2016 г. доходите на поляците в градовете са се увеличили с 94%, ръстът на доходите в провинцията е дори още по-голям - въпреки това много жители на селските райони се оплакват, че не изкарват достатъчно и парите не им стигат. 15 милиона от общо 37-милионното население на Полша живеят в провинцията. Пълна трудова заетост На практика в цялата страна има пълна заетост: равнището на безработица е 3.7 процента, а около 1.5 милиона имигранти от Украйна гарантират, че свободните работни места ще бъдат запълнени. Във всеки случай заплатите се увеличават значително, с което нараства и потреблението. Въпреки това много жители от провинцията, както и някои граждани продължават да се чувстват изоставени от политиците. Консервативната партия \"Право и справедливост\" си дава сметка за този проблем и целенасочено се застъпва за по-различна политика на преразпределение на благата - политика, зад която откровено застава най-силният човек в страната, лидерът на ПиС Ярослав Качински. \"Истината е, че предишните правителства поддържаха политика на преразпределение. Това, което ние правим обаче, е социална политика!\" Този вид \"социална политика\" повиши жизнения стандарт на много поляци: основен елемент в нея беше детската  надбавка \"500+\" , която преди се отпускаше при раждането на второ дете в семейството, а сега се изплаща още след раждането на първо дете. 500 злоти, или равностойността на около 115 евро, за дете представляват много пари за някои поляци, които имат среден месечен доход под 1000 евро. \"Предизборни примамки\" Също така правителството на ПиС намали увеличената преди това възрастова граница на пенсиониране отново на 65 години. Наемателите пък, които имат по-ниски доходи, могат да се възползват от държавната програма за подпомагане \"Жилище +\". Подобни идеи и програми бяха застъпени и в предизборната кампания на ПиС: на по-възрастните хора беше обещана 13-та пенсия, а на по-младите - освобождаване от данък върху дохода  до навършване на 26 години . В допълнение управляващата партия обещава субсидии за фермерите и инвестиции в железопътния транспорт в провинцията. Освен това премиерът Моравецки очаква, че средният доход на домакинствата в Полша през 2030 г. ще достигне стандарта на ЕС; през 2014 г. той все още е 69 процента. Успехите на \"Право и справедливост\" обаче опровергаха песимистичните прогнози на критиците. В началото, когато обяви своето решение за детските надбавки, полската държава нямаше да може да се справи с това предизвикателство, ако правителството не беше изготвило и представило балансиран бюджет. Всички нови придобивки на полската икономика се оценяват на около 40 милиарда злоти (т.е. около 10 милиарда евро). В същото време обаче критиците признават, че разходните програми увеличават потреблението. А приходите на държавата нарастват с около 10 милиарда евро годишно чрез по-строг контрол върху ДДС. Провалът със сигурност не изглежда по този начин. Между другото тези 10 милиарда са приблизително равни на сумата, която Полша получава от ЕС чрез различни програми - тях може да ги видите инвестирани в новите мостове и пътища из цялата страна. Къде е проблемът?  Според икономиста Балцерович: \"Управляващите разпределят чужди пари, за да консолидират властта си. По-високите данъци и дългове ще дойдат по-късно и тогава някой ще трябва да плаща за политиката на преразпределение на ПиС.\" Икономистът от Световната банка Марчин Пищковски изтъква, от друга страна, следното: \"През последните четири години, при управлението на ПиС, Полша продължава да отбелязва висок икономически растеж, въпреки че икономиката в останалата част на Европа не процъфтява\", посочва той пред \"Шпигел\". \"Дългът на Полша днес е по-нисък, отколкото беше преди четири години.\" Двамата икономисти са единодушни обаче, че в дългосрочен план страната няма да може да се справи, ако няма нарастване на чуждите инвестиции - особено при положение че отдавна отминаха годините, когато Полша осигуряваше работна ръка за западноевропейските компании. В момента се търси по-висококачествен растеж и резултатите на Полша в износа засега са обещаващи. Компании като \"Гугъл\", \"Бош\" или \"Хюлет-Пакард\" вече работят в региони като област Вроцлав например, \"Фолксваген\" има големи производствени мощности в Познан, \"Даймлер\" изгражда двигатели, а сега и батерии в Полша. За такива инвеститори, които са силно желани от всички страни, запазването на властта на ПиС може да се превърне в проблем. Подобно на други популистки сили в Европа, дясната партия се фокусира върху пропагандата срещу мюсюлманите, хомосексуалистите, елитите и политиците от ЕС. Това не носи точки в изграждането на имиджа на партията. Нейният образ все още се изгражда от представата за партията като защитник на обикновените хора. Въпреки това Балцерович е критичен: \"Щетите от политиката на ПиС все още не се виждат, засега те са скрити от икономическия подем.\"", "date": "2019.10.14", "title": "Има ли цена процъфтяването на полската икономика"}
{"url": "https://www.dnevnik.bg/sviat/2019/10/14/3976424_i_tochno_sega_folksvagen_iska_da_investira_v_turciia/", "text": "                         \"Фолксваген\" вече съвсем не бива да инвестира в Турция. Операцията на турските войски в Северна Сирия, ескалацията около Кипър и последните заплахи на Ердоган, че ще пусне бежанци към Европа, обричат всяка голяма инвестиция в Турция на силно критични реакции - както в Германия, така и в цяла Европа. Германската канцлерка Меркел и френският президент Макрон съвсем недвусмислено призоваха Ердоган незабавно да изтегли войските си от Сирия. Взривоопасно Добре известни и напълно легитимни са икономическите мотиви на германския концерн да открие новия си завод тъкмо в Турция: евтина и добре квалифицирана работна ръка, щедра държавна помощ, перспектива за големи държавни поръчки, пряк достъп до близкоизточните пазари. Но дори вътре в тези легитимни мотиви има скрит взривоопасен потенциал. Няколко европейски парламентаристи вече се обърнаха към Еврокомисията с предупреждението, че въпросните държавни помощи навярно ще бъдат в нарушение на ангажиментите, поети от Турция в рамките на митническия съюз с ЕС. Още по-мощен е взривоопасният потенциал, който би развила новината, че един от най-могъщите германски концерни (в който има и държавно участие) точно днес инвестира милиарди в една държава, където човешките права се потъпкват всекидневно, където има репресии срещу медии и политически опоненти, държава, която навлиза с войски в съседна територия, обкръжава с кораби страната - членка на ЕС, Кипър и изнудва Европейския съюз с плашилото на миграцията. Международният авторитет на \"Фолксваген\" и без това е доста увреден от така наречената \"дизелова афера\", тъй че концернът едва ли може да си позволи нов имиджов срив. А такъв несъмнено ще има, ако инвестицията в Турция бъде осъществена тъкмо сега. Накрая нещо лично Послепис от първо лице. В хрониката на моето семейство има четири автомобила от марката \"Фолксваген\". Но ако сега концернът реши да строи новия си завод именно в Турция, пети няма да има.", "date": "2019.10.14", "title": "И точно сега \"Фолксваген\" иска да инвестира в Турция?"}
{"url": "https://www.dnevnik.bg/sviat/2019/10/14/3976428_napuskame_es_sled_dve_sedmici_obiavi_pravitelstvoto_v/", "text": "За британското правителство продължава да бъде водещ сценарий напускането на Европейския съюз в нощта на 31 октомври. Сред другите приоритети в откритата днес сесия на парламента са увеличаване разходите за полиция, образование и здравеопазване в навечерието на очакваните от всички предсрочни общи избори. Законодателната програма се съдържа в р ечта на кралица Елизабет Втора , която тя произнесе днес пред общо заседание на двете камари на парламента и представители на елита на страната. Годишното обръщение на монарха на практика се съставя от правителството и очертава плановете му за следващите 12 месеца. В конкретния случай повечето от съдържанието едва ли ще бъде реализирано според сегашните планове, тъй като ще има Камара на общините с нов състав след  предсрочните избори . Но приоритетите поне дават представа за посоката, в която мисли и ще води кампанията си управляващата Консервативна партия, разполагаща в момента със солидна преднина по популярност сред избирателите от близо 15 пункта пред опонентите си. Ето основните моменти:  - напускане на 31 октомври, но и \"продължаваща ангажираност със сделка с ЕС и преговори за амбициозни бъдещи отношения на базата на свободната търговия и приятелското сътрудничество\". Лондон има намерение за премахне \"предпазната мрежа\" за двете Ирландии и да въведе нови мерки, които да гарантират, че твърда граница между тях няма да има. Планът сега се обсъжда интензивно в Брюксел, но представители на ЕС са на мнение, че тази седмица едва ли ще се стигне до споразумение.  - в предложенията се предвижда \"край на свободното движение в британското право, за да се гарантира, че до 2021 г. правителството може да въведе нова точкова имиграционна система\". Европейските граждани, пристигнали след януари 2021 г., ще бъдат обект на същия контрол, на какъвто се подлагат и гражданите на трети страни. Целта е \"правителството да създаде единна глобална имиграционна система, базирана на умения\".  - за пръв път принципи за опазване на околната среда ще бъдат вкарани в британското право. Новите закони ще предвиждат задължителни цели за опазване на природата, а нов независим регулатор ще оценява политиките в тази област.  – ще получи 33.9 млрд. лири увеличение в бюджета си до 2023-2024 г. Недостатъчното финансиране на държавното здравеопазване бе основен аргумент на активистите за Брекзит. Кампанията Vote Leave бе платила за реклами по автобусите, на които пишеше \"Плащаме на ЕС 350 млн. лири седмично, нека вместо това финансираме НЗС!\".  – целта на новите планове на правителството е Великобритания да остане международен финансов център, като \"засили\" конкурентоспособността, но без да подкопава \"водещите световни регулаторни стандарти\". ", "date": "2019.10.14", "title": "Напускаме ЕС след две седмици, обяви правителството в Лондон"}
{"url": "https://www.dnevnik.bg/evropa/2019/10/14/3976434_tazi_sedmica_se_opredelia_sudbata_na_brekzit/", "text": "Съдбата на Брекзит ще се реши тази седмица на последните преговори между Обединеното кралство и Европейския съюз, които ще положат много усилия, за да постигнат споразумение за развод - 17 дни остават до очакваното излизане на Лондон от европейската общност.  Стремежът на британския премиер Борис Джонсън да осъществи Брекзит на 31 октомври е акцентът в неговата програма за националната политика, която бе представена днес в  традиционната реч на кралица Елизабет Втора  по повод началото на новата сесия на парламента. Но Лондон и ЕС проявиха в неделя предпазливост при оценката на шансовете за развод по взаимно съгласие, след като интензивни преговори през уикенда в Брюксел  не доведоха до пробив  по ключовия въпрос за ирландската граница след Брекзит. \"Остава още много работа\" за излизане от безизходицата, коментира в неделя главният преговарящ на ЕС по Брекзит Мишел Барние. Същата констатация направи и Борис Джонсън. Той заяви, че все още може да се постигне споразумение за Брекзит - сценарий, който би предпочел, при все че е готов да изведе и без сделка страната си от ЕС - но още \"има доста работа за вършене, докато стигнем дотам\". \"Часовникът тиктака\" Европейски дипломат сподели пред АФП, че \"пробив още няма\", и намекна, че Лондон трябва да направи отстъпки: \"ако британското правителство иска решение, трябва да действа бързо. Часовникът тиктака\". В понеделник техническите дискусии продължават, но всяка от страните разполага с много малко време, за да успее. Европейските лидери ще се съберат в четвъртък и петък в Брюксел на среща, представяна като последен шанс да се избегне напускане на ЕС без споразумение и с болезнени последици или трето отлагане, при което остава неяснотата какъв път ще поеме кралството след 46 години в лоното на Европа. В идеалния случай 27-те членки биха искали да имат цялостно предложение, по което да гласуват. Лондон и Брюксел не могат засега да се разберат как да избегнат след Брекзит връщането към физическата граница между британската провинция Северна Ирландия и държавата Ирландия, която остава в ЕС, с оглед да запазят мира на острова, преживял десетилетия насилие.  След като европейците отхвърлиха плана му за Брекзит от началото на октомври, Борис Джонсън представи в четвъртък  нови предложения  на своя ирландски колега Лио Варадкар. Не изтекоха обаче много подробности за конкретния начин, по който Лондон и Брюксел се канят да превъзмогнат оставащите  разногласия  - по-специално да избегнат създаването на митнически пунктове и предвидения в механизма контрол от страна на северноирландските власти.  Според информации в печата Лондон е предложил Северна Ирландия да сключи митнически съюз с Великобритания и същевременно да членува в един вид митническа зона с ЕС. Нещо неприемливо както за ЕС, така и за северноирландския съюзник на британското правителство на малцинството - Демократическата юнионистка партия. Трябва да бъде убеден парламентът Ако успее да сключи споразумение, Борис Джонсън ще има и тежката задача да убеди парламента, дълбоко разделен по въпроса за Брекзит: едни са за тесни връзки с ЕС, други - за рязко скъсване. Депутатите, отхвърлили на три пъти споразумението, договорено от бившия премиер Тереза Мей,  ще имат на 19 октомври  извънредно заседание, може би решаващо за Брекзит - първата работна събота за парламента от войната за Фолкландските острови през 1982 г. \"В сравнение с британския парламент един египетски сфинкс е отворена книга\", коментира напускащият поста председател на Европейската комисия Жан-Клод Юнкер. Ако не се постигне споразумение до събота, по силата на приет през септември закон Борис Джонсън ще трябва  да поиска тримесечна отсрочка . Държавникът категорично изключва този вариант след вече двете отлагания на Брекзит, гласуван на референдум през юни 2016 г. Не е казал обаче нито веднъж  как смята да се измъкне . Искането за отсрочка трябва да бъде единодушно одобрено от другите страни членки . Юнкер смята, че ще е разумно да го направят, ако се стигне до този вариант.  Политическата криза в Обединеното кралство е толкова дълбока, че до месеци се очертават неизбежни предсрочни парламентарни избори. /БТА", "date": "2019.10.14", "title": "Съдбата на Брекзит се определя тази седмица"}
{"url": "https://www.dnevnik.bg/sport/2019/10/14/3976422_kakvi_sa_trite_stupki_po_protokol_pri_proiava_na/", "text": "Темата за расизма и притесненията на англичаните преди мача в София тази вечер достигна връхната си точка преди дни, когато президентът на БФС  Борислав Михайлов за втори път се обърна към УЕФА, за да изрази остро недоволството си . Последва отговор от селекционера на Англия  Гарет Саутгейт, който каза, че вероятно на мястото на Михайлов би се чувствал по същия начин . Треньорът на англичаните посочи, че притесненията в отбора му са дошли след  случая в Черна гора . България приема Англия тази вечер в двубой от квалификациите за Евро 2020. Мачът е на стадион \"Васил Левски\" от 21.45 ч., а темата за расизма остава отворена, макар че надеждата и на двете страни е след срещата да се говори единствено за футбол. Трите стъпки И все пак англичаните казаха миналата седмица, че при прояви на расизъм биха напуснали терена. В писмото си Михайлов посочи, че това е \"идея, чиято реализация би била строго наказуема според дисциплинарния правилник на УЕФА\". Официалният протокол на УЕФА в случай на расизъм се състои от три стъпки.  При проява на расизъм следва съдията да спре играта. Тогава той трябва да поиска дикторът да предупреди привържениците да преустановят дискриминиращите си действия. Ако расисткото поведение не спре след подновяването на играта, се прибягва до втората стъпка. Тя изисква играчите да се приберат в съблекалните, докато бъде решен въпросът. Прекъсването трае между пет и десет минути, като следва второ предупреждение от диктора и едва тогава играта се подновява. Третата и най-крайна мярка е мачът да бъде прекратен. Тя се прилага тогава, когато съдията установи, че расистките прояви продължават и след извършване на втората стъпка от протокола. Оправдано притеснение или лицемерие \"Аз лично не бих се съгласил с напускането на терена. Спечелването на мача ще ги нарани повече. Те опитват единствено да те сломят. Ако си тръгнеш, те печелят. Ще е по-добре, ако вкараш или победиш\",  каза английският национал Рахим Стърлинг през април . Думите му дойдоха след мача в Черна гора, където той беше обект на расизъм.      С наближаването на мача в София английски журналисти показаха различни гледни точки. Бен Ръмзби от \"Телеграф\" припомни в материал най-грозното лице на българската фенска култура. Той започна със  случая, в който две момчета с изрисувани по телата им свастики  бяха застанали на пистата на \"Васил Левски\" пред агитката на \"Левски\". Едното дори беше вдигнало ръка в жест, символизиращ нацистки поздрав. Авторът припомня как  привърженици честитиха рождения ден на Адолф Хитлер  (действие на фенове на \"Левски\" по време на мач в Ловеч), както и  хвърляне на банани по футболисти на собствения им отбор  (фенове на \"Левски\" към Базил де Карвальо). След изброяване на още куп провинения се припомня, че заради поведението на привържениците си  България трябва да затвори сектори на националния стадион за двубоите с Англия и Чехия . От друга страна, журналисти от Англия изтъкват, че е редно Футболната асоциация най-напред да погледне в своя двор. В своя статия пратеникът на \"Гардиън\" в София Барни Рони посочва думите на селекционера на България Красимир Балъков, според когото англичаните имат по-голям проблем с расизма от България. Рони пише, че определено е правилно Англия да обръща внимание на проблема с расизма и да се бори с него, но \"шумно малцинство изпраща различно послание\". А това шумно малцинство са част от английските фенове, громящи централните части на европейски градове по време на гостувания, проявяващи ксенофобско отношение и  създаващи тежки проблеми като този на европейското по футбол във Франция . \"А какво да кажем за останалото? Ще напуснат ли английските футболисти терена в София при запяване на \"Десет германски бомбардировача\", пита авторът, като насочва вниманието към песен, препращаща към Втората световна война, която английски запалянковци пяха при приятелска среща с Германия през 2017 г.", "date": "2019.10.14", "title": "Какви са трите стъпки по протокол при проява на расизъм на футболен мач"}
{"url": "https://www.dnevnik.bg/photos/2019/10/14/3969676_fotogaleriia_v_pregrudkata_na_timfi/", "text": "По традиция повечето българи ходят в Гърция на море. Любителите на планините обаче знаят, че тази страна е получила много и извън чудната крайбрежна ивица и то далеч не се изчерпва с планината Олимп и обсадения непрекъснато неин най-висок връх Митикас. Отклонението от магистралата за Атина вдясно към град Йоанина разкрива много зеленото, макар и след горещо лято, лице на южната съседка на България. Там е езерото Павмотида. В него има малък остров - Ниси, до който се стига с малко корабче, тръгващо близо до мястото, където са наредени едно до друго множество заведения с гледка към езерото и малкото площадче със сергии, които по това време на годината предлагат печена на жар царевица. Която посетителят може да сподели с лебедите в езерото.", "date": "2019.10.14", "title": "Фотогалерия: В прегръдката на Тимфи"}
{"url": "https://www.dnevnik.bg/sport/2019/10/14/3976482_fotogaleriia_te_sa_tuk_-_angliiskite_futbolni_fenove_v/", "text": "Английските фенове се забавляват в София преди  .", "date": "2019.10.14", "title": "Фотогалерия: Те са тук - английските футболни фенове в София"}
{"url": "https://www.dnevnik.bg/bulgaria/2019/10/14/3976367_bivshiiat_shef_na_kfn_stoian_mavrodiev_pred_suda/", "text": "Бившият шеф на Комисията за финансов надзор Стоян Мавродиев най-сетне се яви пред Специализирания съд като свидетел  по делото за продажбата на миноритарния дял  на електроразпределителното дружество ЕВН, по което подсъдими са бившите министри на финансите и на икономиката Симеон Дянков и Трайчо Трайков заедно с тримата брокери от инвестиционния посредник \"Булброкърс\" ЕАД и собственика на холдинга \"Алфа финанс\"  Иво Прокопиев,  част от който е посредникът \"Булброкърс\". По думите на Мавродиев КФН щяла да реагира срещу продажбата на държавния дял на ЕВН, но установила, че имало нарушения, едва след проверката, когато продажбата била вече осъществена. Нарушенията според него са, че инвестиционният посредник \"Булброкърс\" е представлявал и двете страни - и мажоритарния собственик ЕВН, и продавача - агенцията за приватизация. Трябвало да има клауза в избора на инвестиционен посредник, която да забрани на посредника да работи и за двете страни. Мавродиев не казва кой е трябвало да предложи такава клауза и защо той не е посочен в сигнала му до прокуратурата. От разпита пред съда на Мавродиев, който е подателят на сигнала до прокуратурата за неизгодна приватизационна сделка на държавния дял в ЕВН, въз основа на който е образувано делото, се разбраха две неща: - Че КФН е откривала и издавала актове за нарушения и пазарни манипулации по сделката, които не той лично е установявал, а съответните дирекции в комисията. Актовете обаче са отменени от съда, което той премълчава или не си спомня добре. - Че между Мавродиев и Прокопиев се водят от години съдебни дела. И че в \"Дневник\" и в \"Капитал\" са публикувани критични материали за КФН и председателя й, което разкрива и за съда публично известния факт за отношенията между инициатора на делото и подсъдимия издател. Според Мавродиев минималната цена на акциите е била занижена от инвестиционния посредник \"Булброкърс\". Той обаче заобиколи факта, че анализът на стойността е изготвен от лицензиран оценител \"Инженеринг сервиз\", чийто представител защити тази цена пред съда преди лятната ваканция. Освен това минималната цена е потвърдена от изпълнителния и от надзорния съвет на агенцията за приватизация. Така отговорите на Мавродиев пораждат въпроса защо сигналът е срещу \"Булброкърс\", а не срещу оценителите или служителите на АСПК. Освен това е нямало достатъчно време за публичното предлагане на акциите на ЕВН, каза Мавродиев, мотивирайки се с това, че на 8 декември 2011 г. бил обявен проспектът от посредника, а в края на месеца се състояла продажбата, и веднага предизвиква следващ въпрос: Кой, ако не държавата в лицето на Агенцията за приватизация, има правомощието да решава кога да продаде своя собственост? Извън това на предишните заседания на съда бе подчертано, и то от брокери от други фирми, че най-големият оборот на фондовата борса се наблюдава през декември, затова е бил избран този период. Според Мавродиев участието на мажоритарния собственик ЕВН в сделката на борсата по метода смесен закрит аукцион е довело да пазарна манипулация. Той премълчава обаче, че постановлението на КФН за пазарна манипулация е било обжалвано от мажоритарния собственик и е окончателно отменено от съда. На въпрос на \"Дневник\" в кулоарите защо е сигнализирал прокуратурата само за ЕВН, като и другите ЕРП-та са участвали в продажба на акции по същия метод, на тях правени ли са им проверки и защо не са им налагани и на тях санкции, Мавродиев оправда избирателността на своя сигнал и действия с това, че при другите били по-малки загубите за държавата. Пред съда Мавродиев не си спомни дали е имало критични публикации срещу него в \"Капитал\" и \"Дневник\" преди да подаде сигнала за сделката ЕВН през септември 2013 г. Истината е, че още в началото на 2013 година, когато по делото за наркотрафик срещу Евелин Банев-Брендо Мавродиев беше призован като свидетел, тъй като е бил консултант по някои от сделките на Банев, за това написаха изданията на \"Икономедиа\". Шефът на КФН започна непрекъснати проверки и санкции на фирми на съиздателя на \"Дневник\" и \"Капитал\" Иво Прокопиев, а комисията наложи и безпрецедентни глоби на \"Капитал\", които по-късно бяха отменени от съда. Мавродиев обаче си спомни и гордо обяви в съдебната зала, че е \"осъдил за клевета журналист от \"Капитал\", визирайки  Росен Босев . Като премълча, разбира се, че съдията по делото бе многократно критикувана в статии на журналиста преди процеса и че журналистът на това основание поиска отвода й, но тя не се отведе. На същото основание Росен Босев сигнализира още през юли главния прокурор да поиска възобновяване на делото заради пристрастност на съдията, но отговор няма. Обобщено, разпитът на главния свидетел и инициатор на делото ЕВН - бивш шеф на КФН и сегашен директор на държавната Българска банка за развитие, разбули за пореден път липсата на логика в един наказателен процес за неизгодна продажба, в който липсва ролята на продавача - в случая Агенцията за приватизация и следприватизационен контрол. Делото продължава на 4 декември, тогава ще започне изслушването на вещите лица, които са изготвили финансовите експертизи.", "date": "2019.10.14", "title": "По делото ЕВН: Мавродиев повтаря твърдения, вече отхвърлени от съда"}
{"url": "https://www.dnevnik.bg/bulgaria/2019/10/14/3976507_boiko_borisov_svika_suveta_po_sigurnostta_zaradi/", "text": "Близо седмица след началото на операция \"Извор на мира\", която Турция започна срещу Ислямска държава и сирийските кюрдски бойци, българският премиер Бойко Борисов реши да свика Съвета по сигурността. Заседанието му ще е във вторник, 15 октомври, съобщиха от правителствената пресслужба. Повод за свикването на съвета е \"рязкото изостряне на ситуацията в Сирия\". По време на заседанието \"ще бъде обсъдена обстановката в Северна Сирия и свързаните с нея процеси от регионалната и международна сигурност\". В понеделник се разбра, че сирийските кюрдски бойци са постигнали споразумение с Дамаск за  разполагане на сирийската армия близо до границата с Турция.  Това се случи, след като Анкара съобщи, че турската армия и подкрепяни от нея сили са овладели двата града, от които миналата седмица започна операция \"Извор на мира\" на границата със Сирия. \"За да отговорим на турската агресия и да ѝ сложим край, сключихме споразумение със сирийското правителство армията да се разположи по протежение на турско-сирийската граница с цел да бъдат подкрепени Сирийските демократични сили (SDF)\", заяви в комюнике кюрдската администрация в Северна Сирия. От своя страна американският министър на отбраната Марк Еспър обяви, че от Северна Сирия ще бъдат изтеглени до хиляда американски войници (почти всички, които в момента са в страната). Еспър заяви, че ситуацията в Сирия е станала непоносима за американските сили, за които има опасност да се озоват по средата на сблъсъка между Турция и кюрдските сили. Стотици хиляди са засегнатите цивилни според ООН от \"Извор на мира\" - офанзива, която цели унищожаване на доминиралите години наред SDF и осигуряване на зона за връщане на сирийци в родината им. В началото на операцията турският президент  Реджеп Ердоган заплаши Европейския съюз , че ще пусне над 3 млн. бежанци на територията на ЕС. Реакцията му беше последвана от позиция, с която Европейският съюз изрази неодобрението си за операцията.", "date": "2019.10.14", "title": "Бойко Борисов свика Съвета по сигурността заради ситуацията в Сирия"}
{"url": "https://www.dnevnik.bg/sviat/2019/10/14/3976504_voiski_na_asad_napredvat_v_severna_siriia_rusiia_ne_si/", "text": "Сирийски правителствени сили вече навлизат в северната част на страната часове след като властите в Дамаск  се съгласиха да помогнат на доминираните от кюрдски бойци  Сирийски демократични сили (SDF), предаде Би Би Си. Според държавната телевизия в страната войници са достигнали Айн Иса, 30 км южно от турската граница. Обявената днес - но не и официално публикувана - сделка между SDF и режима на президента Башар ал Асад е повратен момент в продължаващата осем и половина години война в Сирия. До тази ситуация се стигна по-малко от седмица след началото на третата турска операция от 2016 г. насам -  \"Извор на мира\" , целяща да ликвидира кюрдските бойци и да създаде зона (с ширина тъкмо до 30 км) за връщане на бежанци. Кюрдските бойци държаха под здрав контрол северната част на страната, отвоювайки и земи на юг от \"Ислямска държава\" в средата на десетилетието. Днес те обявиха, че са били принудени от извънредни обстоятелства - бързия напредък на турските сили, отвоювали два гранични града от кюрдите. Съединените щати обявиха, че изтеглят около 1000 войници (почти колкото имат в Сирия), за да не попаднат в центъра на сблъсък между две армии. \"Немалко връзки\" Междувременно ситуацията коментираха и Анкара и Москва - съюзник на Сирия и официален участник във войната на страната на Асад, откакто президентът покани руски войски да се сражават през 2015 г. и те обърнаха хода на конфликта. Прессекретарят на Кремъл Дмитрий Песков, цитиран от РИА \"Новости\", заяви, че в президентството дори не искат \"и да си помислят за такъв вариант\" като сблъсък между руски и турски сили. \"Затова има немалко връзки между нашите военни, за които вече съм говорил.\" Попитан дали Турция не трябва да напусне Сирия, като се има предвид, че целта (поражение за SDF) е изпълнена, Песков каза, че не може да отговори: \"това могат да кажат само военните\". \"Москва одобрява\" Турският президент Реджеп Тайип Ердоган междувременно каза, че Русия е реагирала положително на идеята за операцията. Коментирайки плановете си за завземане на град Кобане (кюрдското име на Айн ал Араб, където кюрдите се сражаваха с \"Ислямска държава\" преди години), той каза, че по дипломатически канали е установено одобрението на руската страна и че се водят преговори с Москва \"на военно и дипломатическо ниво\", предава в. \"Хюриет\". Недалеч от Кобане (както и от Тел Абяд, един от градовете, край които започна турската операция и които сега според Анкара са под неин контрол) е и Айн Иса, където според съобщенията в медиите вече има сирийски сили. Турция освен това смята да осигури безопасен вход в Манбидж за сирийската армия. Това е град с предимно арабско население, който бе под кюрдски контрол, но според сделка между Вашингтон и Анкара отпреди месеци трябваше да бъде \"освободен от бойци\" без влизане на турски сили. Ердоган настоя, че турски контингент няма да влиза в града, както е било условието на сделката. Източници на британския в. \"Гардиън\" в Сирийската национална армия (бунтовници, подкрепяни от Турция) междувременно твърдят, че турските сили обстрелват Манбидж и Айн Иса, а бойци, сражаващи се на страната на Анкара, отказват да допуснат вторият град да падне в ръцете на режима. Президентът също така нападна НАТО за това, че не оказва на Турция поддръжка в борбата с \"терористи\", за каквито Анкара смята SDF и доминиращите в тях Сили за защита на народа или YPG. \"С нас ли сте или с терористите. Не дават отговор\", каза Ердоган, позовавайки се на  член 5 от Северноатлантическия договор , според който атака срещу една страна от алианса е атака срещу всички. Турция смята YPG за разклонение на Кюрдската работническа партия (ПКК), призната в ЕС и САЩ за терористична организация. YPG обаче няма такъв статут.", "date": "2019.10.14", "title": "Войски на Асад напредват в Северна Сирия, Русия \"не си и помисля\" за сблъсък с Турция"}
{"url": "https://www.dnevnik.bg/evropa/2019/10/14/3976522_suvetut_na_es_odobri_kyoveshi_za_evropeiski_glaven/", "text": "Съветът на Европейския съюз, представляващ държавите членки, днес одобри назначаването на Лаура Кодруца Кьовеши за първия европейски главен прокурор. Сега остава изборът й да бъде одобрен от Европейския парламент, но там не се очакват изненади, предвид че евродепутатите от самото начало подкрепят номинацията й. По думите на Анна-Моя Хенриксон, правосъден министър на Финландия, която е ротационен председател на Съвета на ЕС, \"приоритет за Съвета е Европейската прокуратура да започне да работи от ноември 2020 г.\". Министърът посочи, че като първи заемащ тази длъжност работата на Кьовеши, чийто мандат ще е 7 години, ще се състои по-конкретно в изграждането на административна и оперативна структура на службата и на добри работни отношения с националните съдебни власти. Преговорите между Европейския парламент и съвета се водеха от пролетта. Екипът на европарламента подкрепяше Кьовеши въпреки първоначалната съпротива на държавите членки. Кандидатурата на Кьовеши бе проблем за съвета, който преди това настояваше за избирането на французина Жан-Франсоа Бонер, но през юли  Франция изненадващо  се съгласи да подкрепи румънката за сметка на собствения си кандидат. Европейската прокуратура, която се очаква да поеме функциите си до края на 2020 г., ще бъде независим орган и ще има правомощия да провежда разследвания и наказателни преследвания на престъпления, засягащи бюджета на ЕС, като измами, корупция, изпиране на пари, трансгранични измами с ДДС над 10 милиона евро. Списъкът с престъпления може да се разшири в бъдеще, включвайки например тероризъм. Досега 22 държави членки са се присъединили към Европейската прокуратура. Петте страни, които в момента не участват, са Швеция, Унгария, Полша, Ирландия и Дания. Те могат да се присъединят в бъдеще. Централният офис на прокуратурата ще се намира в Люксембург. Освен главен прокурор ще има и колегия от прокурори от всички участващи държави. Как се стигна дотук Отчасти заради съпротивата на Букурещ през февруари правителствата на ЕС посочиха Жан-Франсоа Бонер от Франция за своя предпочитан кандидат за европейски главен прокурор. По-късно същия месец обаче членовете на Европейския парламент  избраха Кьовеши , поставяйки началото на продължителен застой в разговорите със Съвета на ЕС (обединяващ държавите членки), тъй като постът не може да бъде запълнен, докато двете институции не стигнат до споразумение. Изглеждаше, че спорът ще продължи дълго време, след като няколко кръга преговори се провалиха. През юли обаче  Франция промени позицията си  и подкрепи Кьовеши.", "date": "2019.10.14", "title": "Съветът на ЕС одобри Кьовеши за европейски главен прокурор"}
{"url": "https://www.dnevnik.bg/sport/2019/10/14/3976514_cska_zagubi_kljuchov_futbolist_do_kraia_na_noemvri/", "text": "ЦСКА няма да може да използва един от основните си футболисти през сезона, Жанио Бикел, за около месец и половина, съобщиха от клуба. Според информацията полузащитникът ще бъде опериран заради травма в рамото. Бикел е пострадал при  победата срещу \"Витоша\" (4:0) . Той ще бъде опериран във Валенсия в сряда, а очакванията са да се върне в игра в края на ноември. Опорният полузащитник е сред най-добре представящите се футболисти в ЦСКА тази година. Дотук през сезона е изиграл 1384 минути в 18 мача. Заради операцията той ще пропусне тежката серия от гостувания - срещу \"Локомотив\" (Пловдив), \"Етър\" и \"Черно море\" в първенството, както и  срещу \"Арда\" за Купата на България . През ноември червените приемат \"Славия\" (9 ноември), гостуват на \"Ботев\" (Враца) (23 ноември) и са домакини на \"Лудогорец\" (30 ноември).", "date": "2019.10.14", "title": "ЦСКА загуби ключов футболист до края на ноември"}
{"url": "https://www.dnevnik.bg/istorii_na_denia/2019/10/14/3976528_mojem_li_da_zabranim_na_decata_da_probvat_vredni/", "text": "                         Аз не разбирам защо персоналът и управителите допускат деца в т.нар. наргиле барове – защо те биват обслужени? Мисля, че това е проблем на органите на реда Същевременно с това няма как да забраниш категорично на детето да ги посещава. Така направиха няколко родители от училището ни и децата им започнаха да бягат редовно от часове. Аз по-скоро се питам какви вътрешни тревоги тушират тези тийнейджъри чрез друсане или пиене Част от тях, разбира се, подражават на по-агресивните си и затова успешни съученици, но друга част – и това обикновено са по-чувствителните младежи – се опитват да свалят неконтролируемото си напрежение чрез всевъзможни опасни субстанции, т.е. не е само от любопитство и гъзария. Ние трябва да се опитаме да разберем чрез честни разговори какви размествания на екзистенциалните пластове предизвикват пробата на забранени субстанции – и да разпознаваме кога това надвишава едното любопитство. При наргилето специално нищо не тушираш В средата на нашия младеж наблюдаваме, че момичетата са по-активни и редовни в посещенията си в наргиле барове, те са тези, които поощряват момчетата да ги придружават там. Готин си, ако го направиш, не си – ако останеш. : Според мен да употребяваш субстанции е някакъв вид геройство – да бъдеш силен, да искаш да блеснеш. Спомням си, когато синът ми като беше 8 клас – беше решил да покани приятелите си у нас. И аз като най-толерантната майка в класа умишлено купих една голяма бутилка бира и една водка и ги поставих в хладилника. Момчетата пристигнаха, едното от тях подготвено – със скрита под якето друга бутилка водка, която ми показа. По време на купона с мъжа ми си останахме у дома, но си легнахме. Разбира се, забавлението продължи до сутринта и, разбира се, в тази нощ аз не съм спала и бях нащрек. На сутринта видях, че са употребили цялата бира, която бях оставила, бяха наченали от водката на момчето и не бяха пипнали моята. Дадох си сметка, че съм го направила добре, че съм им дала алтернатива и свободата да избират и по някакъв начин да пробват Що се отнася до наркотиците – със сина ни преди време прочетохме \"Кронос. Тоя нещастник\", романът за юноши от Юлия Спиридонова–Юлка. Вече ги има и филмите за Елтън Джон, за Фреди Меркюри, където темата е доста добре артикулирана като пример. Доскоро тя беше тема табу      : Ние можем да помогнем на детето да вземе собствено решение, но със сигурност няма да ни се получи, ако направо му казваме какво трябва да направи. Трябва да водим истински разговори, в които да се изложат разбиранията и на двете страни. Те не бива да са разпити или лекции. Много по-важно е да възпитаваме самоувереност и самочувствие у детето си, за да може то по-лесно да казва \"не\" пред другите тийнейджъри. И не на последно място – много важно е ние да бъдем искрени с детето. Колкото и да сме информирани, не знаем всичко. Аз оставям дъщеря ми да ми обясни, ако не съм наясно с нещо. Просто си признавам. Забелязала съм, че това е помогнало много и тя да бъде искрена с мен, да е по-спокойна и по-свободна, когато споделя. Всичко по темата наркотици, пушене, алкохол трябва да бъде искрено, освен това разговорите трябва да започнат от ранна възраст, защото можем да бъдем \"изпреварени\". Аз винаги говоря с дъщеря си по тези въпроси, защото за съжаление около нас има доста примери и хора, които сме загубили по пътя заради злоупотреба. Надявам се това, което е видяла и узнала, да я предпази – знае какво е и знае как, искайки да изпиташ нещо по-различно, плащаш страхотна цена. Ясно е, че децата ще опитат, въпросът е доколко ще го изберат за начин на живот... Нещо, за което трябва да говорим, е, че наркотиците са химия, произведена в голямата си част в Китай или Латинска Америка. Заедно с дъщеря ми гледаме тв поредицата \"Наркотици ООД\", в която нагледно се вижда, че всичко просто е една фабрика за пари и на никого не му пука за вредата върху хората. Аз съм й показала, че това е ужасно нещо за нейното здраве и тя трябва да си избере дали то й е по-важно или стремежът да се забавлява. : От тези три \"порока\" - наргилета, никотин, наркотици, очевидно последните са с възможно най-негативните последици както за здравето, така и за настоящия и бъдещия живот на тийнейджърите. Аз лично съм споделял неведнъж с моите момчета, че на тяхната възраст съм пробвал и употребявал за известен период алкохол и цигари, правя го и сега умерено, но никога не съм посягал към наркотиците. Защото преминаването от \"меката\" дрога като ганджа и амфети към \"по-твърди\" наркотици е много лесно и неусетно, а житейската цена, която човек плаща, е огромна, както и отказването на наркотиците е много трудно, а за немалко хора - невъзможно. Опитвам се да дам дългосрочната перспектива на това да употребяваш наркотици с примери от живота около нас. За мой късмет в медиите също има доста нагледен материал, който подкрепя моята теза. Така че личният пример и разговорите по темата плюс очевидното присъствие на проблема в живота и медиите са нещата, които, вярвам, ще \"отворят\" очите на тийнейджърите по темата и ще ги предпазят. Освен това мисля, че спортът е естествен ограничител на влиянието и употребата им. Редовните и активни занимания със спорт в повечето случаи изключват употребата на вредни субстанции. : Пушенето на цигари също не е малък проблем... Да, в 4-и клас родителите на дете, учещо в столично елитно държавно училище, са купили за рождения му ден бездимна цигара, представете си... Ние знаем, че тази държава не работи за някои – почти всички – неща, но ако конкретно за тези проблеми разчитаме на нея, значи си оставяме децата ей така, в нищото. Трябва да има бунт. Родителите трябва да водят диалог, да преговарят, да спорят с другите родители. В нашия клас родителите имахме договорка, че до края на първи клас на децата няма да им се купуват смартфони, имаше едно-две изключения, но като цяло се спази. Имаме и уговорка, че на рожден ден пари не се дават, а се връчва подарък, както и че не се правят партита в наргиле барове. Може би натискът, който всеки напълно осъзнато трябва да оказва върху средата, е начинът на действие. Защото средата се променя по този начин – с декрети, полиция и подобни няма да стане. Не че не работи, но другаде, не тук...", "date": "2019.10.14", "title": "Можем ли да забраним на децата да пробват вредни субстанции?"}
{"url": "https://www.dnevnik.bg/bulgaria/2019/10/14/3976517_antikorupcionnata_komisiia_otkri_konflikt_na_interesi/", "text": "Антикорупционната комисия е установила, че отстраненият през юли изпълнителен директор на БЕХ Петьо Иванов е бил в конфликт на интереси, докато е съвместявал този пост с участието си в съвета на директорите на \"Булгаргаз\". Това съобщава  \"Капитал\"  като се позовава на решение на комисията, взето на 18 септември, но публикувано днес. Мотив за решението е, че като шеф на холдинга Илиев е гласувал за себе си при назначаването в \"Булгаргаз\" и е определил възнаграждението си. Затова му е наложена глоба от 15 хил. лв. и е постановено отнемане на полученото възнаграждение от 60 хил. лв., според декларацията пред самата комисия. Решението на комисията може да се обжалва пред Административен съд – София. \"Капитал\" посочва, че в сходна ситуация са и други - бивши и настоящи ръководители в БЕХ - Жаклен Коен, Живко Динчев и Андон Андонов, но не е известно за тях да са взети подобни решения. Коен освен изпълнителен директор на държавния енергиен холдинг сега е член на съвета на директорите на АЕЦ \"Козлодуй\", Динчев е изпълнителен директор на ТЕЦ \"Марица-изток 2\", а Андонов е изпълнителен директор на \"Мини Марица-изток\". Сигналът срещу Петьо Иванов е подаден в КПКОНПИ на 27 ноември 2018 г., но повече от половин година по него няма никакво движение. Едва на 7 май 2019 г. антикорупционната комисия изисква доказателства от Министерството на енергетиката за избора на Петьо Иванов и назначаването му на определените позиции. Самият Иванов казва, че няма нарушение, защото забраната физическо лице да бъде управител, контрольор и член на изпълнителни или контролни органи на повече от едно търговско дружество с държавно участие в капитала не се прилага спрямо търговски дружества от второ ниво, каквото е \"Булгаргаз\" - негов собственик не е директно държавата, а БЕХ. Освен това едновременното участие в БЕХ и \"Булгаргаз\" е в съответствие с предмета на дейност и със същността на холдинговата структура съгласно Търговския закон.", "date": "2019.10.14", "title": "Антикорупционната комисия откри конфликт на интереси при бивш шеф на БЕХ"}
{"url": "https://www.dnevnik.bg/ot_vas/novini_ot_vas/2019/10/14/3976277_paleo-hristiianska_bazilika_nikulicel/", "text": "Въпреки че е малък, обектът е много ефектен и модерен, един от паметниците от съществено значение за историята на християнството. Намира се в североизточната част на Никулицел (близо до Тулча, Румъния).", "date": "2019.10.14", "title": "Палеохристиянска базилика, Никулицел"}
{"url": "https://www.dnevnik.bg/sport/2019/10/14/3976547_voleibolniiat_cska_izpadna_v_tejko_polojenie_sled/", "text": "Волейболният ЦСКА отново изпадна е в тежко положение. Дни преди началото на сезона в мъжкото първенство червените обявиха, че основният спонсор \"Хиполенд\" се е разделил с клуба - нещо, за което имаше знаци от лятото. Президентът на волейболния ЦСКА и треньор на мъжкия отбор на червените Александър Попов посочва, че собственикът на веригата магазини за детски играчки Мариан Колев е напуснал ръководството на клуба. \"Извън прожекторите в изминалите четири месеца се опитахме да намерим решение на възникналите проблеми. Донякъде успяхме, но в момента изпитваме сериозни затруднения\", казва Попов. \"Причините, които изрази (Колев), не са нито спортни, нито финансови. За жалост в изминалите три години, в които \"Хиполенд\" бяха в клуба,  зала \"Армеец\", дом на ДЮШ на ЦСКА от 50 години , ни беше отнета и вече е съборена. Зала \"Васил Симов\" е с неясно бъдеще. Г-н Колев ни обясни, че не вижда смисъл да инвестира в селекция, при положение че има такива проблеми със залите, в които се провежда нашата спортна дейност\", посочва президентът на червените.      Колев даде знак преди време, че е недоволен от отношението на държавата. Той  заяви, че е готов да инвестира средства в модернизацията на зала \"Васил Симов\" , като се очакваше приемането на новия закон за спорта и подписването на договор за дългосрочно ползване с министерството на спорта. Това не стана и Колев е прекратил инвестициите си. Заради тежкото положение десет от състезателите на ЦСКА от миналия сезон вече са напуснали. \"Тези, които останаха, проявиха изключителна лоялност към ЦСКА. Точно сега е моментът да се види и резултатът от работата на школата ни за последните няколко години и да наложим няколко талантливи млади състезатели в мъжкия отбор\", каза Попов, който е положително настроен, че отборът ще влезе в плейофите. Президентът на червените е уверен също, че клубът ще се справи с кризата, както го направи и при предишната. След силните мачове в Шампионската лига и Купата на CEV през 2010 и 2011 г. последва тежък период за ЦСКА и тогава с много усилия и лишения клубът се съхрани. \"Като че ли забравихте, че преди няколко години овладяхме далеч по-тежка криза. Ако не получим удар в гръб, отново ще успеем. Ще дадем пресконференция, на която ще представим проект, който подготвяме в продължение на половин година\", заяви Попов.", "date": "2019.10.14", "title": "Волейболният ЦСКА изпадна в тежко положение след оттегляне на спонсор"}
{"url": "https://www.dnevnik.bg/bulgaria/2019/10/14/3976571_vicepremier_ochakva_do_kraia_na_oktomvri_predlojeniia/", "text": "До края на октомври вицепремиерът Марияна Николова ще очаква предложения за увеличаване на размера на наказанията за компютърни престъпления. Това се разбра след днешната ѝ среща с министъра на правосъдието Данаил Кирилов, председателя на Държавната агенция \"Електронно управление\" Атанас Темелков, представители на Министерството на вътрешните работи, Държавна агенция \"Национална сигурност\", Националната следствена служба, съсловните организации на юристите, прокурорите и следователите. Николова, която е вицепремиер по икономическата и демографската политика и е председател на Съвета по киберсигурност, е поставила за обсъждане необходимостта от завишаване на наказанията, предвидени в действащите разпоредби на Наказателния кодекс. Според нея \"бързият напредък в сферата на комуникационните и информационните технологии налага наказанията да бъдат изменени, за да са по-адекватни на променящата се среда на киберсигурност\", пише в съобщението на правителствената пресслужба. Вицепремиерът  заговори за увеличаване на наказанията за подобни престъпления преди около два месеца.  Тогава тя обяви, че ще направи предложение за промяна на Наказателния кодекс, с която да бъдат увеличени наказанията за компютърни престъпления, които в момента са в порядъка на от 2 до 8 години затвор. Според Николова те трябва да станат от 5 до 15 години лишаване от свобода. Освен това и глобите не били достатъчно големи, като щяла да поиска и тяхното увеличение. Предложението ѝ дойде в разгара на скандала с изтичането на данните на над 5 млн. българи от електронните масиви на Националната агенция за приходите. Към момента по случая обвиняеми са управителят на фирмата \"ТАД груп\" Иван Тодоров, както и двама негови служители.", "date": "2019.10.14", "title": "Вицепремиер очаква до края на октомври предложения за по-големи наказания за хакерски атаки"}
{"url": "https://www.dnevnik.bg/sviat/2019/10/14/3976398_ekvador_prikljuchi_12-dnevna_kriza_sega_kakvo/", "text": "Еквадор излиза с облекчение от безпрецедентна социална криза, белязана от демонстрации, придружени от прояви на насилие и блокиране на страната в продължение на 12 дни. Цената, която плати обаче, е висока - и икономическата, и моралната - и тя ще тежи на андинската страна. Хиляди еквадорци празнуваха в неделя вечерта по улиците на Кито споразумението между индианското движение, което бе инициатор на протестите, и правителството на президента  Ленин Морено , приело да оттегли оспорвания си декрет, премахващ субсидиите за горивата. Сега обаче настъпва часът да се направи равносметка на случилото се. Животът в страната бе спрял в продължение на две седмици -  блокади на пътища, затворени училища, почти отсъстващ обществен транспорт  и спрели петролни кладенци в Амазония, което пък блокира близо 70% от добива на черно злато. Еквадор бе разтърсен от вълна на демонстрации, чиято равносметка е тежка: седем убити, 1340 ранени и 1152 ареста според бюрото на Защитника на народа, еквадорска обществена организация за защита на правата. В Кито сградата на Инспекцията по финансите бе подпалена от маскирани демонстранти. Същата съдба сполетя и офисите на телевизионния канал Teleamazonas. Редица сгради пострадаха при сблъсъците на демонстрантите със силите на реда. В неделя, преди да бъде намерено решение на кризата, Търговската камара в Кито предупреди: \"Блокирането на пътища, нападенията срещу компании, прекъсването на основни услуги, щетите на петролните кладенци и станциите за изпомпване на петрол нанасят щети за над 200 милиона долара дневно, а това пряко засяга заетостта и икономиката на всички граждани.\" По-малко туристи Туризмът, третият сектор по приходи в държавната хазна на Еквадор след износа на банани и скариди, е сред засегнатите сектори. През 2018 година страната е посрещнала 1.4 милиона туристи, или с 11 % повече, отколкото през 2017-а, които са й осигурили приходи 2.4 милиарда долара. През последните дни много авиокомпании анулираха полетите си до и от Кито, а редица хотели пострадаха от анулации на посещения на чуждестранни туристи, изплашени от хоаса в страната. \"Загубите са близо 5 милиона долара дневно\", заяви снощи по обществената телевизия министърката на туризма Роси Прадо де Олгин. Износът на рязани цветя , друго голямо експортно перо на Еквадор, също пострада. Националната асоциация на производителите и износителите на цветя, Expoflores, обяви извънредно положение, посочвайки загуби за над 30 милиона долара, които ще засегнат 300 000 семейства, работещи в този сектор. Мерките, обявени в началото на октомври от президента Морено в замяна на заем от Международния валутен фонд (МВФ) от 4.2 милиарда долара, целяха да изправят на крака икономиката, огъваща се под бремето на бюджетен дефицит 1.5 милиарда долара (близо 5% от брутния вътрешен продукт) и силно увеличен държавен дълг до 36,2% от БВП. Отмяната на  субсидиите за горивата  целеше да намали дефицита до 230 милиона долара (под прага от 1%) и да позволи постигането на бюджетен излишък през 2020 година. Сега, \"с анулирането на декрета, който ще бъде сменен с друг, вероятно корекцията няма да бъде толкова голяма, колкото се очакваше\", коментира икономическият анализатор Алберто Акоста Бурнео. Само че \"да не се взимат никакви мерки не е алтернатива, защото това би било значително нарушение на споразумението, сключено с МВФ, и в страната няма да влязат повече средства\". Моралната сметка и разделението на обществото По-трудно е да бъде оценена моралната сметка от такава криза, но тя е напълно реална. Редица демонстранти заявиха, че са шокирани от силните полицейски репресии. \"Те са напът да ни убият, във война сме!\", с тревога каза един от тях в събота, скрил лицето си с кърпа. \"Къде са майките на тези полицаи, синовете, дъщерите? Те не им ли казват, че трябва да спрат да ни убиват?\", викаше, също със сълзи в очите индианката Нанси Киниупани. Индианците, които са една четвърт от населението на Еквадор, дадоха воля по време на тази криза на нарасналата си неприязън към заможните класи и недоимъка, в който те самите живеят. Според Пабло Ромеро, експерт от Университета \"Селесиана\" в Кито, отвъд \"символичната победа\", удържана от тази общност, която успя да накара правителството да се огъне, има и \"голяма загуба\": \"Кито ще гледа индианската общност с недоверие, та дори с гняв или злонамереност.\" Защото \"разрушителните акции в Кито, макар вероятно да са били дело на инфилтрирани (злосторници), ще се свързват от жителите на столицата със света на индианците\". В крайна сметка кризата \"изостри още по-силно класовия расизъм. А тази разделителна линия много трудно ще бъде премахната\", със съжаление посочва Ромеро. /БТА", "date": "2019.10.14", "title": "Еквадор приключи 12-дневна криза. Сега какво"}
{"url": "https://www.dnevnik.bg/bulgaria/2019/10/14/3976597_razsledvaneto_sreshtu_ljutvi_mestan_za_katastrofata/", "text": "Срокът за разследването срещу лидера на ДОСТ Лютви Местан за причиняване на смърт по непредпазливост на дете е удължен с два месеца - до 14 декември. Това съобщи пред радио \"Фокус\" говорителят на Окръжната прокуратура в Кърджали Димитрина Делчева. Това е третото удължаване на срока на разследването срещу Местан. Като причина Делчева посочи, че не са готови изводите по авто-техническата експертиза. Разследването срещу лидера на ДОСТ е  под специален надзор от Върховна касационна прокуратура  по разпореждане на главния прокурор Сотир Цацаров. Като мотиви за по-специалното отношение към разследването бе посочено, че то се отличава с фактическа и правна сложност и има засилен обществен интерес, тъй като обвиняемият е публична личност и председател на политическа партия. Лютви Местан е обвинен за смъртта на 6-месечно бебе при  катастрофата край село Загорско на 14 април . При включване в главния път към граничния пункт \"Маказа\" колата на Местан се е ударила в автомобил, в който пътувало семейство с две деца. Едно от тях - бебе на 6 месеца, почина, а другите пътници бяха ранени. На Лютви Местан са повдигнати обвинения, които при доказване пред съда предвиждат затвор от 2 до 6 години, а при особено тежки случаи - от 3 до 10 години.", "date": "2019.10.14", "title": "Разследването срещу Лютви Местан за катастрофата край Загорско отново е удължено"}
{"url": "https://www.dnevnik.bg/sviat/2019/10/14/3976559_germaniia_ostavi_otvorena_vratata_za_5g_oborudvane_ot/", "text": "Германия приключи с определянето на правилата за изграждане на мобилни мрежи от пето поколение (5G) и в тях в противоречие с призивите на САЩ се оставя възможност да участва и китайската \"Хуауей\" (Huawei Technologies), водещата компания в този сегмент в света. Правителствени представители потвърдиха пред \"Ройтерс\", че т.нар. каталог за сигурност предвижда оценка на оборудването по технически и други критерии. Но никой доставчик не е изключен от достъп до конкурсите с цел да се създаде подходяща конкурентна среда. \"Не действаме по презумпцията за изпреварваща забрана за който и да е участник или компания\", заяви правителственият говорител Щефен Зиберт на пресконференция в Берлин. \"Хуауей\" контролира около 28% дял от световния пазар за телекомуникационно оборудване. Според САЩ то съдържа неизвестни за клиентите места в програмното осигуряване (освен това в новите мрежи то подлежи на много бързо обновяване), през които Китай може да шпионира други държави. Компанията отхвърля подобни обвинения, докато Вашингтон оказва силен натиск над партньорите си да не допускат нейни технологии в 5G мрежите си. Миналата седмица и европейският съюз предупреди за риск от засилени кибератаки през и срещу 5G мрежи от групи, подкрепяни от държави, макар че не бе посочено името на никоя конкретна страна. Всички германски оператори са клиенти на \"Хуауей\" и предупредиха, че евентуална забрана би отложила с години задействането на модерни мрежи и би оскъпило изграждането им с милиарди долари. Сега гигантите Deutsche Telekom, Vodafone и Telefonica Deutschland ще трябва да приложат високи стандарти за сигурност на ключови елементи от мрежата, съобщи по-рано всекидневникът \"Ханделсблат\". Изданието се позоваваше на работен вариант на правилника, окончателният му вариант ще бъде публикуван до няколко дни. В него също така се казвало, че търговците на оборудване ще получават сертификат за благонадеждност, ако срещу него не е имало съдебни искове от клиенти. Ако обаче е съден за щети и има доказателства, че оборудването е използвано за шпионаж или саботаж, компанията няма да бъде допускана до германския пазар. За ключово оборудване ще се изисква сертификат от националната агенция за кибер- и информационна сигурност BSI.", "date": "2019.10.14", "title": "Германия остави отворена вратата за 5G оборудване от \"Хуауей\""}
{"url": "https://www.dnevnik.bg/evropa/2019/10/14/3976500_s_patriotizum_i_socialni_programi_polskite/", "text": "Управляващата в Полша консервативна партия \"Право и справедливост\" (ПиС) извлече изгода от популярната си политика за социални разходи, за да подобри изборния си резултат в сравнение с изборите преди четири години. Ако бъдат потвърдени резултатите от вота в неделя, това ще бъде най-силното представяне на полска партия на парламентарни избори от 30 години насам, предаде \"Асошиейтед прес\". По данни на централната избирателна комисия след преброяване на 92 на сто от протоколите ПиС печели 44 на сто от гласовете, повече от 38-те процента, които получи през 2015 г. Според полската система за разпределение на депутатските мандати този резултат означава, че партията ще има мнозинство в 460-местната долна камара на парламента. \"Гражданската коалиция\" - центристкият съюз около партията \"Гражданска платформа\" - е втора с близо 27 процента подкрепа. Левият алианс около Съюза на демократичната левица остава на трето място с малко над 12 на сто, следван от коалицията Полска селска партия -Кукиз'15 с близо 9 на сто и новата крайнодясна партия \"Конфедерация\" с 6.8 процента.  При преброени 94 на сто от гласовете за 100-местния Сенат - горната парламентарна камара - ПиС има 45 процента, следвана от \"Гражданската коалиция\" с 35 и Полската селска партия с 6 на сто. Останалите партии не получават сенаторски мандати.  Избирателната активност е рекордно висока - 61 на сто, което показва какво голямо значение са отдавали на  изборите  в неделя гласопадавателите. Опасенията Победата ще подсили  опасенията за демократичните стандарти  в най-голямата бивша комунистическа държава членка на ЕС. Вторият мандат за ПиС ще укрепи също позициите на антиимигрантските популисти в ЕС, които желаят да променят либералния дневен ред на блока и поддържат Полша в спора й с Брюксел за върховенството на закона, пишат Павел Флоркевич и Анна Копер в статия за \"Франс прес\".  \"Победихме\", каза снощи 70-годишният лидер на ПиС Ярослав Качински пред партийни членове в централата на партията във Варшава, но добави, че партията \"заслужаваше да спечели повече\".  Опозиционни групи и партньори на Полша в ЕС са казвали, че през четирите си години на власт ПиС е подкопала независимостта на съдебната система, принудила е обществените медии да пропагандират нейния дневен ред и е предприела стъпки за потискане на инакомислието. Партията отдалечи полската външна политика от главните европейски тенденции и оглави призивите за отнемане на някои от правомощията на Брюксел.  По време на кампанията си ПиС каза на избирателите, че елитите в бизнеса и културата трябва да бъдат заменени от хора, които отстояват патриотични ценности, за да се гарантира, че ще има честна пазарна конкуренция и достъп до присъщи на държавата институции като съдилищата. Не бяха огласени много подробности за бъдещите политически планове, но министърът на правосъдието Збигнев Жобро каза пред репортери в неделя след края на изборния ден, че ПиС \"има реален план (...) съдилищата да престанат да спъват и теглят назад  полската икономика \".  Партията определи вота като избор между общество, основано на традиционните католически ценности, и либерален ред, който издига малцина избрани и подкопава семейния живот. Критици я обвиняват, че през предизборната си кампания е подклаждала хомофобията, като представители на ПиС казват, че поставянето на въпроса за правата на лесбийките, гейовете, бисексуалните и транссексуалните (ЛГБТ) е резултат от агресивно външно влияние, което заплашва националната идентичност.  Разделено общество ПиС е привлякла подкрепата на бедните поляци, които чувстват, че не са били облагодетелствани от промените, станали след падането на комунизма през 1989 г. Партията смесва националистическата реторика с  широка социална програма , финансирана от икономическия бум. За увеличаване на подкрепата си тя зависи и тесните си връзки с Полската католическа църква; висши партийни ръководители често присъстват на религиозни церемонии и прояви, а партията е за налагане на религиозните ценности в обществения живот.  \"Виждам, че те строят нещо, че правят нещо, че изкупуват обратно нещо, всичко беше унищожено, всичко беше разпродадено, Полша нямаше нищо и затова сега аз подкрепям ПиС\", казва Тереза Сас, 85-годишна пенсионерка в северния град Гданск.  Ако избирателната активност бъде потвърдена, тя ще бъде най-високата след частично свободните избори през 1989 г., сложили край на комунистическото управление в Полша. Тази висока активност бе предшествана от политическа поляризация, защото много опоненти на ПиС бяха обезпокоени за бъдещето на демокрацията в страната, смятана някога като образец за демократичен преход.  \"Когато разговарям с майка си, прилагам изкуството на лавирането. Не влизам в никакви идеологически спорове с нея\", казва 56-годишният Кшищоф Михалец, докато чака под силното слънце във Варшава да види как Качински пуска бюлетината си. Бившият опозиционен активист от времето на комунизма сега гласува за \"Гражданска платформа\".  Изборите ще върнат левите партии в парламента, след като преди четири години те загубиха своите места заради разногласия. Партията \"Вьосна\" (\"Пролет\") на 43-годишния  Роберт Бедрон , първия открито хомосексуален полски депутат, и \"Разем\" (\"Заедно\") на Адриан Зандберг участваха в кампанията в общ блок с обещанието да сложат край на добива на въглища и да прекъснат връзките между църквата и държавата. \"Ние го направихме, ние влязохме в парламента като трета политическа сила\", каза 39-годишния Зандберг, цитиран от държавната агенция ПАП. /БТА ", "date": "2019.10.14", "title": "Полските консерватори осребриха в изборна победа социалните си разходи"}
{"url": "https://www.dnevnik.bg/bulgaria/2019/10/14/3976565_lozan_panov_kum_sudiite_iskat_da_vi_prechupiat_ne_se/", "text": "България прекрачи границата, отвъд която законността и правото стават жертва на конюнктурния произвол и политическата целесъобразност, заявява председателят на  Върховния касационен съд Лозан Панов в обръщение , разпространено днес по повод случая с австралийския гражданин Джок Полфрийман. Панов се обръща към съдиите, на които им предстои да разгледат искането на главния прокурор Сотир Цацаров  за възобновяване на делото  за условното предсрочно освобождаване на Полфрийман и възлагането му на друг съдебен състав, който да го върне в затвора. На 19 септември Полфрийман бе условно предсрочно освободен от състав на Апелативния съд и въпреки че определението на съда влезе в сила, той беше откаран в мигрантския център в Бусманци, където остава четвърта седмица без обяснение за основанието, на което не му е разрешено да напусне центъра и страната. На 7 октомври  съставът на ВКС  изслуша искането на главния прокурор и възраженията на защитата и се очаква да се произнесе в законовия срок от два месеца. Междувременно дипломати от мисията на Австралия в Атина, както и австралийският външен министър Н. Пр. Марис Пейн изразиха загриженост от продължаващото задържане на Полфрийман и призоваха българското правителство да гарантира, че казусът ще се реши при стриктно прилагане на законите. Обръщение на председателя на Върховния касационен съд по повод случая \"Джок Полфрийман\"  България прекрачи границата, отвъд която законността и правото стават жертва на конюнктурния произвол и политическата целесъобразност. Умело манипулирани от обслужващи задкулисни интереси медии, българските граждани изглежда, че с готовност биха се лишили от правата и свободите си в името на отмъщението за \"пролятата българска кръв\". През последните седмици една човешка трагедия послужи на цинични играчи умело да стимулират крайни обществени настроения срещу съдии, провокирайки улицата и политиците да решават дела. Дано на привържениците на \"площадното правосъдие\" не им се наложи някой ден да изпитат на гърба си прилагането на закона от определен по нечие усмотрение \"законен съдебен състав\". С обръщение За съжаление, процесът на демократизиране на страната ни не бе съпроводен с достатъчен дебат или масова образователна кампания. На гражданите не се демонстрира какво представлява правото, как то действа и защо трябва да се спазва. Днес именно рентиерите на царящата безпросветност са тези, които използват казуса на австралийския гражданин Джок Полфрийман за користни цели. Ялова илюзия е, че една присъда – каквато и да е тя – би могла да запълни пропастта в сърцата на родители, изгубили детето си. По тази причина едно от най-забележителните достижения на съвременната цивилизация е, че присъдите се постановяват от съдии, а не от жертвите на престъпленията. Посредствените лидери, които жонглират с най-низките страсти на хората, не са български феномен. Страшното обаче би дошло, когато до тях застанат магистрати, за които \"законът\" е това, което на същите лидери им се иска. Затова и се търси правилният човек, който да пречупи онези, които все още стриктно спазват законите, или всъщност вече са го намерили. Струва ми се, че съвсем скоро предстои да узнаем. Призовавам сценаристите на истеричната кампания по повод на условното предсрочно освобождаване на Джок Полфрийман да не подпалват Рим само защото в този момент им е належащо да обвинят християните. Във връзка със спекулациите, че австралийският гражданин е лишен от право на свободно придвижване заради предстоящото решение на Върховния касационен съд (ВКС), призовавам съдебния състав с председател и докладчик Жанина Начева и неговите членове Бисер Троянов и Надежда Трифонова максимално да съкратят срока си за произнасяне по този елементарен, от правна гледна точка, казус, за да се сложи край на това беззаконие и произвол – тежък удар върху имиджа на страната ни. По този повод със съгласието на състава бе изтеглена и датата на заседанието, защото ВКС не бива да участва в създаването на предпоставки за осъдителна присъда в Европейския съд по правата на човека. Призовавам Ви, уважаеми съдии, да поемете Вашата отговорност, защото срамът от грубото потъпкване на българските закони няма да е само Ваш, а на цялата институция. Считам също така, че председателят на върховната съдебна инстанция не бива да мълчи и когато изпълнението на съдебен акт се е превърнало в политически въпрос par excellence. Призовавам вътрешният министър незабавно да изпълни определението на Софийския апелативен съд, тъй като грубо нарушава правото на австралийски гражданин свободно да се придвижва. Преди време предупредих, че сме изправени пред система, която е вербувала големи човешки и материални ресурси в изграждането на добре действаща машина, която умело си служи със службите, медиите, икономиката, политиката и най-вече съдебната система. Действията ú не се огласяват, а се държат в тайна. Грешките ú не се изваждат на показ, а се премълчават и укриват; противниците ú се преследват докрай, а тайните ú – то те са много грижливо пазени и не могат да бъдат разкривани. Призовах колегите си да се изправим лице в лице, без страх, срещу тази машина. Днес с огромна болка повтарям тази молба. Защото тази машина успя да овладее цялата ни институционална инфраструктура. Тя може да короняса или да унищожи всеки и всички, които ú се изправят по пътя ú към пълното овладяване на държавата. И въпреки всичко място за отчаяние няма, защото съдът е стражът на демокрацията, а отчаяният демократ е един оксиморон. Отстоявайте законността, колеги, защото смисълът на земния ни престой е много повече от това да удовлетвориш първичните си желания. Не се огъвайте пред силните на деня, защото опазването на индивидуалните права за нас не е въпрос на избор, а професионален дълг. Бъдете силни и пазете достойнството на тогата и в онези моменти, в които липсата на опора в мрежата от обвързаности на бившата Държавна сигурност ще Ви карат да се чувствате като дърво без корени! Зная, че за истински независимите сред Вас, които следват закона и са безпристрастни, \"подкрепата\" на Висшия съдебен съвет ще се изразява в дисциплинарни производства. И въпреки това не предавайте съвестта си! Ще Ви атакуват и институционално, а медийният линч на пропагандната машина ще бъде нечовешки, но знайте, истинската вяра не може да се пречупи! Обречени сме да успеем, защото заставайки на страната на правото, ние заставаме на страната на истината, а истината е пазена свише!", "date": "2019.10.14", "title": "Лозан Панов към съдиите: Искат да ви пречупят, не се огъвайте"}
{"url": "https://www.dnevnik.bg/sport/2019/10/14/3976604_federer_shte_presledva_purvo_olimpiisko_zlato_v_tokio/", "text": "Роджър Федерер може да е рекордьор по спечелени титли от Големия шлем в тениса, но никога не е ставал олимпийски шампион на сингъл. Швейцарецът ще направи опит това да се промени догодина в Токио. Федерер, който по време на игрите в японската столица ще навърши 39 години, е сребърен медалист от Лондон 2012 г. Тогава той загуби от Анди Мъри във финала. \"Сърцето ми реши, че ще се радвам да играя отново на олимпийските игри\", заяви швейцарецът, за когото това би било пето участие на олимпийски игри. В дебюта си през 2000 г. в Сидни той стана четвърти, след това отпадна във втория кръг в Атина 2004 и в четвъртфиналите в Пекин 2008. Федерер пропусна игрите в Рио де Жанейро заради контузия. През 2008 г. той стана олимпийски шампион на двойки заедно със Стан Вавринка.", "date": "2019.10.14", "title": "Федерер ще преследва олимпийско злато в Токио 2020"}
{"url": "https://www.dnevnik.bg/sviat/2019/10/14/3976600_ojestocheni_sblusuci_na_letishteto_v_barselona_sled/", "text": "Каталунската полиция влезе в ожесточени сблъсъци с протестиращи на Терминал 1 на летище \"Ел прат\" в Барселона, пишат испанските медии. Според в. \"Ла вангуардия\" ранените са поне 13 души. Това се случва за пореден път днес в опит да бъдат разпръснати групи от протестиращи. Няколко пъти бяха отправени предупредителни изстрели, като последният път (около 18:40 българско врем) е било на приземния етаж, в зоната за паркиране на таксита. Изстрелът бил предупредителен, за да се избегне \"насилствено\" влизане в терминалите. Полицаите (част от каталунската полицейска структура \"Мосос Д'Ескуадра\") казват, че целта е била да се осигурят ред и пространство при операцията. Работата на \"Ел прат\" бе спряна за кратко при протест срещу присъдите на сепаратисти, участвали в опита за отделяне на Каталуня от Испания през 2017 г. - присъди от 9 до 13 г. затвор. След обяд над дузина полети бяха отменени. Българското Министерство на външните работи съобщи, че няма данни за пострадали български граждани. \"Съветваме българските граждани, които пребивават в Каталуня или възнамеряват да посетят тази автономна област, да планират придвижването си внимателно, като предвидят сериозен времеви толеранс за достигане на целта на пътуването си, особено до международното летище \"Ел Прат\" в Барселона. Препоръчваме им да избягват протестите и големите струпвания на хора, както и да се спазват указанията на местните сили за сигурност – полиция, Гражданска гвардия, Mossos d’Esquadra, Guardia Urbana de Barcelona и т.н.\", се казва в съобщение на ведомството. Според \"Ел паис\" до момента отменените полети са поне 20. Справка на сайта на \"Ел прат\"  сочи , че полетът до София ще бъде изпълнен по график и ще излети от 22:05 ч.", "date": "2019.10.14", "title": "Ожесточени сблъсъци на летището в Барселона след присъдите срещу каталунските сепаратисти"}
{"url": "https://www.dnevnik.bg/sviat/2019/10/14/3976549_golemite_sankcii_na_trump_sreshtu_turciia_izglejdat/", "text": "Белият дом може още днес да наложи санкции на Турция заради операцията ѝ в Сирия и насилието срещу доскорошните съюзници на Съединените щати, доминираните от кюрдски бойци Сирийски демократични сили (SDF), предаде  \"Блумбърг\"  като се позова на източници, запознати с хода на дискусиите. Според един от източниците мерките, насочени към \"много лица\", очакват само подписа на американския президент Доналд Тръмп, който по-рано днес обеща \"големи санкции\" срещу Анкара, съюзник на Вашингтон в НАТО. Съобщенията в \"Блумбърг\" и други издания се появяват по-малко от ден след като SDF п отвърдиха сделка със силите на режима на подкрепяния от Русия и Иран сирийски президент Башар ал Асад  за защита в случай на турско нападение. Това провокира въпроси не толкова за опасността от сирийско-турски сблъсък, колкото за такъв между Анкара и Москва в момент, когато Вашингтон обяви, че изтегля още 1000 души от региона заради риск да попадне между две армии. Сирийското присъствие, което според Би Би Си към 20 ч. българско време стига до град Тал Тамер, засега не спира турската операция. Броени часове след обявяването на сделката сили на режима започнаха да настъпват на север. Така Сирийската арабска армия (не е известно дали с или без подкрепата на руски части) ще навлезе за пръв път от шест години в райони на северна Сирия, които са в кюрдски контрол още от първите години на войната. Тал Тамер се намира между Хасака, град под кюрдски контрол, и Тел Халаф, граничен град на около 30 км. Той е разположен между двата града, където турската армия и подкрепящите я бунтовници започнаха сражения срещу кюрдски сили миналата седмица. Според Би Би Си засега няма планове сирийски сили да се разположат в зоната между тези два града, където турски сили твърдят, че са отвоювали територия в размер десетки квадратни километри. Ердоган не се отказва Сирийски медии публикуваха кадри с влизане на войници в Рас ал Айн - град, където има щаб на SDF и който също не е далеч от границата - и с местни жители, които празнуват пристигането им. Информацията обаче не може да бъде потвърдена. Турският държавен глава Реджеп Тайип Ердоган заяви, че Анкара е решена да отвоюва от кюрдите град Манбидж - населен предимно с араби и единственият западно от река Ефрат, който още е под контрола на SDF - макар и без да влиза в града. Междувременно не се потвърждават съобщенията на Ердоган, че турските сили са завладели двата града, от които започна операцията - Рас ал Айн и Тел Абяд - след като сблъсъците в и около тях продължиха и днес.      Според публикации в сирийски държавни медии войски са влезли в поне три града в североизточната част на страната. Айн Иса, където е централата на SDF, е сред тях според същите източници, цитирани от \"Файненшъл таймс\". Ако сили на Дамаск действително настъпят още на север, това би доближило режима на Асад до целта да си върне \"всеки сантиметър\" от страната. Фокусът на кампанията е в райони с арабско мнозинство, а в края на миналата седмица Анкара съобщи, че е овладяла два града с подобно население - Рас ал Айн и Тел Абяд. Всъщност редица медии писаха, че сраженията окоро тези градове продължават. \"Големи санкции\" Американският президент Доналд Тръмп повтори днес обещанието си за налагане на \"големи санкции\" на Турция часове след като министърът на отбраната Марк Еспър заяви, че турската операция е стигнала доста по-навътре в територията на Североизточна Сирия, отколкото се е очаквало и американски войници са изложени на риск. В края на миналата седмица финансовият министър Стивън Мнучин допусна: \"Можем да спрем икономиката на Турция, ако е необходимо.\" За базираното във Вашингтон издание \"Ал Монитор\" източници, запознати с дискусиите в американската политика,  твърдят , че Белият дом дори е обсъждал възможнотта да бъдат наложени санкции лично на Ердоган и те може да бъдат обявени още утре, но не е сигурно дали това би повлияло на бойните действия. Подобна стъпка би могла да осуети плановете му да посети САЩ след около месец. Ако действително се готвят такива санкции, според източниците на \"Ал Монитор\" те може да бъдат обявени или днес, или най-късно утре и да изпреварят  готвените проекти в Камарата на представителите , спечелили подкрепа и на републиканци, и на демократи. Все по-изолирана Ако съобщенията за санкции се потвърдят, това ще е тежък удар върху Анкара в момент, когато се забелязват и пукнатините между нея и Москва - независимо от настояването на Ердоган, че Русия одобрява операцията. Съветник на руския му колега Владимир Путин заяви по време на посещение на държавния глава в Рияд, че турската операция \"не е напълно съвместима\" с териториалната цялост на страната. Председателят на външнополитическата комисия в сената Константин Косачов пък каза, че \"като опитва да реши проблема си с военни средства, Турция създава нов и изостря старите.\" Анализатори не са единодушни доколко Сирия би могла да вземе такова решение за подкрепа сама, след като войната ѝ на практика  бе спечелена със сериозната подкрепа на Русия и Иран  в последните години. Някои смятат, че в подобни действия тя е силно зависима от Москва, а други - че точната степен на влиянието на Кремъл върху Асад  е истинска загадка . Европа по-рано осъди операцията на Турция и призова за изтегляне от Северна Сирия с аргумента, че офанзивата \"сериозно подкопава стабилността и сигурността на целия регион\". Редица държави - Германия, Швеция, Холандия, Финландия, Белгия и преди малко и Чехия - взеха решение да спрат износа на оръжие за Турция заради действията ѝ. До оръжейно ембарго обаче не се стигна, според отделни медиийни публикации - заради някои страни членки. Сред подкрепящите забрана обаче е Италия - най-големият износител на оръжия за Турция.", "date": "2019.10.14", "title": "\"Големите санкции\" на Тръмп срещу Турция изглеждат все по-вероятни"}
{"url": "https://www.dnevnik.bg/photos/2019/10/14/3976458_fotogaleriia_svetovnite_snimki_na_denia_-_14_oktomvri/", "text": "Монахиня върви по улица в Краков, Полша.", "date": "2019.10.14", "title": "Фотогалерия: Световните снимки на деня - 14 октомври 2019 г."}
{"url": "https://www.dnevnik.bg/bulgaria/2019/10/14/3976611_sujuzut_na_avtomobilistite_prizova_da_ne_promeniat/", "text": "Съюзът на българските автомобилисти (СБА) призова да не бъде променян шофьорският изпит, преди новата система да бъде тествана, предаде БНТ. От автомобилния бранш не одобряват плановете кормуването да бъде на непознат автомобил вместо на учебния, с който са свикнали кандидат-шофьорите. Миналата седмица правителството  прие мерки за подобряване на работата на автомобилната инспекция , сред които и промени при шофьорските изпити. Те предвиждат кормуването да е в \"бял автомобил\" - оборудван с видеонаблюдение и датчици, отразяващи автоматично грешките, и без присъствието на представител на учебния център, посещаван от кандидат-шофьора. От СБА са на мнение, че новите правила се въвеждат прибързано. \"Тези неща трябва да се въвеждат първо като се експериментират, проверяват на практика и тогава да се въвеждат\", коментира Емил Панчев от СБА. Автоинструкторът Ивайло Славков очаква провеждането на изпит на непозната кола да доведе до масово скъсани курсисти, тъй като те няма да имат време за адаптация на новия автомобил, включително за габаритите му, тръгване и спиране. \"Кандидат-шофьорът винаги се чувства сигурен, когато човек, който го обучава, седне с него в автомобила. В един момент сяда и почва да получава едни команди от GPS, които досега може би не е свикнал не и виждал, не е чувал\", коментира друг аспект от промените автомобилният състезател Калин Бенчев. От Министерството на транспорта са обещали да обсъдят с бранша новите правила за работа на автомобилната инспекция.", "date": "2019.10.14", "title": "Съюзът на автомобилистите призова да не се променят прибързано шофьорските изпити"}
{"url": "https://www.dnevnik.bg/bulgaria/2019/10/14/3976213_kratki_novini_shestima_dushi_zaginaha_pri_katastrofa_v/", "text": "                         Протест срещу метадоновата програма затвори част от \"Цариградско шосе\" Протестиращи жители на столичния кв. \"Младост 1\" затвориха частично бул. \"Цариградско шосе\" в посока центъра, предаде БНТ. Протестът е в знак на недоволство от преместването на метадоновата програма в двора на болница \"Света Анна\". Преди дни министърът на здравеопазването Кирил Ананиев обеща  метадоновата програма да бъде преместена от \"Св. Анна\" до края на годината , но протестиращите настояват да бъде посочена конкретна дата, както и да се знае и мястото, където ще бъде преместена тя. Протестът тази вечер не спря движението по бул. \"Цариградско шосе\". Английски футболен запалянко е починал в София  СДВР съобщи, че чуждестранен гражданин е починал в София днес. Според \"Дарик\" става дума за английски футболен запалянко, дошъл за мача между националните отбори на България и Англия тази вечер. Според информацията на СДВР към 10 часа в полицията е получен сигнал за мъж в безпомощно състояние в района на улиците \"Иван Вазов\" и \"Г.С. Раковски\". Намереният - 32-годишен мъж е откаран от екип на Спешна помощ в болнично заведение за прегледи. Там изведнъж започнал да се държи агресивно, буйствал и заплашвал. Предприети са действия за транспортирането му към столично полицейско управление, но по пътя мъжът е починал. Десет души са арестувани в Бургас за участие в група за изнудвания Специализираната прокуратура и ГДБОП проведоха акция в Бургас, при която бяха задържани поне десет души. Те са обвинени, че участват в организирана престъпна група за изнудвания. Арестите им са за срок от 24 часа, като предстои да се определи колко от тях ще бъдат привлечени към наказателна отговорност и ще им бъдат определени мерки за неотклонение. По информация на Специализираната прокуратура престъпната група е изнудвала жертвите си чрез заплахи и физическо насилие. До момента са извършени 40 претърсвания на недвижими имоти, автомобили, както и лични обиски. Отстъпки до 30% ще предлагат участниците в \"Стройко\"  От 16 до 20 октомври за 52-ри път в Националния дворец на културата, София, ще се проведе специализираното изложение за архитектура, строителство и обзавеждане СТРОЙКО ЕКСПО, което е насочено както към специалистите, така и към крайните потребители. Над 130 фирми предлагат своите продукти и услуги с големи отстъпки до 30 %, съобщават организаторите. Наред с изложението, в програмата са предвидени няколко конференции и работилници. Шестима души загинаха при катастрофа в Казанлъшко При челен удар между два леки автомобила снощи на пътя Казанлък - Габрово в района на разклона за село Крън са загинали шестима души, съобщиха от МВР. Петима от жертвите са пътували в една от колите, шофьорът на която според първоначалните данни е предизвикал катастрофата и е бил пиян. Пътят беше затворен цяла нощ и отворен днес сутринта. Двама души са задържани за убийство в Костенец Мъж и жена са задържани за убийството на 34-годишен мъж в Костенец, съобщиха пресцентъра на МВР. Той е бил намушкан с нож след скандал в двора на къща в града в неделя вечерта. Като най-вероятен извършител на убийството първоначално бе посочена 24-годишната бременна приятелка на мъжа. По-късно от Окръжната прокуратура - София съобщиха, че на жената е повдигнато обвинение за умишлено убийство. Тя е задържана за срок до 72 часа и предстои прокуратурата да поиска от съда да я остави за постоянно в ареста.", "date": "2019.10.14", "title": "Кратки новини: Протест срещу метадоновата програма затвори част от \"Цариградско шосе\""}
{"url": "https://www.dnevnik.bg/sport/2019/10/14/3976619_snimka_na_denia_prekusvane_s_preduprejdenie_za_rasizum/", "text": "Първото полувреме между България и Англия предложи грозни сцени. Расистки подвиквания от трибуните бяха причината мачът да бъде спиран два пъти.", "date": "2019.10.14", "title": "Снимка на деня: Прекъсвания с предупреждение за расизъм на България - Англия"}
{"url": "https://www.dnevnik.bg/ot_vas/novini_ot_vas/2019/10/14/3954291_zagaduchni_i_magichni_mesta_v_strandja/", "text": "Тракийско светилище Мишкова нива и гробницата на Бастет. Светилището е било описано за пръв път от Карел Шкорпил. Тракийското светилище попада всред 11-те най-застрашени паметници в Европа", "date": "2019.10.14", "title": "Загадъчни и магични места в Странджа"}
{"url": "https://www.dnevnik.bg/sviat/2019/10/14/3976633_trump_potvurdi_che_shte_naloji_sankcii_sreshtu_turciia/", "text": "Американският президент Доналд Тръмп потвърди, че \"скоро\" ще издаде указ, с който ще разреши да бъдат наложени санкции срещу действащи и бивши представители на властите в Турция. Малко след това министърът на отбраната Марк Еспър заяви, че следващата седмица ще се срещне със съюзниците от НАТО, за да ги убеждава за \"дипломатически и икономически мерки\" в отговор на турската операция в Северна Сирия. В изявлението си той нарича действията на Анкара \"ненужни и импулсивни\" и способни да предизвикат възраждане на \"Ислямска държава\". Мерките, обявени от Тръмп, ще включват още връщането на двойните мита върху вноса на стомана от Турция в размер на 50 на сто -  такива бяха наложени  (за стоманата, алуминия и още няколко стоки) в разгара на спора между Анкара и Вашингтон миналата година, който имаше опустошителен ефект върху турската лира. Освен това Съединените щати незабавно ще спрат търговските преговори, които се водят с Турция за сделка на стойност 100 млрд. долара, се казва още в  изявление  на американския президент, разпространено в профила му в \"Туитър\". Указът ще даде възможност на САЩ да наложат \"мощни допълнителни санкции на всеки, който може да е замесен в сериозни нарушения на човешките права, във възпрепятстване на прекратяването на огъня, в създаване на пречки на вътрешно разселени хора да се завръщат у дома, в принудително репатриране на бежанци или застрашаване на мира, сигурността и стабилността в Сирия.\" \"Напълно съм подготвен да унищожа турската икономика\" По-рано \"Блумбърг\" съобщи, че мерките (които президентът по-рано нарече \"големи санкции\") заради новата турска операция в Сирия  може да бъдат наложени още днес . Американско издание с експертиза в близкоизточната политика съобщи, че е обсъждана възможността те да засягат турския колега на Тръмп, президента Реджеп Тайип Ердоган, но тази информация не бе потвърдена. Държавният глава обосновава решението си, като казва, че е \"бил напълно ясен\" в разговорите си с Ердоган - \"действията на Турция ускоряват хуманитарна криза и създават условията за възможни военни престъпления.\" Към края на изявлението Тръмп добавя, че САЩ \"агресивно ще използват икономически санкции\" срещу онези, които създават възможност и финансират подобни престъпления в Сирия. \"Напълно съм подготвен да унищожа бързо турската икономика, ако турските лидери продължат по този опасен и унищожителен път.\" Президентът  вече е отправял тази заплаха . Съобщението отбелязва формално и решението на САЩ да се изтеглят \"останалите американски войници от Североизточна Сирия\" (на терен обаче ще останат войниците в базата Ат Танф в Южна Сирия, недалеч от границата с Ирак, заради остатъчни елементи от \"Ислямска държава\"). Тази информация бе известна днес, след като министърът на отбраната Марк Еспър обяви, че близо 1000 войници от САЩ (приблизително колкото са останали в района) ще трябва да го напуснат, след като турската операция  навлиза по-дълбоко в територията на страната , отколкото се е очаквало. Преглед на всички оръжейни сделки Междувременно в. \"Файненшъл таймс\"  писа , че Великобритания преглежда всички разрешителни за износ на оръжия за Турция и временно спира издаването на нови. Това я превръща в поредната европейска държава, взела подобно решение, след Германия, Франция, Холандия, Белгия, Чехия и други. Италия, най-големият износител на оръжия за Турция, днес заяви, че смята да се присъедини към тези държави. Лондон още не е обявявал подобно решение, но кабинетът вече е наредил да започне прегледът и не е известно кога ще приключи. Мярката обаче е взета малко след началото на турската операция в североизточна Сирия. Великобритания бе сред първите държави, които подкрепиха Ердоган при неуспелия опит за преврат преди три години и се очаква прегледът да напрегне отношенията на Анкара и Лондон, пише \"Файненшъл таймс\". Днес в Люксембург външните министри от ЕС осъдиха опеация \"Извор на мира\" и призоваха Анкара да изтегли войските си. На заседанието обаче не бе взето решение за обща европейска позиция за спиране на оръжейната търговия, а бе отправен призив към отделните държави членки да обмислят подобна стъпка.", "date": "2019.10.14", "title": "Тръмп потвърди, че налага персонални и икономически санкции срещу Турция"}
{"url": "https://www.dnevnik.bg/razvlechenie/2019/10/14/3958091_kamen_alipiev_-_v_bolnichen_visshist_i_osvoboden_ot_bnt/", "text": "Спортният журналист на БНТ Камен Алипиев, известен с прозвището Кедъра, е бил освободен от телевизията. Трудовият му договор като изпълнителен продуцент е бил прекратен от медията на 10 септември заради несъвместимост с новите стандарти на обществената телевизия с аргумента, че няма изискваната диплома за висше образование, съобщи \"Свободна Европа\". Пред \"Дневник\" Алипиев обясни, че заповедта за освобождаване е пристигнала по пощата, докато е бил в болничен, и е влязла в сила веднага, независимо от това, че междувременно той е взел държавния си изпит и е покрил изискванията. Информация за казуса с дългогодишния кадър на БНТ се появи на 30 август, когато пред вестник \"24 часа\" директорът на дирекцията Сашо Йовков потвърди, че в обществената телевизия се правят структурни промени и според правилника за определени позиции се гледа образованието. Към този момент Алипиев бе завършил Национална спортна академия семестриално, но без взети държавни изпити. За намеренията да бъде освободен се разбра, след като Алипиев беше излязъл в болничен. Тогава пред \"Дневник\" Йовков заяви: \"Аз лично разговарях с Камен и му обясних ситуацията, след което той проведе разговори с колеги от дирекция \"Правна\", които му потвърдиха, че не може да продължи да изпълнява функциите на длъжността си, докато не представи диплома. Срещнахме се още веднъж и му предложих, ако не може да реши проблема си, да помислим за граждански договор... Никой не гони или уволнява Камен, просто се спазват изискванията на правилниците в БНТ.\" Два дни по-късно пред \"Дневник\" Алипиев каза, че не е уволнен, тъй като заради леко здравословно неразположение все още е в болничен. Той коментира, че смята за неприемливо да остане на работа в БНТ на граждански договор и възнамерява да вземе мерки за дипломата си. Днес Алипиев съобщи, че е взел държавния си изпит на 19 септември, и уточни, че все още не е на работа, тъй като на 25 септември е претърпял операция на херния. За прекратяването на договора му и за взетия държавен изпит Сашо Йовков научил при случайна тяхна среща на улицата. По думите на журналиста той не е бил търсен от Сашо Йовков. В отговор на въпрос уточни, че би приел разговор с БНТ, защото там е прекарал огромна част от живота си и досега не си е представял, че ще работи за друга медия, но и че връщането му там не е \"въпрос на всяка цена\". Директорът на дирекция \"Спорт\" заяви, че не знае какви са точните правни основания за освобождаването на Алипиев от длъжност, тъй като това са отношение работодател - служител, които той не е компетентен да коментира, но че има намерение да се свърже с журналиста и да разговарят за това има ли желание и при какви условия би се съгласил да се върне. Варианти по думите му има. \"Дневник\" се свърза и с омбудсмана на БНТ Иван Такев, който заяви, че е запознат с казуса на Камен Алипиев, но не знаеше детайли от развитието на случая и отказа да коментира, като заяви, че това е въпрос в компетенциите на юридическия отдел на медията. По информация на \"Свободна Европа\" в нюзрума на БНТ има още хора без завършено висше образование. Те обаче са получили срок, в който трябва да го завършат, за да продължат работата си в медията. Алипиев беше сред журналистите от БНТ, подкрепили протеста срещу настоящия директор на БНТ Емил Кошлуков през януари 2018 г., когато тогавашният програмен директор на телевизията искаше да промени темите на сутрешното предаване \"Денят започва с култура\". Емил Кошлуков бе избран за генерален директор  на националната телевизия в началото на юли тази година, след като Константин Каменаров не успя да довърши мандата си и напусна поста след получена условна присъда за шофиране след употреба на алкохол. Веднага след встъпването си в длъжност Кошлуков  създаде дирекция \"Спорт\"  и назначи за неин директор Сашо Йовков, който му беше съперник в конкурса за генерален директор на телевизията.", "date": "2019.10.14", "title": "Камен Алипиев - в болничен, висшист и освободен от БНТ"}
