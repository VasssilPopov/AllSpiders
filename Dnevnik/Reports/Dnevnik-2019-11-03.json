{"url": "https://www.dnevnik.bg/politika/2019/11/03/3986510_kmetut_na_pazardjik_pecheli_nov_mandat/", "text": "Кметът на Пазарджик Тодор Попов, подкрепен от местната коалиция \"Новото време\" печели нов - четвърти, мандат начело на областния град. Това показват данните на Общинската избирателна комисия при 100% обработени протоколи. Попов получава 56.11%, а Благо Солов от местната коалиция \"БСП за България\" - 41.05 на сто от гласовете. С \"Не подкрепям никого\" са гласували 2.84% от отишлите до избирателните урни на 3 ноември.", "date": "2019.11.03", "title": "Кметът на Пазарджик печели нов мандат"}
{"url": "https://www.dnevnik.bg/bulgaria/2019/11/03/3986232_ahmed_bashev_obvini_za_zadurjaneto_si_dps_v_liceto_na/", "text": "ДПС в лицето на държавата задържаха Ахмед Башев с една единствена цел спечелване на изборите за кмет на община Гърмен\". Това е публикувано снощи на личната страница във фейсбук на бившия кмет на Гърмен Ахмед Башев, който е и бивш депутат. Той е бил задържан от полицията по време на акция за купуване на гласове. Башев е бил арестуван около 23 ч. в къщата на негов роднина в Рибново по подозрение, че е работил в полза на един от кандидатите за кметове, които се явяват на втори тур. Самият бивш кмет на тези избори бе кандидат от листата на коалиция \"Ние, гражданите\" и се нареди на трето място с 20% от вота според резултатите от първия тур на изборите. На балотаж в Гърмен днес се явяват досегашният кмет Минка Капитанова (регистрирана от БДЦ) и Феим Иса (ДПС). Ахмед Башев беше кмет на община Гърмен три мандата до 2013 година. Полицейското присъствие в Гърмен е засилено, има и жандармерия. Полицията е сезирана и за заплахи чрез SMS срещу единия от кандидатите за кмет на Гърмен и семейството му, съобщи БНТ. По-рано днес главният прокурор Сотир Цацаров потвърди, че Башев е задържан за 24 часа по подозрение за купуване на гласове в полза на единия кандидат. През 2009 г. Башев бе задържан като кмет след акция на ДАНС по сигнал на тогавашния депутат от РЗС Яне Янев по разследване за разпространяване на радикален ислям и насилствена ислямизация в село Рибново. Прокуратурата внесе обвинителен акт срещу Ахмед Башев през август тази година, а обвинението му е за безстопанственост в качеството му на кмет на Гърмен. Прокуратурата твърди, че е имало злоупотреби около ремонт на четвъртокласен път между Огняново и Рибново, който е трябвало да бъде възстановен след свлачище заради обилен дъжд през 2005 г. В Пловдив Сотир Цацаров уточни, че в Горна Оряховица са задържани трима души за същото престъпление. \"Нарушения има навсякъде, но по-скоро всички са свързани с компетенцията на ЦИК, а не на прокуратурата\", коментира главният прокурор. \"Преписките по проверки за изборни нарушения са 1319. От тях 56 са изпратени за специални проверки. Обвиняемите са 13. Общо четирима са с мярка \"задържане под стража\", каза още той. \"Образувани са 95 досъдебни производства до този момент, свързани с нарушения на изборния процес. 17 са бързи производства, привлечени са 23 лица в качеството им на обвиняеми\", съобщи Цацаров. \"Дневник\" следи в реално време как протича изборният процес -  тук .", "date": "2019.11.03", "title": "Ахмед Башев обвини за задържането си политическите си опоненти и държавата"}
{"url": "https://www.dnevnik.bg/politika/2019/11/03/3986238_makron_trudno_shte_postigne_evropeisko_liderstvo_s/", "text": "Амбицията на френския президент Еманюел Макрон за европейско лидерство ще се реализира много трудно с такъв тип непремерено говорене. Това каза пред журналисти президентът Румен Радев, цитиран от \"Фокус\". Държавният глава подчерта, че няма български емигранти, тъй като България, за разлика от други страни, е член на ЕС. \"Българските граждани са граждани на обединена Европа и свободата на движение е тяхно право. Аз мисля, че външната политика е прекалено сложна и деликатна материя, за да бъде използвана за евтин вътрешнополитически пиар предизборно от която и да е страна\", каза Радев. Думите му са по повод интервюто на френския президент Еманюел Макрон, който заяви, че предпочита \"хора от Гвинея или от Кот Д'Ивоар, които идват в страната му легално и работят, отколкото българи или украинци с техните нелегални канали\". \"Имал съм много разговори с президента Макрон, обсъждали сме различни теми, но той съвсем ясно отчетливо заяви своите амбиции за европейско лидерство, които ще се реализират много трудно с подобен тип непремерено говорене. То остава съмнението за чертаене на нови разделителни линии\", допълни Радев. \"В европейската политика е неуместно, недопустимо, бих казал, да се лепят национални етикети. От друга страна, подобни изказвания трябва да бъдат много внимателно превеждани и още по-внимателно анализирани, за да не се отива към непремерени официални редакции\", каза още държавният глава. Той припомни, че отношенията между България и Франция почиват на дългогодишно приятелство и сътрудничество и ако има някакъв проблем между двете държави, то той изобщо не е този. \"За нас е много по-важно, много по-важно е да имаме френската подкрепа по стратегически за нас въпроси, какъвто е пакетът \"Мобилност\" например, Шенген, Механизмът за сътрудничество и проверка\", добави президентът Радев. Еманюел Макрон се е обадил лично  по телефона на българския премиер Бойко Борисов, за да разсее напрежението, предизвикано от думите му по адрес на българите в  интервю за списание  Valeurs Actuelles , публикувано в сряда. Това съобщи вчера френското списание  \"Поан\"  в сайта си като се позова на източници от Елисейския дворец. След като преди ден \"Дневник\", а след това и други медии публикуваха  цитата , според който френският държавен глава предпочита \"законни имигранти от Африка вместо нелегални българи и украинци\", последва реакция от българското външно министерство.  Българският посланик в Париж е натоварен  да предаде протестна нота заради неблагоприятното за българите изказване. посланикът на Франция в София пък е извикан за обяснение.", "date": "2019.11.03", "title": "Макрон трудно ще постигне европейско лидерство с непремерено говорене, смята Радев"}
{"url": "https://www.dnevnik.bg/analizi/2019/11/03/3986237_nacionalniiat_interes_za_pravitelstvoto_e_zashtitata/", "text": "                         Това е казал президентът Макрон. Оригинал и единствен репер за оценка и реакция: Голям гаф на Министерството на външните работи, защото Екатерина Захариева не може да вика френския посланик, преди да има стопроцентова сигурност за точния превод и точните думи на френския президент. Това, което той казва, не касае българските или украинските имигранти във Франция, а нелегалните мрежи за трафик на мигранти, които се управляват от българи или украинци, които вкарват нелегални имигранти, включително африканци!? Още веднъж бавно для невеж: българските имигранти са легални, по силата на еврочленството ни. (включително от тази същата Африка), които са под контрола на българската организирана престъпност!? Тоест протестът на българското правителство е базиран на грешна преценка и на погрешен извод. Той де факто означава, че националният интерес се асоциира от правителството със защитата на престъпните среди у нас, които са свързани с тези канали. Или още по-зле, че тези канали или организирани престъпни групи са толкова силни, че де факто държат правителството и дипломацията ни. защото няма как посолството ни в Париж да не е предало точно думите на Макрон. Тоест не вярвам професионалните канали да не са сработили. Което означава, че колегите не могат да надделеят над политическата целесъобразност, над невежите (защото не е толкова трудно да изчакаш, за да имаш точния превод). Каракачанов се е изцепил, Борисов също и външната министърка (която очевидно няма опит) скача с дискредитиращата ни реакция. Някой изненадан? Поредната чалга, жалкото е, че засяга достойнството ни като страна, както и професионалната чест на моите колеги от дипломатическата служба, защото и те не могат да се справят с калинки и партийни комисари. Излагация.", "date": "2019.11.03", "title": "Националният интерес за правителството е защитата на престъпните среди у нас"}
{"url": "https://www.dnevnik.bg/bulgaria/2019/11/03/3986255_kebapchetata_se_vurnaha_na_izborite_i_drugi/", "text": "За кмет днес се гласува в 97 общини, 377 кметства и 31 районни администрации в София, Пловдив и Варна. Осемнадесет от общините, в които ще има втори тур на изборите, са областни центрове, сред които и най-големите - София, Пловдив, Варна и Русе. Повечето от нарушенията в изборния ден са от компетенцията на Централната избирателна комисия (ЦИК) и не са свързани с престъпления, а с процедурни пропуски и нарушения. След вчерашния арест на бившия кмет на Гърмен Ахмед Башев полицията и прокуратурата и днес работят по сигнали за купуване на гласове. Междувременно една позабравена мода се завърна във Видин, където на балотаж един срещу друг се изправят Огнян Ценков от ГЕРБ и Цветан Ценков - местна коалиция СДС. В деня на втория тур пред изборните секции в ромския квартал \"Нов път\" се продават кебапчета. Пред секциите в училището в квартала има опашки и голям интерес както да се гласува, така и да се купят кебапчета, съобщава БНТ в репортаж от Видин. От Общинската избирателна комисия не могат да кажат дали търговията пред секциите е нарушение. \"Ще направим проверка и ще видим дали има някакво нарушение, но без да съм се запознал в детайли със случая, не бих желал да коментирам\", каза председателят на Общинската избирателна комисия в града Павел Петков. Буквално пред входа на двора на училището все още са разлепени агитационни материали за единия кандидат-кмет на Видин, макар че такива не трябва да има на разстояние не по-малко от 50 метра от входа. От Общинската избирателна комисия разпоредиха на секционните комисии да проверят дали материалите са поставени на 50 метра от избирателните секции. Полиция проверява сигнал за купуване на гласове в Буковлък Полицейска акция се провежда в плевенското село Буковлък след подаден сигнал за купуване на гласове, като разследващите са влезли в една от къщите, която е срещу училището с избирателни секции. След подадени сигнали снощи във вчерашния ден са задържани четирима за купуване на гласове. Претърсени са и са иззети веществени доказателства във връзка с купуването на гласове в селото. Застъпници се месили в работата на секционните комисии във Варна Партия ГЕРБ във Варна подаде жалба в Общинската избирателна комисия заради грубо вмешателство в работата на секционните комисии с номера 33 и от 71 до 81 в СУ \"Елин Пелин\". \"Застъпници на ПП \"Възраждане\" изискват от членовете на СИК да положат печат и подпис на празни копия на протоколите за отчитане на изборния резултат. Изложеното противоречи на изборните правила и представлява грубо вмешателство в работата на комисиите\", се посочва в жалбата. От щаба на ГЕРБ в града настояват да бъде извършена проверка, да се предприемат действия за преустановяване на нарушението, както и ОИК да даде указания на всички секционни комисии да не бъдат предоставяни копия на протоколи преди приключване на изборния ден. БСП сигнализира за избиратели, снимали бюлетини и агитация пред секции в Перник БСП - Перник, сигнализира Общинската избирателна комисия за множество нарушения в първите часове на изборния ден. Социалистите съобщават, че в изборните секции в кв. \"Рудничар\" гласуващите масово използват телефони, за да снимат как са гласували. Социалистите в Перник сигнализират още, че кандидат за кмет на град Батановци агитира гласоподаватели пред изборна секция, същото прави и досегашният кмет на село Витановци пред секцията в селото. Член на СИК в кв. \"Изток\" също е агитирал за един от кандидатите за кмет на общината пред секцията. Две жалби за купуване на гласове - в кв. \"Бела вода\" и в района на 6-то СУ и 12-то ОУ са подали от БСП - Перник, до районната прокуратура в града. Те сигнализират, че лица, придвижващи се с джипове, предлагат на гласоподавателите да гласуват за определен кандидат срещу заплащане. Прокуратурата е започнала разследване по 100 производства В прокуратурата са образувани 100 досъдебни производства за престъпления против политическите права на гражданите и престъпления, свързани с изборите. 20 от тях са бързи производства, а по 80 се провежда разследване по общия ред, съобщиха от държавното обвинение. Разследвания се водят в общо 49 прокуратури в цялата страна като най-много са в Софийската градска прокуратура – 10. Общо 75 разследвания са за престъпления против политическите права на гражданите, а 25 бр. са с предмет престъпления, свързани с изборите. Двадесет и пет души са обвинени. Три досъдебни производства са прекратени. В прокуратурата са образувани 1406 прокурорски преписки, от които по 1091 е постановен отказ да се образува досъдебно производство. Прокуратурите в страната са изпратили по компетентност на други органи 54 преписки, а по останалите 261 преписки се извършва проверка по реда на Закона за съдебната власт.", "date": "2019.11.03", "title": "Кебапчетата се върнаха на изборите и други нарушения на балотажа"}
{"url": "https://www.dnevnik.bg/bulgaria/2019/11/03/3986256_za_kogo_glasuvat_dnes_vuv_varna/", "text": "Освен кмет на Варна днес в морската столица избират четирима районни и двама кметове на кметства. За следващия четиригодишен мандат в третия по големина град в страната се борят Иван Портних (ГЕРБ) и Костадин Костадинов (\"Възраждане\"). В балотажите по райони, гражданите им ще могат да гласуват за следните кандидати: \"Аспарухово\" - Ивайло Маринов (ГЕРБ) и Мартин Златев (БСП за България). \"Младост\" - Христо Христов (ГЕРБ) и Мария Тодорова (БСП за България). \"Одесос\" - Георги Недев (ГЕРБ) и Иван Иванов (БСП за България). \"Приморски\" - Петя Проданова (ГЕРБ) и Огнян Къчев (БСП за България). Във \"Владислав Варненчик\" днес гласуват само за кмет на община, защото още на първи тур си избраха районен кмет. В с. Тополи избират и кмет на кметство. Претендентите там са Демир Георгиев (ГЕРБ) и Благовест Георгиев (БСП за България). В с. Звездица на балотаж се явяват Николай Йорданов (ГЕРБ) и Станислава Георгиева (Местна коалиция Земеделски народен съюз) Във Варна избирателите са 283 442, показва статистиката, обявена от Общинската избирателна комисия. Секциите са 405, от които 2 подвижни, 6 в болниците на града и по една в следствения арест и в затвора. Звената за издаване на документи за самоличност в морската столица ще работят до 19:30 часа.", "date": "2019.11.03", "title": "За кого гласуват днес във Варна"}
{"url": "https://www.dnevnik.bg/sport/2019/11/03/3986260_snimka_na_denia_bulgarskiiat_boec_blagoi_ivanov_pred/", "text": "Българският боец в смесените бойни изкуства Благой Иванов-Багата беше наблюдаван от американския президент Доналд Тръмп по време на участието си в галавечерта UFC 244 в легендарната зала \"Медисън скуер гардън\".", "date": "2019.11.03", "title": "Снимка на деня: Българският боец Благой Иванов пред погледа на Доналд Тръмп"}
{"url": "https://www.dnevnik.bg/bulgaria/2019/11/03/3986157_nai-komentiranoto_v_dnevnik_evropeiskata_komisiia/", "text": "                         1.  Европейската комисия търси своите млади посланици в България  - 1042 коментара 2.  Ицо Хазарта към \"Демократична България\": В \"Ъпсурт\" вече нямате човек  418 коментара 3.  Мая Манолова подкрепи протеста срещу избора на Гешев за главен прокурор - 372 коментара 4.  Борисов: Манолова спазарява роми да кажат, че ГЕРБ им е платила да гласуват  - 367 коментара 5.  Последният коз на Манолова  - 363 коментара 6.  Какви са резултатите от първи тур на местните избори - в телефона ви  - 349 коментара 7.  Цитат на деня: Предпочитам законни имигранти от Африка пред нелегалните българи  - 346 коментара 8.  \"Алфа Рисърч\": Балотажи в София, Пловдив и Русе, Варна - на крачка от победа на първи тур  - 345 коментара 9.  Манолова и Игнатов да се откажат от балотажа в полза на Борис Бонев  - 276 коментара 10.  Десните страсти преди втория тур се нажежиха до червено  - 264 коментара", "date": "2019.11.03", "title": "Най-коментираното в \"Дневник\": Европейската комисия търси посланици в България"}
{"url": "https://www.dnevnik.bg/sviat/2019/11/03/3986265_sled_strelba_airbnb_zatiaga_kontrola_vurhu_partitata_v/", "text": "Платформата за настаняване Airbnb ще полага повече усилия за ограничаване на неразрешени партита в имотите, които отдава под наем. Причина за решението е стрелба по време на парти за Хелоуин в четвъртък вечерта в Оринда, Калифорния, в която 5 души бяха убити, а няколко бяха ранени, пише БТА. Къщата е била наета чрез Airbnb, а на партито, което е било обявено в социалните мрежи, са присъствали над 100 души. \"Случилото се в четвъртък вечерта в Оринда е ужасно. От днес ние ще забраним къщите, представени като места за партита, и ще удвоим усилията, за да се борим срещу неразрешените партита\", каза директорът на платформата Брайън Чески, който е и неин основател.  Основна мярка за ограничаването на неразрешените партита ще бъде \"ръчен контрол\" на резервациите, които автоматизираната система за откриване на рискове определя като подозрителни. За тази цел ще бъде сформиран екип, който ще реагира бързо в подобни ситуации и ще налага санкции на потребителите, които не спазват новите правила относно партитата. Собственикът на къщата, в която се е разразила стрелбата на Хелоуин, твърди, че жената, на която оставил ключовете, му казала, че ще покани 12 членове на семейството си. По-късно обаче съседи му се обадили, за да сигнализират, че в къщата е много шумно. На охранителните камери той видял, че в нея има много повече от 12 души, и се свързал с полицията. Полицаите вече се били запътили към къщата, когато стрелбата започнала. В момента продължава издирването на заподозрения за стрелбата, а полицията провежда разпити на очевидци и анализира вече събраните доказателства. ", "date": "2019.11.03", "title": "След стрелба Airbnb затяга контрола върху партитата в имотите, които отдава"}
{"url": "https://www.dnevnik.bg/politika/2019/11/03/3986269_v_kv_fakulteta_izbiratel_pita_v_sekciiata_zashto_mi/", "text": "В столичния квартал \"Факултета\" се гласува само в сградата на 75-о основно училище \"Тодор Каблешков\". Там са 10-те секции, в които имат право да гласуват 8100 жители на ромския квартал. В него живеят около 35 хиляди души, казва един от застъпниците в изборния ден, но \"в тази бройка има много приходящи, които не са регистрирани\". И в тези 8100 души с право на глас \"има много възрастни инвалиди, които няма как да дойдат до тук и да гласуват\", обяснява застъпникът. 10 часа е и в двора на училището има доста хора, повечето с табелки \"представител на местна коалиция\". \"Местната коалиция е ГЕРБ и СДС\", обяснява един от тях. От улицата прииждат на групи цели фамилии – родители с деца, а подире им бабите и дядовците. Всички запитани не знаеха имената и на двамата кандидати за районен кмет на \"Красна поляна\", за които ще гласуват. Досегашният Иван Чакъров е с 39.41% на първия тур, а независимият Георги Миланов събра 18.32%. Запитани какво искат от новия кмет, жени и млади майки с деца най-често отговарят притеснително \"Да има работа\" и \"Да си изпълни обещанията\". Млад мъж в анцуг казва: \"Искаме детски градини, защото без гласовете на ромите, на циганите - дето вика Бойко (Борисов), не вървят нещата\". По-възрастен пожелава \"Да има социални за деца без бащи\" и сочи висока тийнейджърка зад него с големи черни мигли. За купени гласове и за гласуване под строй, каквито твърдения имаше за първия тур на изборите от щаба на Мая Манолова, във \"Факултета\" всички отричат. \"Няма контролиран вот! Вече и едно кюфте не дават и сами си идваме\", уверява млад мъж с табелка \"представител на местна коалиция\". \"Хората са бесни за обвиненията\", добавя друг, също с табелка. Дворът на училището е пълен с такива като тях, които говорят помежду си, но и хвърлят по едно око кой е дошъл да гласува.      \"Много са ядосани на това (на обвиненията за купен вот). Създава се етническо напрежение. Тука има няколко протестантски църкви и всяко второ дете ходи там. Учат ги да не правят лоши неща\", разяснява спокойно друг мъж. Вътре в училището коридорите са пълни с желаещи да гласуват. Изборните секции са 10, но опашките не намаляват. Само в 74-та секция до 11 ч. са гласували 112 души от 512 с право на глас. З4 от тях са пуснали бюлетината до 8.00 ч., съобщи Запрян Бръчков, председател на изборната секция. В нашата секция имаме странен случай – един гласоподавател се оплака, че сме му дали маркирана бюлетина\", заяви за \"Дневник\" заместник председателят на 74-та секция Елеонора Ганева. Тя обясни, че човекът получил празна бюлетина от член на секционната комисия, влязъл в тъмната стаичка и след малко излязъл с обвинението \"Защо ми давате маркирана бюлетина!\". \"Действително на едното от двете квадратчета, които са за маркиране на избора, има поставен \"х\", който не е от молив, не е и от химикалка. Опитах се с пръст да го махна – не може\", разказа за \"Дневник\" Ганева.      Тя предположи, че това е \"Костинброд 2\", за който предупреждавал Бойко Борисов, но добави, че в кочана, от който е откъсната тази бюлетина, както и в другите нямало повече подобни \"маркировки\". Председателят на секцията Брънчев потвърди, че нямат други такива случаи, но Ганева посочи, че подобни \"изборни хватки\" били засечени и в секции в 135-о училище в Западен парк. Наистина в 48-ма секция в 135-о училище \"Ян Коменски\" в \"Западен парк\", което е на поне 2 км от кв. \"Факултета\", днес до обяд имало три случая с \"предварително маркирани бюлетини\". Заместник председателят на секцията Борис Георгиев обясни за \"Дневник\", че анулирали бюлетините и хората гласували отново. \"Ние им даваме чиста бюлетина, хората влизат в тъмната стаичка и я поставят на чина, за да я маркират. Причината за тази \"предварителна маркировка\" се оказа листът с указания как да се задраска квадратчето – с \"х\" или с \"v\". Ние сме го залепили в средата на чина и хората като поставят бюлетината отгоре му, хиксът се отбелязва по някакъв начин на гърба на бюлетината. Преместихме този указателен лист в края на чина и повече няма такива проблеми\", обясни Георгиев.      В 74-та секция във кв.\"Факултета\" същият указателен лист е залепен в средата на чина в тъмната стаичка.", "date": "2019.11.03", "title": "В кв. \"Факултета\" избирател пита в секцията: \"Защо ми давате маркирана бюлетина?\""}
{"url": "https://www.dnevnik.bg/sport/2019/11/03/3986279_ashli_barti_stana_shampionka_vuv_finalite_na_wta/", "text": "Световната №1 Ашли Барти спечели заключителния турнир за 2019 г. финалите на Дамската тенис асоциация (WTA). Австралийката победи във финала в Шънджън представителката на украйна Елина Свитолина с 6:4, 6:3. Турнирът в Китай предложи и рекорден награден фонд - 4.42 милиона долара. Барти имаше пет загуби дотук срещу Свитолина и никога не беше побеждавала украинката, но изигра много силен мач. Тя проби общо четири пъти съперничката си, за да се поздрави с победата. Титлата е четвърта за австралийката през 2019 г., след като тя триумфира в Маями, Бирмингам и на \"Ролан Гарос\". Общо в кариерата си Барти вече има седем трофея, като игра и още два финала през годината. Барти остава №1 в ранглистата, като при следващото обновяване ще има 7851 точки. Втора е Каролина Плишкова с 5940 точки, следвана от Наоми Осака (5496). Финалистката Свитолина ще се изкачи до №6, като прави скок с две позиции.", "date": "2019.11.03", "title": "Ашли Барти стана шампионка във финалите на WTA"}
{"url": "https://www.dnevnik.bg/sport/2019/11/03/3986283_guardiola_poniakoga_livurpul_pecheli_sus_simulacii/", "text": "\"Това, което се случи в мача на \"Ливърпул\" с \"Астън Вила\" се случва много много пъти. Понякога е заради симулации, а понякога заради таланта им да вкарват такива невероятни голове в последната минута\". Така мениджърът на \"Манчестър сити\" Пеп Гуардиола коментира победата на прекия съперник  \"Ливърпул\" над \"Астън вила\" с 2:1 . В събота мърсисайдци изоставаха с 0:1 до 87-ата минута, но успяха да обърнат. Гуардиола вдигна напрежениет между съперниците само седмица преди дербито между тях на \"Анфийлд\". \"Когато нашият мач (със \"Саутхемтпън\") свърши резултатът беше 1:1, след което стана 1:2. Това е ставало неведнъж, нито два пъти, а много пъти. Това е специален талант. \"Ливърпул\" имат много победи в последната минута, те притежават специален характер. Първия сезон, когато взехме титлата, и ние спечелихме пет мача с голове в края\", каза Гуардиола. В последните две години има постоянни обвинения в симулации към част от звездите на мърсисайдци. През миналия сезон Мохамед Салах беше сравнен с британеца Том Дейли, който се състезава в скоковете във вода. В съботния мач с \"Астън Вила\" Садио Мане получи жълт картон за симулация.", "date": "2019.11.03", "title": "Гуардиола: Понякога \"Ливърпул\" печели със симулации, понякога със специални голове"}
{"url": "https://www.dnevnik.bg/sport/2019/11/03/3986186_botas_shte_startira_ot_polpozishun_v_gran_pri_na_sasht/", "text": "Валтери Ботас с \"Мерцедес\" ще стартира от първа позиция в неделното състезание за Гран при на САЩ, 19-и кръг за сезона във Формула 1. Финландският пилот спечели квалификацията на пистата в Остин, като беше най-бърз. Ботас ще поведе колоната за пети път през сезона и за първи от лятото, когато спечели квалификацията на \"Силвърстоун\". Финландецът слага край на серията на \"Ферари\", след като пилот на Скудерията тръгваше от полпозишън в последните шест старта. Квалификацията в Тексас беше оспорвана и се проведе при променливи условия, което направи така, че да няма изявен фаворит. До Ботас на първа редица ще потегли Себастиан Фетел с \"Ферари\", а трети се нареди Макс Верстапен с \"Ред бул\". Първите трима се събраха в разлика от едва 0.067 сек. Шарл Льоклер се класира четвърти, като пилотът от Монако не успя да спечели седма квалификация през сезона. Люис Хамилтън, който може да спечели шестата си световна титла още в предстоящото състезание, ще стартира едва пети. Британецът започва уикенда със 74 точки повече от Валтери Ботас и трябва да завърши най-малко осми, за да бъде шампион. Хамилтън има пет победи на пистата в Остин (2012, 2014-17) и общо шест в САЩ, като триумфира и в Индианаполис през 2007 г. Надпреварата за Гран при на САЩ е в неделя от 21.10 ч.", "date": "2019.11.03", "title": "Ботас ще стартира от полпозишън в Гран при на САЩ"}
{"url": "https://www.dnevnik.bg/analizi/2019/11/03/3986180_iskam_da_stana_prokoror_advukat_ili_lekur/", "text": "                         Във въпросника на PISA 2015 има един въпрос с отворен отговор за това каква работа очаква да работи ученикът към 30-годишна възраст. Заслужава си човек да разгледа отговорите, дадени от 6363 български ученици в 9-и клас. Ако изключим наистина тесния обхват на професиите, видимо познати на учениците (отразяващ на практика липсващата система за кариерно ориентиране), доста голяма част от децата не могат да изпишат правилно наименованията на професиите. Масово се срещат записи като: автомонтюр, автомонтyor, автомотьор. адвукатка, акошер - гениколог, актйор, био енджинер, биоархалог, боксйор, воинен, вътришен дизаин, гинеколог-пластичен херург, децка учителка, децки психиатър, заболекър (масово), маникьорист, екскурзовот, енжинер, журналиство, инжинер, кетаринг, кетеринг, компютарен програмист, компютерен специалист, комуникаций, космунафт, лекър, малак и среден бизнес, мениджер, монтиор, незнам ощте, оправител, педиятър, полйцаи, прокоратура, прокорорка, режисюра, рехабелитатор, састезател, софтуерен инжинер, специялизиран треньор, танцйорка, транкторист, трениор, фармацефт, фризиорка (в най-разнообразни вариации), шофиор и т.н. Прави впечатление, че голяма част от тези професии изискват висше образование и не бих се учудила, ако наистина някои станат \"прокорори\", \"адвукати\" или \"лекъри\". А, има и един отговор \"Учител, обаче мама не дава че нямало пари в тази професия\", който май е доста красноречив и обобщава всичко.", "date": "2019.11.03", "title": "\"Искам да стана \"прокорор\", \"адвукат\" или \"лекър\""}
{"url": "https://www.dnevnik.bg/politika/2019/11/03/3985030_deniat_na_balotaja_kak_se_glasuva_za_kmet/", "text": "Днес е вторият тур на местните избори у нас. За кмет ще се гласува в 105 общини, 441 кметства и 31 районни администрации в София, Пловдив и Варна. Осемнадесет от общините, в които ще има втори тур на изборите, са областни центрове, сред които и най-големите - София, Пловдив, Варна и Русе. Гласуването започва в 7.00 часа и приключва в 20.00 часа. Изборният ден може да бъде удължен по преценка на Централната избирателна комисия, ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа. В повечето райони в София, Пловдив и Варна ще има два избора - за кмет на община и за районен кмет. В част от кметствата също ще се гласува с две бюлетини - за кмет на община и на кметство. В три села ще има трилотаж, т.е. изборът е между трима кандидати. Три възможности в бюлетините  Гласуването е само и единствено с хартиени бюлетини. В тях освен номерата и имената на двамата кандидати за кмет с най-висок резултат на първия тур има и опция \"Не подкрепям никого\", която обаче не влияе при отчитането на резултата (още четете  тук ). Бюлетините, с които се гласува за кмет на община, кмет на кметство и районен кмет, са еднотипни. От лявата страна са имената на партиите и коалициите, издигнали двамата кандидати, а от дясната - имената на кандидатите. По средата са квадратчетата с номерата на партиите, коалициите и независимите кандидати. Най-отдолу има опция \"Не подкрепям никого\". Гласоподавателят се явява в секционната избирателна комисия и се легитимира пред член на комисията с личната си карта. След вписване на данните от личната карта на избирателя в списъка той получава бюлетина/и (бел. авт. - на някои места има по два избора). Те се откъсват от съответните кочани, а на гърбовете им се поставя печат. Само със знак Х или V  След като вземе бюлетините, избирателят влиза в тъмната стаичка за гласуване. Той отбелязва вота за кмет, като поставя знак Х или V в квадратчето с номера на избрания от него кандидат или опцията \"Не подкрепям никого\". Гласът е действителен само ако е с химикал, пишещ със син цвят. Бюлетините се сгъват така, че да не се вижда отбелязването. Препоръчително е отгоре да остане мястото за печати, където да се постави втори на излизане. След това избирателят излиза от тъмната стаичка за гласуване, подава сгънатите бюлетини с вота си на член на комисията и следи за точното сверяване дали номерата върху тях съответстват на номерата върху кочаните, от които са откъснати. Ако това е така, номерата се откъсват и се поставят в кутия, а върху бюлетините се поставя втори печат. След това избирателят ги пуска в прозрачната урна. Накрая полага подпис в избирателния списък. Ако избирателят сгреши дадена бюлетина, може да я върне на комисията, която поставя надпис \"Сгрешена\", и да получи нова, в която да отбележи вота си. На изборите е забранено  Предварително раздаване на изборни книжа и материали. Изнасянето на избирателните кутии, избирателните списъци и бюлетините извън изборното помещение. Гласуването извън изборното помещение с изключение на случаите за гласуване с подвижна избирателна кутия. Присъствието в кабината за гласуване на други лица освен избирателя с изключение на случаите, в които е разрешено гласуване с придружител. Присъствието на други лица извън гласуващите в момента избиратели на разстояние по-малко от 3 метра от кабината за гласуване, когато в нея има избирател. Заснемането на начина на гласуване, като се използват мобилни телефони, фотоапарати или друга възпроизвеждаща техника. Глобата за това е 1000 лева. Разгъването на бюлетината след попълването и преди пускането й в избирателната кутия по начин, който позволява да се види начинът на гласуване. Влизането в изборното помещение с оръжие и/или предмети, опасни за живота и здравето на гражданите. Да се извършват действия пред и в изборното помещение, които накърняват добрите нрави и обществения ред.", "date": "2019.11.03", "title": "Денят на балотажа: как се гласува за кмет"}
{"url": "https://www.dnevnik.bg/analizi/2019/11/03/3986183_venecianskata_komisiia_istanbulskata_konvenciia_ne/", "text": "                         Органът на Съвета на Европа предостави становище по молба на арменския министър на правосъдието, в което се казва: Истанбулската конвенция не изисква узаконяването на еднополови бракове и не замества концепцията за \"пол\", закрепена в арменската конституция. Същевременно тя надгражда над вече съществуващите инструменти за защита от домашно насилие и насилие срещу жени, предоставя допълнителни гаранции в добавка към съществуващата национална уредба и ще бъде в голяма полза за жертвите на домашно и джендър базирано насилие. До тези изводи стига Европейската комисия за демокрация чрез право (Венецианската комисия) в представения си по-рано този месец анализ на конституционните последици от евентуалната ратификация на Конвенцията на Съвета на Европа за превенция и борба с насилието над жени и домашното насилие, по-известна като Истанбулската конвенция. и поставя въпросите, които бяха предмет на дебат и в България през първата половина на 2018 г., когато правителството направи опит да ратифицира конвенцията. Сред тях е и централният аргумент, послужил на Конституционния съд на Република България да се произнесе за несъвместимост на конвенцията с българската конституция — че понятието джендър, употребено в текста на конвенцията, e \"противно на [конституционното] разбиране за пола като биологична категория\" и тъй като чрез него \"всъщност се релативизират границите на двата пола — мъж и жена като биологично детерминирани\" това води до опасност \"обществото [да] загуби способността да прави разлика между жена и мъж\", което ще наруши принципа на правната сигурност. Съгласно анализа на Венецианската комисия тази интерпретация, повдигана като довод в арменското общество и използвана от българския конституционен съд, е необоснована (параграфи 55 – 63). Комисията намира, че е възможно тя да се дължи на неразбиране, че понятията пол и джендър означават различни концепции; едното не замества другото. Понятието за пол съгласно становището означава биологичните реалности, докато понятието джендър означава обществените очаквания, свързани с тези реалности. Второто не подменя първото, сочи комисията, като подчертава също така, че Истанбулската конвенция не съдържа изискване второто понятие да бъде въвеждано във вътрешния правен ред, а е инструмент за по-добро интерпретиране, разбиране и прилагане на нормите на конвенцията. Употребата на понятието джендър е насочено към тези джендър стереотипи и предразсъдъци (стереотипи и предразсъдъци за ролите на половете в обществото), които Комисията дава за пример за такъв стереотип идеята, че жените са по-долупоставени от мъжете, поради което трябва да бъдат дисциплинирани чрез бой. Съгласно становището Истанбулската конвенция ни най-малко не изхожда от разбирането, че всяко насилие спрямо жените е джендър основано, а, че обществените очаквания за това какво са и какво не са мъжете и жените, както и какво трябва да се въздържат да правят са сред причините за насилие над жените и домашното насилие. Комисията подчертава също, че традиционно на насилието спрямо жени, особено в домашни условия, е гледано като на нещо обществено приемливо. Комисията сочи също, че определението на понятието джендър в чл. 3(c) от конвенцията само признава, че насилието над жени не изхожда само от биологичните различия между жените и мъжете, но и от \"социално конструирани роли, поведения и атрибути, които дадено общество смята за подходящи за жените и мъжете\". И подчертава, че задължения да се изкоренят тези стереотипи, които водят до насилие над жените и домашно насилие, се съдържат и в чл. 5 и в по-малка степен в чл. 2 (е) от Конвенция за премахване на всички форми на дискриминация по отношение на жените, която вече е ратифицирана от Армения през 1993 г., а така също и от България през 1981 г. Комисията отбелязва също, че понятието джендър (или полова) идентичност в антидискриминационната клауза на конвенцията и другите лица, които са избрали други начини да изразяват пола си, а само изключва възможността на тези лица да бъде отказвана защита от насилие (параграфи 64 и 65). Венецианската комисия е консултативен орган по конституционно право, създаден към Съвета на Европа — междуправителствена организация различна от Европейския съюз и обхващаща почти всички европейски държави. Становището на комисията по съответствието на Истанбулската конвенция с арменската конституция е изготвено от членовете на комисията от Албания, Чешката република, България, Швейцария и Нидерландия.", "date": "2019.11.03", "title": "Венецианската комисия: Истанбулската конвенция не узаконява еднополовите бракове"}
{"url": "https://www.dnevnik.bg/kultura/2019/10/27/3977268_otkus_ot_normalni_hora_na_sali_run/", "text": "                         Отличеният с Costa роман \"Нормални хора\" от Сали Руни - какво е да си млад и влюбен в съвременния свят Колко сложна може да бъде любовта между двама души, млади и интелигентни, в съвременния свят? Ще се огънат ли под обществения натиск за \"нормалност\", рискувайки щастието си? Своя елегантен отговор на тези въпроси предлага Сали Руни, най-младата носителка на престижната литературна награда Costa за най-добър роман с \"Нормални хора\". От днес и читателите в България имат възможността да намерят в книжарниците заглавието, което The Guardian определя като \"бъдеща класика\", с логото на издателство \"Еднорог\". Мариан и Конъл учат в гимназия в малко градче в западна Ирландия. Тя живее в богат дом, а той е представител на средната класа. И двамата изпитват симпатия един към друг, но упорито я крият - от света, а сякаш и от себе си. Причините не се назовават директно, те се подразбират. Социалните норми и класовите различия поставят толкова категорични рамки за \"нормално поведение\", че на повечето от нас не ни хрумва да ги прекрачваме. Направим ли го, следва наказание... Историята проследява лутането на Мариан и Конъл по пътя на съзряването им. Те ту са заедно, ту се разделят, в най-трудните моменти от живота си търсят подкрепа в другия, а след това отново се отдръпват. В този непрестанен водовъртеж от събирания и раздели опознаваме двамата - с травмите от миналото им и непосилната тежест на съвремието. Прекрасно изградените диалози, на които Сали Руни е истински майстор, ни въвеждат леко в някои от основните теми в книгата - самотата, депресията, домашното насилие, стремежът към справедливост, любовта, която никога не бива да приемаме за даденост. \"Нормални хора\" е дълбоко психологически роман, който ярко обрисува проблемите на съвременните млади хора. Той е подходящ както за младите хора, на които сблъсъкът с живота на възрастни тепърва предстои, така и за всеки читател, който обича сериозната проза, лишена от претрупаност и претенциозност. Ето и малка част от коментарите за романа на Сали Руни от световните медии: \"Прозрения за това какво е да си млад и влюбен в наши дни.\" Esquire \"Бъдеща класика.\" Guardian \"Слънчева и проницателна, непресторена, но пълна с мъдрост и сила на чувствата... Книгата засяга класови проблеми, политика и динамиката на битки за надмощие, изпълнена е с блестящия, остроумен диалог, познат на почитателите на Руни.\" Vogue Сали Руни е родена през 1991 г. в Ирландия. Завършва американска литература в колежа \"Тринити\" в Дъблин. Нейни произведения са публикувани в New Yorker, New York Times, Granta, и London Review of Books. През 2017 година печели наградата на \"Сънди Таймс\" за млад писател на годината, а през 2018 г. с втория си роман, \"Нормални хора\", става най-младата писателка, печелила престижната литературна награда Costa. Превод Боряна Джанабетска Конъл хвърля поглед над дясното си рамо. В кухнята е запалена лампа и през вратата към градината се процежда жълтеникава светлина. Той седи така, че погледът му пада косо към кухнята и не може да види какво става вътре. Елейн и Пеги хвалят ягодите. Когато замълчават, Конъл чува как откъм кухнята се извисява глас, достигайки почти до писък. Всички застиват. Той става от масата, за да тръгне към къщата, и чувства как кръвното му налягане пада рязко. Междувременно е изпил бутилка вино или повече. Когато стига до вратата, водеща от кухнята към градината, той вижда, че Джейми и Мариан стоят край работния плот и се карат за нещо. Не забелязват веднага Конъл от другата страна на стъклото. Той спира за миг с ръка върху дръжката на вратата. Мариан се е зачервила цялата – може да е от продължително стоене на слънце, а може и да е от гняв. Джейми налива с несигурна ръка червено вино в чашата си за шампанско. Конъл натиска дръжката и влиза. Пита: – Всичко наред ли е? Двамата го поглеждат и замлъкват. Той забелязва, че Мариан трепери, сякаш ѝ е студено. Джейми вдига саркастично чаша към Конъл, разплисквайки вино над ръба ѝ и по пода. – Остави това – казва тихо Мариан. – Извинявай, кое? – пита Джейми. – Остави тази чаша, моля те – казва Мариан. Джейми се усмихва и кимва сякаш на себе си. – Искаш да я оставя? – казва той. – Добре. Добре, оставям я. Той пуска чашата на пода и тя се разбива. Мариан изпищява – от гърлото ѝ се изтръгва истински писък, и тя се хвърля към Джейми, вдигнала дясната си ръка, сякаш за да го удари. Конъл застава между тях, под обувките му изхрущява стъкло, той сграбчва Мариан за ръцете над лактите. Зад него Джейми се смее. Мариан се опитва да избута Конъл настрана, цялото ѝ тяло се тресе, лицето ѝ е бледо и на петна, като че ли е плакала. – Ела тук – казва той. – Мариан. Тя го поглежда. Той си спомня каква беше в училище, така озлобена и непреклонна спрямо всички. Тогава той знаеше разни неща за нея. Двамата се споглеждат, тялото ѝ омеква и тя се отпуска като простреляна. – Ти си шибана психарка, ето какво си – казва Джейми. – Имаш нужда от помощ. Конъл завърта тялото на Мариан и я насочва към задната врата. Тя не се съпротивлява. – Къде отивате? – казва Джейми. Конъл не отговаря. Той отваря вратата и Мариан излиза мълчаливо. Той затваря вратата зад тях. Сега вече в градината е тъмно, единствено през прозореца пада светлина на петна. Черешите проблясват слабо по дърветата. Чуват отвъд стената гласа на Пеги. Двамата с Мариан слизат по стълбите и мълчат. Зад тях светлината в кухнята угасва. Чуват как от другата страна на стената Джейми се връща при останалите. Мариан бърше носа си с опакото на ръката си. Черешите висят около тях и проблясват като безброй призрачни планети. Въздухът е изпълнен с лек аромат, зеленикав е като хлорофил. Конъл е забелязал, че в Европа продават дъвка с хлорофил. Небето над тях прилича на синьо кадифе. Звездите блещукат, но не хвърлят светлина. Двамата тръгват покрай редица дървета, отдалечават се от къщата, после спират. Мариан се обляга на стройния, сребрист ствол на едно дърво, а Конъл я обгръща с ръка. Казва си, че е много слаба. Толкова слаба ли беше преди? Тя притиска лице в последната му чиста тениска. Все още е облечена с бялата рокля отпреди, но сега е сложила и шал със златиста бродерия. Той я притиска здраво към себе си, тялото му се нагажда към нейното като някой от онези предполагаемо полезни матраци. Тя омеква в ръцете му. Вече изглежда по-спокойна. Дишането им става по-бавно и влиза в един ритъм. Светлината в кухнята се запалва и остава така известно време, после угасва отново, гласове се извисяват и затихват. Конъл е напълно сигурен в онова, което прави, но това е сляпа увереност, сякаш сляпо изпълнява запаметена задача. Установява, че пръстите му са в косата на Мариан и че гали спокойно врата ѝ. Не знае откога прави това. Тя потрива очи с китката си. Конъл я пуска от прегръдката си. Тя намира пипнешком в джоба си пакет цигари и смачкана кутия кибрит. Предлага му цигара и той я приема. Тя драсва кибритена клечка и припламналата светлина озарява лицето ѝ в мрака. Кожата ѝ изглежда суха и възпалена, очите ѝ са подпухнали. Тя всмуква дим и цигарената хартия изсъсква в пламъка. Той пали своята цигара, после пуска кибритената клечка в тревата и я стъпква с крак. Пушат мълчаливо. Той прави няколко крачки встрани от дървото, за да огледа дъното на градината, но е прекалено тъмно, за да види кой знае какво. Връща се при Мариан под клоните и разсеяно откъсва едно широко, сякаш навосъчено листо. Тя оставя цигарата да увисне на долната ѝ устна и повдига косите си с ръце, усуквайки ги на кок, който стяга с ластик, смъкнат от китката ѝ. После двамата допушват цигарите си и ги загасят в тревата. – Може ли да остана тази нощ в твоята стая? – пита тя. – Ще спя на пода. – Леглото е голямо – отговаря той, – не се безпокой за това. Когато влизат обратно в къщата, тя тъне в мрак. В стаята на Конъл се събличат и остават по бельо. Мариан носи бял памучен сутиен, в който гърдите ѝ изглеждат малки и триъгълни. Лягат си един до друг под завивката. Той съзнава, че ще може да се люби с нея, ако поиска. Тя няма да каже на никого. Намира тази мисъл за странно успокояваща, и си позволява да фантазира как би станало това. \"Хей\", ще каже той тихо, \"легни по гръб, искаш ли?\" И тя послушно би легнала по гръб. Така или иначе толкова много неща се случват тайно между хората. Що за човек би бил той, ако това се случеше сега? Някакъв съвсем различен човек? Или съвсем същият, какъвто си е, без никаква разлика? След време я чува да казва нещо, което не разбира. – Не чух това – казва той. – Не знам какво не е наред с мен – казва Мариан. – Не знам защо не мога да бъда като нормалните хора.", "date": "2019.11.03", "title": "Откъс от \"Нормални хора\" на Сали Рун"}
{"url": "https://www.dnevnik.bg/sport/2019/11/03/3986199_nulevo_ravenstvo_na_real_subra_chetiri_tima_v_edna/", "text": "\"Реал\" (Мадрид) пропусна отличен шанс да излезе еднолично на върха в Ла Лига, след като завърши 0:0 с \"Бетис\" в мач от 12-ия кръг на шампионата. Мадридчани не се възползваха от грешната стъпка на \"Барселона\" и поделят първото място с каталунците с по 22 точки. Това беше първо нулево равенство на \"Сантяго Бернабеу\", откакто Зинедин Зидан е треньор на мадридския тим. \"Бетис\" също записа историческо постижение в двубоя, като андалусийците стават първият тим от Ла Лига, запазил мрежата си суха в три поредни гостувания на стадиона на \"Реал\". \"Барселона\" от своя страна допусна поражение от \"Леванте\" с 1:3 като гост. Каталунците откриха в 38-ата минута след точно изпълнена дузпа от Лионел Меси, но с два гола за две минути между 61-ата и 63-ата домакините обърнаха. Точни бяха Кампаня и Борха Майорал. Неманя Радоя в 68-ата минута вкара и трети гол и \"Леванте\" си гарантира успеха. Съботният ден беше белязан от грешни стъпки и на други два тима - \"Севиля\" и \"Атлетико\" (Мадрид), които играха помежду си. Двубоят на \"Рамон Санчес Писхуан\" завърши 1:1, с което интригата в първенството се завърза още повече. \"Дюшекчиите\" и \"Севиля\" имат по 21 точки, а от цялата ситуация може да се възползва \"Гранада\", който играе в неделя срещу \"Реал сосиедад\" у дома. Тимът има 20 точки и при победа ще излезе начело.", "date": "2019.11.03", "title": "Нулево равенство на \"Реал\" събра четири тима в една точка в Ла Лига"}
{"url": "https://www.dnevnik.bg/sport/2019/11/03/3986219_klop_nevuzmojno_e_livurpul_da_zavurshi_sezona_bez/", "text": "\"Ливърпул\" няма да повтори постижението на \"Арсенал\" от сезон 2003-04 и да спечели титлата във Висшата лига без нито една загуба, убеден е мениджърът на мърсисайдци Юрген Клоп. Въпреки инфарктната  победа над \"Астън Вила\" с 2:1  като гост в мач от 11-ия кръг и отличната серия дотук на тима му германецът смята подобно постижение за невъзможно. \"Не мисля, че е възможно титлата да се спечели без загуба, но и, честно казано, ние не мислим за това. Мислите ни са насочени как да спечелим следващия мач, а след това се насочваме и към тези, които предстоят тепърва\", каза Клоп пред Sky Sports. Според германския мениджър \"Ливърпул\" не е играл добре в големи периоди от мача с \"Вила\", като поздрави и съперника за отличното представяне. Червените продължават да имат аванс от 6 точки пред шампиона \"Манчестър сити\". След седмица двата тима се изправят един срещу друг на \"Анфийлд\". Дотук \"Ливърпул\" е спечелил 10 точки от губеща позиция през сезона и е №1 по този показател. Мърсисайдци спечелиха 10 от 11-те си срещи в шампионата, като единствено \"Манчестър юнайтед\" ги спря с равенство на \"Олд трафорд\". \"Все още трябва да се подобряваме, да се учим и да понасяме удари, от които да извлечем позитиви. Нека не звуча прекалено критичен, не казвам, че не заслужавахме да спечелим, но определено има неща, които не ми харесаха\", добави Клоп. \"Ние направихме мача по-труден за нас, отколкото е нужно, но отново показахме, че имаме дух. Всяка седмица Висшата лига ни показва, че трябва да се бориш за абсолютно всичко и нищо не идва даром\".", "date": "2019.11.03", "title": "Клоп: Невъзможно е \"Ливърпул\" да завърши сезона без загуба"}
{"url": "https://www.dnevnik.bg/evropa/2019/11/03/3984691_zashto_e_nevuzmojno_da_se_previdi_rezultatut_ot/", "text": "Борис Джонсън, който си постави за цел да осъществи Брекзит на всяка цена,  осигури на Великобритания  първите й  декемврийски избори  от 1923 г. досега. На пръв поглед изглежда, че резултатът от гласуването ще намали несигурността, в която тъне страната от провеждането на референдума за излизане от ЕС през 2016 г., пише Крис Ханрити, преподавател в Royal Holloway, University of London в статия за \"Политико\". Консервативната партия на Джонсън, получаваща подкрепа между 36 и 41 процента, има удобна преднина от 15-17 процентни пункта пред Лейбъристката партия, според  две проучвания от тази седмица . С такива проценти торите може да очакват удобно мнозинство – достатъчно, за да бъде приета  сделката за Брекзит , която правителството договори с ЕС през октомври. Проблемът им е, че тази подкрепа в социологическите проучвания днес не е задължително да се превърне в гласове през декември. Дали партията ще успее да запази преднината си в следващите пет седмици и как тази преднина ще се отрази върху местата в парламента далеч не е сигурно. Има няколко причини, поради които никой не трябва да твърди, че е способен уверено да предвиди резултата от предстоящите избори. На първо място, много по-вероятно от който и да е предишен момент в британската следвоенна история е гласоподавателите да сменят предпочитанията си. Екипът, изготвил Британското изборно изследване, установи, че на последните две гласувания (през 2015 г. и 2017 г.) между една трета и две пети от избирателите са сменили партиите, за които са гласували, между изборите. Често е трудно да се предвиди кои ще са тези избиратели. През 2010 г. Лейбъристката партия например смяташе Шотландия за една от своите крепости. През 2015 г. много голям дял от избирателите й се обърнаха към Шотландската национална партия. Няма гаранция, че и на следващите избори хората няма отново ще променят позицията си. Сегашните проучвания показват, че има висок процент променящи предпочитанията си хора. Докато на изборите през 2017 г. Консервативната и Лейбъристката партия спечелиха 84% от гласовете (комбиниран дял, който не са достигали от \"добрите стари времена\" на двупартийна политика), последните проучвания показват, че тези две партии сега ще спечелят малко над 60% от гласовете. Останалите 40% отиват за либералдемократите и Партията на Брекзит. Тъй като избирателите имат по-голямо желание да сменят партиите, е по-вероятно и да са по-податливи на политически кампании. Преди изборите през 2017 г. консерваторите имаха катастрофална кампания – за шест седмици преднина от 20 процентни пункта се стопи до едва два. В лицето на премиера Борис Джонсън сега те има по-добър водач на кампанията от бившия лидер на торите Тереза Мей. Но предвид че неговият  законопроект за оттеглянето от ЕС  ще е под по-засилено наблюдение, опозицията може да намери куп начини да атакува плановете му. И ако е трудно да се каже колко гласове ще поучи всяка партия в деня на изборите, още по-трудно е да се определи откъде ще дойдат те. Във Великобритания кандидатът с най-много гласове в даден район, печели място. Една партия може и да получи голям дял от гласовете, но да не спечели никакви места, защото вотът се разпределя равномерно в цялата страна. Това изглежда ще е съдбата на Партията на Брекзит, която в проучванията получава между 11 и 13 процента, но е малко вероятно да спечели място. Прогнозирането на разпределението на гласовете ще е критично важно, за да се предвиди дела на местата на всяка партия. Но и тук има сериозни трудности. През по-голямата част от следвоенния период политическите анализатори приемат, че избирателните райони се държат предимно без промяна. Когато дадена партия подобри дела на гласовете си с два или три процента, делът на гласовете й се вдига с два или три процента във всеки избирателен район. Тази система често работи добре. Не това обаче се случи през 2017 г. На изборите тогава консерваторите се представиха много по-добре в области, гласували за излизане от ЕС. Лейбъристите се представиха много по-добре в области, гласували за оставане. Тази тенденция може да продължи през 2019 г. или ситуацията да се върне към обичайното. Разпространението на анкети по време на кампанията и техният ефект върху поведението на избирателите ще добавят още един усложняващ фактор. Тъй като много избиратели се идентифицират повече с гласа си за оставане или напускане на ЕС, отколкото с политическа партия, и тъй като нито една партия не обхваща целия вот за оставане или напускане, е вероятно хората да гласуват \"тактически\" и да търсят партията, която има най-голям шанс да спечели в техния район. Политиците ще опитат да се възползват от това. Партията на Брекзит ще опита да отнеме поддръжници на напускането от консерваторите. Либералдемократите ще искат да убедят желаещите оставане в ЕС, че политиката на лейбъристите за Брекзит просто имитира тази на консерваторите. Примамените от тези по-малки партии британци ще искат да знаят дали те имат реален шанс да спечелят тяхното място, или трябва да гласуват тактически за втората най-добра опция.", "date": "2019.11.03", "title": "Защо е невъзможно да се предвиди резултатът от изборите във Великобритания"}
{"url": "https://www.dnevnik.bg/sport/2019/10/30/3984138_futbolen_fen_na_pulen_raboten_den_kak_jena_napusna/", "text": "Без дом, без работа и без професионални планове... но с посетени 60 футболни мача в 13 страни на три континента. Това накратко е историята на Джесика Малоун, която за половин година се отдава на страстта си към футбола. От април тя пътува по света, за да гледа мачове, разказва Би Би Си. Решението на Малоун идва неочаквано, когато тя напуска работата си поради лични причини след десет години в консултантска компания. \"Замислих се за първото нещо, което исках да направя и това беше да видя как играе Лионел Меси. В главата ми беше да посетя конкретни стадиони и отбори, като си казах, че ако не ги видя в действие по време на живота си, то кога бих го направила\", разказва Малоун, която е кръстила кучето си на Зинедин Зидан. С наличието на много свободно време за планиране 33-годишната американка посещава 44 стадиона. Пътешествието й включва Испания, Франция, Италия, Унгария, Холандия, Италия и стадиони като \"Камп ноу\" и \"Сан сиро\". Впоследствие гледа мачове на всички големи отбори в Англия. Приключението на Малоун завършва в Южна Америка, като тя разказва, че там са най-запалените фенове. Последният мач, на който е присъствала, е реваншът между  \"Ривър плейт\" и \"Бока хуниорс\" . \"Това е мач, на който никога не съм предполагала, че ще отида. Лудост е как се сработих с времето толкова добре. От октомври започнах отново да търся работа, така че е време да се върна. Усетих, че съм направила това, което е необходимо\", допълва Малоун.", "date": "2019.11.03", "title": "Футболен фен на пълен работен ден: как жена напусна работа, за да гледа мачове"}
{"url": "https://www.dnevnik.bg/sport/2019/11/03/3986223_s_nokaut_kanelo_alvares_specheli_titla_v_chetvurta/", "text": "Мексиканският боксьор Канело Алварес влезе в историята, като един от най-успешните състезатели, печелейки световната титла в четвърта различна категория. На галавечер в Лас Вегас 29-годишният мексиканец нокаутира Сергей Ковальов за титлата на Световната боксова организация (WBO) в лека-тежка категория. Алварес се изкачи с две дивизии, за да предизвика руснака, който е на 36 години. Обичайно Алварес се бие в средна категория. Той държи три от титлите в тази дивизия, както и пояса на WBA в суперсредна категория. В кариерата си Алварес беше шампион и в полусредна категория. Мексиканецът записа 53-а победа на професионалния ринг в 56 срещи. Той има две равенства и само едно поражение, което дойде през 2013 г. срещу Флойд Мейуедър.   Алварес проведе двубоя по отличен начин и само в началните рундове Ковальов имаше предимство. След това руснакът нямаше толкова енергия, а мексиканецът беше много по-активен. В 10-ия рунд Алварес увеличи темпото и притисна съперника си, като пласира много тежки удари. Комбинациите на Алварес отвориха гарда на Ковальов и последователно с дясно и ляво кроше руснакът беше пратен във въжетата в нокаут. \"Показах, че с много труд и постоянство можеш да постигнеш много неща. Не спирам да работя, да се развивам и да искам все повече. Поставям си големи предизвикателства, за да ставам по-добър боксьор с всеки изминал ден\", каза Алварес след срещата.", "date": "2019.11.03", "title": "С нокаут Канело Алварес спечели титла в четвърта категория в бокса"}
{"url": "https://www.dnevnik.bg/hrana_i_napitki/2019/11/03/3983463_sredizemnomorski_lavrak/", "text": "                           Флажолето сварете на бавен огън и шокирайте с лед и вода. Повторете същото и с граха. Измийте картофите и сварете на бавен огън, след което нарежете на няколко парчета. Изпечете филето лаврак и мидата на плоча, овкусени с бял пипер. В подходящ басан смесете микросалатките и всички останали продукти и ги овкусете. В подходяща чиния сипете салата и отгоре сложете филето лаврак и мидата. Поръсете с малдонска сол. 180 г филе от лаврак 1 мида Сен Жак 50 г фасул \"Флажоле\" 50 г микс микролиста 50 мл зехтин 40 г пресни картофи 35 г сос \"Айоли\" 10 г резене (фенел) 10 г грах 10 мл сок от лайм 10 г пържен лук 10 г салата \"Валериана\" 5 г пюре от малини 5 г трюфел 5 г кълнове от ряпа и броколи цвете за декорация 5 г малдонска сол 1 г бял пипер", "date": "2019.11.03", "title": "Средиземноморски лаврак"}
{"url": "https://www.dnevnik.bg/sviat/2019/11/03/3985949_kak_se_raboti_v_polska_fabrika_za_trolove/", "text": "Как се работи в полска фабрика за тролове - с фалшиви регистрации, разпалване на спорове между уж враждебни групи потребители и с малко държавни субсидии - това показва разследване, цитирано във в. \"Гардиън\". Репортерката под прикритие Катаржина Прушкевич е прекарала шест месеца на работа в пиар агенцията на име Cat@Net. Тя се описва като \"ПР агенция, съставена от специалисти, които изграждат позитивен имидж на компании, частни лица и обществени институции – предимно в социалните мрежи\". Социалните мрежи срещат все по-голям натиск да се справят с фалшивите регистрации.  \"Фейсбук\" е деактивирал  2.2 млрд. от тях само в рамките на първите три месеца от 2019 г. В първата си седмица на работа Прушкевич е трябвало да си създаде идентичност в социалните мрежи и да привлече 500 последователи, споделяйки \"социално и политическо съдържание\". След пробния период тя е получила достъп до вътрешните канали за комуникации. През тях служителите са получавали задачи и насоки от мениджърите си – за какви теми да пишат, кого да хвалят и  кого да очернят. Произвежданото съдържание е било и в левия, и в десния политически спектър, като целта е била да се привлече вниманието и уважението на други потребители, които след това да бъдат манипулирани в полза на клиентите на компанията. \"След като спечелите доверието на хората, като ги облъчвате със собствените им възгледи, вече сте в позиция да им влияете\", коментира Войчех Чешла, който също е член на групата на разследващите репортери Investigate Europe и е надзиравал работата на Прушкевич. \"Прочитането на тези съобщения показва как левите и десните акаунти получават ежедневно инструкции, как ги насочват като два фланга на една и съща армия на бойното поле.\" И държавна помощ Повечето от служителите на агенцията са с увреждания. Това позволява на компанията да получава значителни субсидии от държавния Фонд за рехабилитация на хората с увреждания. Според фондация \"Ройтерс\" тя е получила 1.5 млн. злоти (около 350 хил. евро) от ноември 2015 г. \"Много от тях са добри хора – състрадателни са, занимават се с благотворителност, през свободното си време са активисти. Но заради уврежданията възможностите им за работа са ограничени\", коментира Прушкевич пред \"Гардиън\". Една операция Една от задачите на репортерката е била да хвали държавната телевизия ТВП, която е критикувана за крайните си позиции и речта на омразата спрямо малцинствата. Според анализ на ISD Global - институт, изучаващ екстремизма и поляризацията, акаунтите на Cat@Net са създали до 10 хил. поста в защита на телевизията. Те са имали потенциала да достигнат 15 млн. виждания. Друг клиент на операциите им е бил наскоро избран депутат от партията \"Демократичен ляв алианс\". Те са работили в полза на кандидатурата му за  Европейския парламент  чрез поне 90 различни акаунта. Крайнодесните акаунти на компанията пък после са започвали да спорят с левите акаунти, за да разпалят конфликт и да натрупат трафик, което пък да привлече внимание върху кандидата. Знаели ли са клиентите Това не е известно. Вътрешни документи показват, че компанията е получавала плащания от външна пиар компания. Тя може би е аутсорсвала дейността си без знанието на клиентите. \"Въпросът е как регулаторите ще отговорят на тази дейност\", коментира експертът по дезинформацията  Питер Померанцев . \"Те могат да използват аргумента, че съдържанието не е незаконно – това не е реч на омразата, не е подтикване към насилие, не е военна пропаганда. Но това демонстрира колко крехка и неефективна е регулаторната ни рамка и колко сме уязвими за по-опасни актьори, използващи подобни техники.\"", "date": "2019.11.03", "title": "Как се работи в полска фабрика за тролове"}
{"url": "https://www.dnevnik.bg/sport/2019/11/03/3986133_fotogaleriia_emociite_na_grigor_dimitrov_v_posledniia/", "text": "Григор Димитров завърши във възходяща линия 2019 г., като достигна до полуфинал в Париж на турнира от \"Мастърс\" сериите, който е последен за него през сезона. Българинът постигна четири поредни победи и отпадна в оспорван дуел със световния №1 Новак Джокович.", "date": "2019.11.03", "title": "Фотогалерия: Емоциите на Григор Димитров в последния му турнир за 2019 г."}
{"url": "https://www.dnevnik.bg/tehnologii/2019/11/03/3986262_leonardo_di_kaprio_greta_tunberg_e_liderut_na_nasheto/", "text": "Леонардо ди Каприо е бил впечатлен от срещата си с шведската активистка за климата Грета Тунберг. Вчера той сподели в \"Инстаграм\" тяхна обща снимка и написа, че се надява нейното послание да стигне до световните лидери по целия свят, защото \"времето за бездействие е свършило\", съобщи Би Би Си. Снимката вече има повече от 4 млн. харесвания, а Ди Каприо похвали активистката за работата й и каза, че заради нея и той е оптимистично настроен към бъдещето. \"В много редки случаи в историята гласът на един човек бива чут. Но Грета стана лидер на своето време\", изтъкна актьорът, допълвайки, че историята ще съди \"за нас по това, което правим днес\", за да бъдещите поколения могат да се насладят на планетата, която човечеството приема за даденост. \"Дължа на Грета и младите активисти по-оптимистичното си виждане за бъдещето. За мен беше чест да прекарам малко време с това момиче. Двамата се споразумяхме да си помагаме в тези важни каузи, които ще осигурят именно това бъдеще\", завърши той.  Едва на 16 години Тунберг доби популярност, след като започна да прекарва петъците пред шведския парламент през август 2018 г. с плакат с надпис \"Училищна стачка за климата\". Примерът й вдъхнови млади хора от целия свят да се присъединят към инициативата.  Преди дни Гунберг  отказа да получи награда за екология  с твърдението, че движението за климата се нуждае от това хората с власт да започнат да слушат науката, а не от отличия. Ди Каприо още през 1998 г. основа фондация на своето име с цел популяризиране на екологично съзнание и организиране на няколко събития през годината за набиране на средства. През юли тази година той беше сред основателите на организацията \"Алианс за планетата\" заедно с Лорийн Пауъл Джобс, вдовицата на Стив Джобс, и милиардера Брайън Шет. В края на август организацията  дари 5 млн. долара за справянето с пожарите на дъждовните гори в Амазония . ", "date": "2019.11.03", "title": "Леонардо ди Каприо: \"Грета Тунберг е лидерът на нашето време\""}
{"url": "https://www.dnevnik.bg/intervju/2019/11/03/3985981_izdatelstvo_zupagrafika_panelkite_mogat_da_se/", "text": "Зупаграфика\" (Zupagrafika) се ражда в Познан през 2012 г. като идея на испанския графичен дизайнер Давид Наваро. Тогава той тъкмо бил решил да се премести от Испания, където преди това ръководи студио за графичен дизайн повече от 10 години, и да преследва своето влечение по полския графичен дизайн и следвоенната модернистична архитектура. Веднага се влюбил в Полша - страната, известна със своята школа за плакат и суров бетон зад всеки ъгъл. Тогава той обединил сили с тъкмо завършилата Мартина Собецка. Неговият опит и нейната страст към писането и модернистичната архитектура се обединили в независимо архитектурно издателство и студио за графичен дизайн. Името им, което в буквален превод е \"супа от графика\", съчетава чувството им за хумор със същината на работата им. През последното десетилетие Дейвид и Мартина проектират, илюстрират и публикуват наградени книги и комплекти за сглабяне, които изследват по сериозен, но същевременно занимателен начин следвоенната модернистична архитектура и архитектурен брутализъм на бившия Източен блок и извън него. Сред заглавията им са Brutal London (2015), Brutal East (2017), Brutal Britain (2018), Eastern Blocks (2019), а най-новото, което излезе преди няколко седмици, се казва Panelki (2019). Те се предлагат предимно в специализираните магазини на музеи и галерии по целия свят. \"Дневник\" разговаря с тях преди гостуването им като лектори в  международен симпозиум на Фестивала Мелба  в Зала 6 на НДК на 9 ноември.      - Като студио за графичен дизайн се възхищаваме на композицията и дизайна на модернистичните сгради и архитектите зад тях. Възприемаме ги като своеобразни произведения на изкуството. С нашия дизайн правим опит да документираме следвоенната модернистична архитектура, която бавно изчезва от нашите градски пейзажи заради разрушаване, промени, термо-модернизация, което е много популярен начин за обновяване на социалната жилищна архитектура в Полша и източноевропейските страни. Има неща, които ни заобикалят на ежедневна база, които ни се струват невидими, приемаме ги за даденост или мислим, че не са привлекателни или не заслужават нашето внимание. На високите блокове, бетонните модернистични комплекси и други бруталистични конструкции се гледа по този начин от много години и мнозина все още предпочитат да ги видят разрушени. Хората примеат следвоенната модернистична архитектура като краен и неиновативен начин за строене - израз на своето време, а с нашата графична работа, независимо дали под формата на фотография, илюстрация или 3D модели, се опитваме да разглеждаме този вид архитектура от различен ъгъл. - Мартина е израстнала в такъв блок в Полша през 80-те. В Полша панелите са се произвеждали локално в техните собствени райони във фабрики, наричани \"Фабрики за дома\", а в много от случаите самите тези системи приемат името на тези квартали. Беше наистина интересно да открием колко много панелни типологии са се прилагали на практика за период от само едно или две десетилетия.      - Не сме архитекти, нито урбанисти и не предлагаме техническо решение, а свидетелство или документация. По наше мнение обаче към модернизацията на тези сгради трябва да се подхожда с уважение. Самите ние участвахме в проект за термоизолация на жилищен комплекс тук в Познан, който се възползва от оригиналната мозайка на фасадите. Могат ли тези конструкции да бъдат запазени и модернизирани с уважение към техния оригинален дизайн? Можем да кажем, че да. - \"Зупаграфика\" е основно независимо издателство, което инициира, оформя, илюстрира и публикува своите проекти с поглед към издаването на книги за архитектура, фотография и дизайн. Всеки нов проект предлага няколко предизвикателства, през които да преминем: от чакане с часове за перфектния кадър в снежна буря по средата на огромен комплекс до прекарването на месеци в ровене за документацията за оригиналните фасади на сграда. Процесът на изработка също понякога е труден. Много от нашите издания са сложни за реализиране за печатниците или другите производители, с които работим, което изисква множество усилия от тяхна страна, за да могат идеите ни всъщност да се материализират. Винаги печатаме и създаваме локално и много от елементите в нашите издания са правени на ръка, което изисква много прецизност и разбиране от страна на производителя.      Що се отнася до фотографията - ние сме основните фотографи във всичките ни книги, а в някои случаи си сътрудничим с местни фотографи. Такъв е случаят с една от последните ни книги \"Източни блокове\", която включва снимки, реализирани от нас в рамките на около десетилетие на документиране на различни жилищни комплекси в Централна и Източна Европа, както и някои изображения, които поръчахме специално за книгата на местни фотографи, които познаваме или с които сме работили и преди това. - Беше много дълъг процес и продължаваме да се учим, докато работим. Започнахме постепенно да трансформираме нашето графично студио в малко независимо издателство, финансирайки нови издания с предишните, учейки и разбирайки стъпка по стъпка как този сложен свят функционира. - Не съжаляваме за нито един от проектите, в които сме били замесени, нито за който и да било от начините, по които сме подходили към тях. Провалите и грешките са единственият начин да се учиш.      - Давид е израстнал в печатница, собственост на родителите му. Мартина - сред гравюрите върху медни плоскости на баща си, така че миризмата на мастило и хартия е вградена в ДНК-то на \"Зупаграфика\". Нашият основен език на изразяване винаги е бил принтът. Заобиколени сме от стотици хиляди публикации, отпечатвани и издавани всяка година. Вярваме, че печатът продължава да се справя добре.", "date": "2019.11.03", "title": "Издателство Zupagrafika: Панелките могат да се модернизират с уважение към оригинала"}
{"url": "https://www.dnevnik.bg/bulgaria/2019/11/03/3986152_nai-chetenoto_v_dnevnik_purviiat_tur_na_mestnite_izbori/", "text": "1.  https://www.dnevnik.bg/politika/2018/10/27/3982428_rezultati_ot_mestnite_izbori_-_v_telefona_vi_prez /\" target=\"_blank\">Какви са резултатите от първи тур на местните избори - в телефона ви - 104 661 прочитания 2.  Последни резултати от местните избори: по градове  - 70 259 прочитания 3.  Ицо Хазарта към \"Демократична България\": В \"Ъпсурт\" вече нямате човек  - 57 050 прочитания 4.  Манолова и Игнатов да се откажат от балотажа в полза на Борис Бонев  - 51 963 прочитания 5.  \"Гешев откри 30 000 гласа за \"Демократична България\" в мазето на Бонев\"  - 46 785 прочитания 6.  Ако на балотажа гласувам с \"Не подкрепям никого\", как ще се отрази на резултата  - 45 204 прочитания 7.  \"Алфа Рисърч\": Балотажи в София, Пловдив и Русе, Варна - на крачка от победа на първи тур  - 43 042 прочитания 8.  Правителството увеличи пенсията на Лили Иванова за заслуги  - 26 436 прочитания 9.  Районните кметове в София – къде са балотажите  - 22 582 прочитания 10.  \"Прекалена мелодрама е, когато артистът се разочарова от разочарованите фенове\"  - 20 418 прочитания", "date": "2019.11.03", "title": "Най-четеното в \"Дневник\": Първият тур на местните избори"}
{"url": "https://www.dnevnik.bg/politika/2019/11/03/3985920_koi_specheli_i_koi_zagubi_na_balotaja_hronologiia/", "text": "                         Как се гласува научете  тук.   ", "date": "2019.11.03", "title": "Кой спечели и кой загуби на балотажа (хронология)"}
{"url": "https://www.dnevnik.bg/detski_dnevnik/2019/11/03/3984666_za_koleda_shte_si_buda_u_doma_ot_obichanata_ot_milioni/", "text": "Има една вълшебна дума, която действа на деца и възрастни по магичен начин - моментално ги кара да се чувстват по-уютно, изпълва ги с надежда и обич. Тази дума е \"Коледа\". Празникът заслужава да бъде отбелязан с вълшебни истории и новата книга на издателство \"Дъбови листа\" - \"За Коледа ще си бъда у дома\" от Холи Хоби. Приказната история разказва за пътешествието на малкото прасенце Туут по пътя към дома и неговите приятели в Уудкок Покет. Зимни виелици, дълбоки преспи сняг и непрогледна тъма стоят на пътя на Туут. Той обаче е решен да мине отвъд океана и да пристигне навреме за украсяването на елхата и, разбира се - раздаването на подаръците. Прасенцата Туут и Пъдъл проговарят на български в превод на радиоводещата Елена Розберг.     ", "date": "2019.11.03", "title": "\"За Коледа ще си бъда у дома\" от Холи Хоби - вече и в България"}
{"url": "https://www.dnevnik.bg/sviat/2019/11/03/3986226_sauditska_arabiia_odobri_borsoviia_debjut_na/", "text": "Саудитският пазарен регулатор - Служба по капиталовите пазари, обяви днес, че е одобрила искането за излизане на борсата на саудитския петролния гигант \"Арамко\", предадоха световните агенции. Де факто това поставя началото на процедурата по първично публично предлагане (ППП) на Арамко. Сега предстои да започне и процедурата по ценообразуване, като окончателната цена за акциите ще бъде обявена на 4 декември, след което акциите ще започнат да се търгуват на саудитската борса. Новината  дълго се очакваше след месеци отлагане. Агенция \"Блумбърг\" отбелязва, че разрешението може да доведе до най-голямото първично публично предлагане в света. Идеята на престолонаследника Мохамед бин Салман, обявена преди няколко години, изглеждаше обречена, след като преди няколко седмици властите в Рияд внезапно се отказаха от нея. Вчера обаче няколко международни издания писаха, че обещанието все пак ще бъде изпълнено. На \"Арамко\" се падат 10% от производството на петрол в света. Нетната ѝ печалба за миналата година е около 111 млрд. долара - повече от тези на \"Епъл\", \"Алфабет\" и \"Ексон мобил\", взети заедно. Това означава печалба от около 304 млн. долара на ден. Атака срещу нейни съоръжения  предизвика за кратко хаос на пазара  преди два месеца. Защо е важно Пускането на акции на \"Сауди Арамко\" на борсата е основна част от стратегията на Саудитска Арабия \"Визия 2030\", която има за цел да намали зависимостта на кралството от петрола и да диверсифицира икономиката му. Компанията се счита за \"перлата в короната\" на монархията и срещу листването ѝ имаше известна съпротива в саудитския елит. Вероятно затова \"Ню Йорк таймс\" пише, че обявеното днес първично публично предлагане е далеч от очакваното - освен че е закъсняло и трябваше да е факт още през 2017 г., Мохамед бин Салман искаше акциите да се търгуват и на борсите в Лондон, Но Йорк и Хонконг, а не само на саудитската. Планът цели при ППП да бъдат събрани 100 млрд. долара (в пъти над досегашния рекорд на китайския гигант \"Алибаба\" - 22 млрд. за ден) от продажбата на дял от 5 процента от компанията. За да се постигне целта обаче, компанията трябва да получи пазарна оценка от 2 трлн. долара, което би я направило най-скъпата компания в света. Не всички експерти са единодушни с тази оценка (която би направила \"Сауди Арамко\" два пъти по-скъпа от \"Епъл\"), но и по-предпазливите дават стойност около 1.5 трлн. долара. Според източници на \"Блумбърг\" кралството би било готово да приеме оценка от 1.5 до 1.8 трлн. долара, за да гарантира, че излизането на борсата е успех. Не е гарантиран и успехът на борсовия дебют предвид подозренията на инвеститорите към непрозрачната \"Арамко\" и рисковете, които някои все още събират след убийството на саудитеца Джамал Хашокжи миналата година. Разрешението на регулаторния орган е валидно за 6 месеца, ако до този период компанията не е предложила акциите си на борсата, то разрешението ще се смята за анулирано. Не е известно и колко акции ще бъдат пуснати. Очаква се постъпленията да не се насочат към бюджета на \"Арамко\", а към Фонда за публични инвестиции - саудитския суверенен фонд, който Мохамед бин Салман опитва да използва за намаляване на зависимостта на кралството от петрола.", "date": "2019.11.03", "title": "Саудитска Арабия одобри борсовия дебют на най-печелившата компания в света"}
{"url": "https://www.dnevnik.bg/sport/2019/11/03/3986222_antetokumbo_zapisa_nai-silniia_start_v_istoriiata_na/", "text": "Звездата на \"Милуоки бъкс\" и най-полезен играч от миналия сезон в  Националната баскетболна асоциация  (НБА) Янис Антетокумбо записа поредно знаменито постижение. Гръцкият състезател стана баскетболистът, който прави най-добрия старт в историята на НБА като показатели в първите шест мача. Антетокумбо се отчете с \"дабъл-дабъл\" 36 точки и 15 борби при успеха със 115:105 над шампиона \"Торонто раптърс\". Крилото добави още осем асистенции и четири блока. Гръцкото чудо, както е известен Антетокумбо, има 160 точки, 83 борби и 46 асистенции в първите шест срещи от сезона. В историята на НБА няма друг играч, който да е достигнал дори до 150 точкии, 80 борби и 40 асистенции в шест двубоя.", "date": "2019.11.03", "title": "Антетокумбо записа най-силния старт в историята на НБА"}
{"url": "https://www.dnevnik.bg/zelen/2019/11/03/3964078_s_avtomobil_v_zashtitenite_teritorii_da_obichash_i_da/", "text": "В защитените територии автомобилите са забранени. Забраната за автомобилен достъп е регламентирана за национални и природни паркове и резервати, които са видове защитени територии по националния ни закон. Трябва да се има предвид, че има ограничения и за пешеходците - например, в резерватите те не трябва да излизат от маркираните пътеки. В най-високите планини се намират националните паркове Пирин, Рила и Централен Балкан, природният парк Витоша и редица резервати, които често привличат и туристи без достатъчно култура за опазване на природата. Ако се вярва на официалните сигнали за нарушения, обаче, из планините на България наистина не се карат автомобили. От началото на годината до 4 септември в Национален парк \"Рила\" е получен само един сигнал за навлизане на моторни превозни средства в забранената за достъп защитена територия. За този период на спешния телефон 112 е имало едно обаждане за нарушение в Пирин и три за Рила, показва справка на дирекцията, отговарящи за телефона. За същите месеци - от януари до края на август - парковите рейнджъри в Рила, които се грижат за 811-те кв. км площ на националния парк, са регистрирали 28 нарушения, като за девет са съставени актове и административни постановления, които би трябвало да завършат с глоби. За \"Дневник\" от дирекцията на националния парк обясниха, че сумата на глобата варира - от 5 до 100 лв. при първо нарушение и минимално увредена природа и от 500 до 10 000 лв. при рецидив или сериозни щети върху защитената територия. Още повече са свидетелствата в социалните мрежи за нарушения в защитени територии и конкретно в парк \"Рила\", особено в достъпния след  оспорвания строеж на лифт  район на Седемте рилски езера. Част от публикациите показват оформилата се по пътеката под лифта \"магистрала към Рилските езера\".  Друг пост - от стопанина на хижа \"Иван Вазов\", пък освен другите проблеми описва многобройни качвания на мотори при хижата въпреки забраните. Навлизането на моторни превозни средства в защитените територии (АТВ, мотори и автомобили, а през зимата - и моторни шейни) обичайно е придружено от конфликти с туристите, търсещи спокойствие. Най-сериозният проблем е, че водят до тежки, понякога непоправими щети за защитената природа. Туристите и Рилските блата И пешеходците, и моторизираните туристи искат да се насладят на природата. Нарушаването на правилата обаче води до бавното ѝ убийство – замърсяване на води, разораване на почви, бягство на животни и увреждане на растителност. Ограниченията за достъп в защитените територии са резултат от научни изследвания, които са задължителни за всеки от техните планове за управление. Всеки нарушител на тези правила, независимо от любовта си към планината, допринася за увреждането на защитените растения, животни и красивия пейзаж, които парковете пазят. Нагледен пример са Седемте Рилски езера, където не само снимките от изминалото лято във \"Фейсбук\", но и по-малко дискутираните официални данни също са категорични - езерата умират. За циркуса на Рилските езера последните данни от  научен мониторинг на Министерството на околната среда и водите   върху мрежата \"Натура 2000\" през 2013 г. констатират влошаване на ценната екосистема и заблатяване на езерата. Докладът посочва, че \"спешно е необходимо ограничаване на туристическия поток особено в района Седемте езера\". Изрично е указано, че ако не се ограничи туристическият поток (например с входна такса за парка), не се спре автомобилният достъп и не се поставят и обслужват преносими тоалетни, \"местообитанието ще премине в неблагоприятно лошо състояние\", докато към 2013 г. то е \"само\" неблагоприятно незадоволително. Местообитанието, което е защитено при Рилските езера, се нарича \"Олиготрофни планински езера\" (повече за този тип езера в Червената книга  тук ). То се състои от ледникови езера и има малка площ във високите планини на България, като от защитена зона Рила заема 0.69% . Най-важната черта на тези езера според Червената книга на България е, че \"се характеризират с висока прозрачност\" и \"са резервоари за води с най-високо качество\". В олиготрофните езера има малко биологични материали (т.н нар. органика) – това означава името им. Затова и официалният термин за заблатяването е \"еутрофикация\" - навлизане на повече органика поради повишено човешко присъствие. Или, пак според официалния доклад на екоминистерството, към 2013 г. вече за тези езера в Рила е установено \"бързо напредване на еутрофизационния процес.\" Как се справят парковите администрации      Подобна на национален парк \"Рила\" е картината и в другите защитени територии във високи планини. В социалните мрежи често се публикуват снимки - свидетелства за видени нарушения или горди селфита на любители на офроуд шофирането, които показват нарушение на забраната за моторен достъп. Охраната на парковете не получава ясни сигнали, но заради масовото навлизане на моторен транспорт успява да намери, докаже и наложи глоби за част от нарушенията. Дирекцията на Национален парк \"Централен Балкан\" отговори на \"Дневник\", че от началото на годината досега е получила само 1 сигнал, но са заловени и глобени 14 нарушители - макар и с общата скромна сума от 2200 лв. За дирекцията на Национален парк \"Пирин\" проблем с достъп на моторни транспортни средства няма. От началото на годината досега те не са получили сигнал за такова нарушение и смятат, че взиманите мерки са достатъчни - въвеждане на ограничителен режим за леки автомобили, разсредоточаване на туристическите обекти, обслужването на посетителите с лифтове и организиран автобусен транспорт от община Банско. При все това пътят до хижа \"Вихрен\" е асфалтов и ограниченията върху него не засягат нито любителите на офроуд приключенията, нито отиващите на планина, без намерение да вървят. Дирекцията на Природен парк \"Витоша\" отговори, че постъпилите сигнали са много малко - едва 5 от началото на годината. От ведомството уточняват за \"Дневник\", че докато собствеността на територията в националните паркове е изцяло държавна и контролът и опазването се осъществява от служителите в техните паркови администрации, то в природните паркове собствеността на територията е различна и не всички сигнали стигат до дирекцията. Дори и петте изпратени до звеното сигнала след това са насочени към компетентния орган - Държавно горско стопанство \"София\", което като собственик може да състави актове на нарушителите. От горската служба за Софийска и Благоевградска област – Югозападното държавно предприятие – отговориха за \"Дневник\", че получават по 5 сигнала годишно за нерегламентиран достъп в горски пътища. Ведомството получава сигнали предимно за горските територии на Витоша и Рила и много малко за Пирин. Горските служители разказват за проблеми със спортен офроуд с мотори, който става причина за \"провалените ловни излети\" и \"хаотичното движение на тези машини из горските терени, водещи често до ерозиране на склонове и горски пътища\". Препоръките Запитани от \"Дневник\" за нужните мерки за справяне с проблема, от администрациите посочиха различни приоритети за ограничаване на моторния транспорт в защитените територии. За парк \"Витоша\" това са ясни сигнали с възможност за идентификация на нарушителя (фотографии на регистрационни номера) и готовност на гражданите да подпишат протокол и да свидетелстват. От Югозападното държавно предприятие констатират, че е \"изключително трудно хващането на нарушителите поради тяхната мобилност и често пълна неразпознаваемост\". Горските експерти са разработили набор от мерки, с които да се намалят конфликтите и да се улесни контролът. Предложенията включват идентификация на моторите, информационна система, която да показва в кои зони се извършват ловни или спортни мероприятия и регламентиране на разрешени маршрути за спортен офроуд с такса за възстановяване на увредените трасета (повече за предложенията  тук ). Дирекциите на националните паркове \"Рила\" и \"Пирин\" не препоръчват допълнителни мерки и разчитат на информация към туристите за ограниченията. За администрацията на Национален парк \"Централен Балкан\" обаче има нужда от нови мерки – увеличаване на правомощията на парковата охрана и пълна забрана в националните паркове за мотоциклетите, които не подлежат на контрол заради високата си маневреност и липса на идентификация.", "date": "2019.11.03", "title": "С автомобил в защитените територии: да обичаш и да убиваш"}
{"url": "https://www.dnevnik.bg/politika/2019/11/03/3986281_borisov_ochakva_makron_da_se_izdulji_s_podkrepa_za/", "text": "Премиерът Бойко Борисов се надява, че президентът на Франция Еманюел Макрон ще се издължи за непремереното си изказване за българите, като даде френска подкрепа за влизането на България в чакалнята на еврозоната, за \"Шенген\" и за отстъпки в транспортния законодателен пакет \"Мобилност\", наричан \"Пакета Макрон\". Премиерът коментира темата пред журналисти, след като гласува на втория тур на местните избори. Борисов подчерта ключовата роля на Франция за издигането на българката Кристалина Георгиева на най-висшия пост в Международния валутен фонд. \"Страшна подкрепа ни трябва, особено за чакалнята на еврозоната. В Европа той победи заедно с нас за Кристалина Георгиева. Ще имаме среща, надявам се да ни се издължи и за \"Шенген\", и за пакета \"Макрон\", каза Борисов. В телефонния разговор с Макрон вчера се е изяснило, че френският президент е имал предвид, че в различни държави от Европа живеят \"много лоши хора\", занимаващи се с трафик на хора, източване на банкови карти и т.н. Едновременно с това \"за кротки хора мигранти говорим като за врагове\", поясни Борисов. Той даде пример и с говоренето в България против ромите, което се прави, \"за да се хареса на обществото\". Борисов не отговори на журналистически въпрос кога очаква покана за влизане на България във валутния механизъм ERM II, но преди дни финансовият министър Владислав Горанов се ангажира с датата 30 април 2020 г. Какво каза Макрон по адрес на българите четете  тук. Какви са различията между България и Франция по пакета \"Мобилност\" четете  тук.", "date": "2019.11.03", "title": "Борисов очаква Макрон да се издължи с подкрепа за еврозоната, Шенген и тировете"}
{"url": "https://www.dnevnik.bg/citat_na_deniia/2019/11/03/3986290_citat_na_denia_ninova_manolova_doncheva_ioncheva/", "text": "                         С тези думи премиерът Бойко Борисов коментира пред журналисти идеята на президента Румен Радев на среща на политическите сили, Централната избирателна комисия и органите на реда да се обсъдят неблагополучията и пропуските на двата тура местни избори.", "date": "2019.11.03", "title": "Цитат на деня: Нинова, Манолова, Дончева, Йончева ... ошашавиха го, не му завиждам"}
{"url": "https://www.dnevnik.bg/kultura/2019/11/03/3986295_vestnik_k_spira_da_izliza_ot_nachaloto_na_sledvashtata/", "text": "Вестник \"К\" спира да излиза от 1 януари 2020 г. Това съобщи неговият главен главен редактор Копринка Червенкова на церемонията по връчването на годишните награди на Съюза на българските журналисти на 1 ноември. Тогава тя получи отличието \"Златно перо\" в категорията \"Печат\". \"Благодаря на колегията, че все пак сме забелязани. Продължавам да се идентифицирам с вестника, в който съм работила от 1975 г.\", каза Червенкова. \"По някаква ирония тази награда идва в момент, в който от 1 януари вестникът спира да излиза. И ако тук се награждават едни будители, то вече е ясно,че има други, нови будители. Сутринта едно лице, което аз отдавна не мога да наричам колега (Георги Коритаров ), обяви новите будители. Той каза, че един от тях е министър-председателят Борисов\", продължи тя. \"И оттук-нататък мисля, че за нас няма място и трябва да си отидем. Така че всъщност тази награда увенчава края на едно дълго 62-годишно присъствие на в. \"Култура\" на нашата културна територия, но вече му е дошъл краят\", завърши тя. Пред \"Дневник\" Червенкова коментира, че причините за спирането на изданието са финансови. В края на юли 2018 г. излезе последният брой на седмичника \"Култура\", който просъществува повече от 60 години. Това се случи, след като Светослав Божилов, който беше издател на вестника от 2007 г. чрез своята фондация \"Комунитас\", взе решение  \"Култура\" да се превърне в месечно издание и да бъде правено от екипа на сайта портал \"Култура\" . Тогава екипът на в. \"Култура\" обяви, че подготвя ново издание - \"К - вестник за критика и културни удоволствия\". Неговият първи брой излезе в началото на октомври 2018 г. Изданието има  страница в интернет  и излиза всеки петък. ", "date": "2019.11.03", "title": "Вестник \"К\" спира да излиза от началото на следващата година"}
{"url": "https://www.dnevnik.bg/sport/2019/11/03/3986308_djokovich_triumfira_v_parij_i_vdigna_34-a_masturs_titla/", "text": "Новак Джоокович спечелит титлата от турнира в Париж за пети път в своята кариера след безапелационна победа над Денис Шаповалов с 6:3, 6:4. Сърбинът отказа 20-годишния канадец за едва час и пет минути. Джокович си връща короната във френската столица, след като преди година загуби на финал от Карен Хачанов. За сърбина това е 34-а титла от \"Мастърс\" турнирите, като по този начин той вече е само на един трофей зад Рафаел Надал, който е рекордьор. Джокович има общо 49 финала в тази категория. Той можеше да срещне именно Надал, но испанецът се отказа от полуфиналния си мач с Шаповалов заради контузия. \"За мен това беше страхотен турнир, играх добре, особено в последните три мача. С течение на мачовете се чувствах все по-добре. За Денис това беше първи мач на такова ниво и опитът е много важен\", каза Джокович. Сърбинът уточни, че се наслаждава на своята игра и е уверен, че се намира в най-добрата си форма.   В рамките на турнира Джокович не даде нито сет на съперниците си. Най-тежкият мач за сърбина беше в  полуфиналите срещу Григор Димитров . Титлата е пета за него през 2019 г. след Australian Open, мастърса в Мадрид, \"Уимбълдън\" и турнира в Токио. Сърбинът вече 77 титли в своята кариера и по този показател се изравнява с легендата Джон Макенроу. В историята повече титли имат само Надал (84), Иван Лендъл (94), Роджър Федерер (103) и Джими Конърс (109). По време на финалния двубой Джокович беше с една класа над своя съперник. Той завърши със 71% вкаран първи сервис, при който спечели 81% от точките (29 от 36). Сърбинът беше безапелационен и на второто си подаване, при който изгуби само три точки. В цялата среща световният №1 даде една единствена точка за пробив на канадеца. Въпреки че реализира 11 аса, 20-годишният Шаповалов не успя да вземе нещо от мача. Канадецът спечели над 80% от точките на първото си подаване, но втори сервис беше много колеблив, взимайки едва три от общо 17 точки.", "date": "2019.11.03", "title": "Джокович триумфира в Париж и вдигна 34-а \"Мастърс\" титла"}
{"url": "https://www.dnevnik.bg/bulgaria/2019/11/03/3986319_policiia_goni_izbiratel_snimal_v_tumnata_staichka_i/", "text": "Избирател е бил засечен от членове на Секционната избирателна комисия да снима бюлетина в тъмната стаичка в град Шивачево, община Твърдица. Това съобщи Мария Иванова, говорител на Общинската избирателна комисия в Твърдица. За да се потвърди, че е снимал бюлетината, се е наложило съдействието на полицията, каза Иванова. \"Помолили го да покаже апарата дали е заснето, той отказал. Казал, че не е заснел, а те чули щракането на апарата. Изобщо се е получила една лека гонка да искат апарата му. Имаме обяснение, в смисъл протокол от СИК за случая\", обясни Иванова. От полицията в Сливен потвърдиха за случая и обявиха, че той е от компетенциите на ОИК в Твърдица и ЦИК. Подобен сигнал - за селфита с бюлетини, проверява общинската избирателна секция в Сунгурларе, съобщава \"24 часа\". В общината един срещу друг се изправят кандидатите на ГЕРБ Георги Кенов и на ДПС Хатидже Георгиева. Според сигнала избиратели били принуждавани да си правят селфита в тъмната стаичка, за да документират, че са гласували за \"правилния човек\". От с. Съединение пък била подадена жалба за намеса върху работата на членовете на тамошната комисия. Петима задържани в плевенското село Буковлък В плевенското село Буковлък петима са задържани през последното денонощие за купуване на гласове. Прокуратурата работи и по други подадени сигнали. Почти час продължи полицейската акция в къща в Буковлък по обед, откъдето беше отведен мъж заради съмнения за купуване на гласове. След снощната акция са задържани още четирима мъже от същото село заради търговия с гласове. Претърсени са и са иззети веществени доказателства, разследването там продължава. Кандидат за кмет превозва с джип избиратели в Дупница От щаба на ГЕРБ в Дупница сигнализираха Общинската избирателна комисия и районната прокуратура, че в района на Професионалната гимназия \"Акад. Сергей П. Корольов\" са забелязани два джипа, с които се извозват избиратели от близкия квартал \"Каваклия\". В двата джипа са забелязани Георги Градевски, който беше кандидат за кмет на Дупница от ПП АБВ, както и неговият баща. Твърденията на представителите на ГЕРБ са, че избирателите са инструктирани от Градевски и баща му да гласуват за кандидата на БСП Първан Дангов. С другата жалба до ОИК – Дупница, от ГЕРБ сигнализират, че около 12:00 ч. в района на ОУ \"Неофит Рилски\" се извършва неправомерна предизборна агитация. Тя се изразява в поставянето на предизборни листовки по предните стъкла на автомобилите, като същите са издадени от \"БСП за България\" с лика на кандидата им за кмет на община Дупница Първан Дангов, както и с отбелязване на неговия номер в бюлетината. Това влиза в грубо противоречие със забраната, установена в Изборния кодекс, забраняваща извършване на агитация в изборния ден в полза на кандидат, участник в изборите. Щабът на Манолова предупреждава за масово купуване на гласове Жалби срещу масово купуване на гласове предимно в ромски секции са изпратени от щаба на независимия кандидат за кмет на София Мая Манолова. Към 16.00 часа от 20 сигнала за нарушения до ОИК, ЦИК, главния прокурор и МВР повече от половината са за платен вот. Останалите са за белязани бюлетини, организиран вот и публикувани екзитполове в сайтове, което е в нарушение на Изборния кодекс. Основно сигналите за масово купуване на ромски гласове са в 34-та, от 58-ма до 67-ма, и 75-та секция в кварталите \"Красна поляна\", \"Факултета\". А също и в кварталите \"Слатина\", \"Нови Искър\", в район \"Илинден\" и с. Филиповци. До момента единствената реакция по подадените сигнали е от 3-то РУ към СДВР, откъдето са заявили, че не могат да осигурят полицейско присъствие във всички секции на територията на Столична община. В Овча купел дават бюлетини за районен кмет само при поискване Сигнал до Общинската избирателна комисия бе изпратен от \"Демократична България\" за това, че в секция 005, 66 – СУ \"Филип Станиславов\" в район Овча купел, както и в мобилните секции, на гласуващите не се подават бюлетини за избор на районен кмет, а само след поискване. В сигнала е посочено и че преди това членове на секционната комисия разяснявали, че гласуването за районен кмет не било толкова важно. Това препятства упражняването на правото на глас за избора на районен кмет, посочват от \"Демократична България\". СИК е длъжна да предостави бюлетини и за двата вида избори на втори тур и не може предварително да предоставя само един вид бюлетина и да предпоставя или да налага отказ от гласуване за определен вид избор, подчертават в сигнала от \"Демократична България\". Обединението настоява да бъдат изпратени изрични указания на СИК, че следва да предоставят на гласуващите бюлетини и за двата вида избор едновременно, без предварително да се предпоставя отказ за гласуване за определен вид избор от страна на гласоподавателите. Раздават пакети на гласоподаватели през прозореца на черен \"Мерцедес\" Жалба за нарушение на Изборния кодекс в с. Борец, община Брезово е подадена от областния предизборен щаб на БСП в Пловдив. В нея се сезират ОИК – Брезово, полицията в Раковски и Районната прокуратура в Пловдив.      В сигнала се споменава за бус, с който в следобедните часове е започнало извозването на избиратели от ромската махала до СИК. Освен това около 17.00 часа пред изборната секция е спрял и черен автомобил \"Мерцедес\" и през прозореца му били предавани малки пакети на избирателите от ромската махала. Към сигнала са приложени и регистрационните номера на буса и автомобила. Жалба срещу кандидат за кмет, агитирал в училищата Местната коалиция ГЕРБ/СДС/ в София подаде сигнал в ОИК за незаконосъобразна агитация от страна на Владимир Петров - кандидат за кмет на район \"Връбница\" от коалиция \"БСП за България\". В сигнала се посочва, че Петров се среща и разговаря с граждани, като осъществява агитация в коридорите на училищата и пред входа на секционните избирателни комисии на територията на район \"Връбница\". Местна коалиция настоява да бъде извършена проверка във връзка с изложените обстоятелства и съответно да бъдат предприети действия за преустановяване на посоченото нарушение на Изборния кодекс и санкциониране на нарушителите. Прокуратурата обяви, че работи по 104 досъдебни производства Прокуратурата работи по 104 досъдебни производства, свързани с престъпления против политическите права на гражданите и престъпления, свързани с изборите. 21 от тях са бързи производства, а по 83 се провежда разследване по общия ред. Общо 79 разследвания са за престъпления против политическите права на гражданите, а 25 са за престъпления, свързани с изборите. Привлечени 26 лица в качеството на обвиняеми. Три досъдебни производства са прекратени. Образувани са 1520 прокурорски преписки, от които по 1145 е постановен отказ да се образува досъдебно производство. Прокуратурите в страната са изпратили по компетентност на други органи 55 преписки, а по останалите 320 преписки се извършва проверка по реда на Закона за съдебната власт.", "date": "2019.11.03", "title": "Полиция гони избирател, снимал в тъмната стаичка, и други нарушения на балотажа"}
{"url": "https://www.dnevnik.bg/politika/2019/11/03/3986349_premierut_borisov_glasuva/", "text": "Премиерът Бойко Борисов гласува следобед в училището в Банкя. Той коментира предложението на президента Румен Радев да се обсъдят нарушенията и пропуските, които опорочават изборния процес, говори за неговото политическо обкръжение, обиди се за журналистически въпрос. След многобройни настоявания на медиите все пак коментира и международни въпроси. Какво и как каза премиерът вижте във видеото.", "date": "2019.11.03", "title": "Един премиер след гласуването на балотажа"}
{"url": "https://www.dnevnik.bg/sport/2019/11/03/3986366_baloteli_zaplashi_da_napusne_terena_sled_rasistki/", "text": "Нападателят на \"Бреша\" Марио Балотели стана обект на расистки обиди в мач от 11-ия кръг на Серия А. При гостуването на \"Верона\" бившият италиански национал беше обиждан от агитката на домакините. В 54-ата минута в ситуация близо до вратата на \"Верона\" Балотели взе топката и я изрита към сектора с фенове на съперника. Нападателят даде знак, че е чул обиди и тръгна да излиза от терена на стадион \"Марк’Антонио Бентегоди\". Реферът Маурицио Мариани спря срещата за няколко минути, а дикторът на стадина отправи съобщение към феноовете да прекратят подобни викове, за да не бъде двубоят окончателн прекратен. В същото време съотборниците на Балотели го убедиха да остане на терена и да доиграе срещата. Именно нападателят се разписа в 85-ата минута, но голът му беше почетен за \"Бреша\".   Преди това \"Верона\" поведе с 2:0 след попадения на Салседо и Песина. Това не е първа подобна проява по италианските терени през сезона. В събота в дербито между \"Рома\" и \"Наполи\" имаше обиди, насочени към запалянковците на тима от Южна Италия. През октомври  Роналдо Виейра от \"Сампдория\"  също се оплака от расистки обиди в двубоя \"Рома\"", "date": "2019.11.03", "title": "Балотели заплаши да напусне терена след расистки обиди в мач от Серия А"}
{"url": "https://www.dnevnik.bg/sport/2019/11/03/3986401_grigor_dimitrov_blagodaren_sum_za_padeniiata_bez_tiah/", "text": "С благодарности за изминаващата година и надежди за бъдещето, Григор Димитров се обърна към феновете си след последния му турнир за 2019 г. Ден след  драматичната загуба от Новак Джокович  на полуфинал в Париж, българинът направи кратка равносметка на сезона си. \"Това беше сезон, в който израснах извън корта. Изпитвам смесени чувства и ми е трудно да намеря правилните думи за всичко това, което преминах през годината\", написа Димитров в \"Инстаграм\". \"Искам да кажа, че съм толкова благодарен за паденията ми и за драматичните поражения, защото без тях пътешествието нямаше да е същото. Благодаря за подкрепата ви, ще се видим през 2020-а! С обич, Г\". От началото на сезона българинът се бореше с проблеми с рамото, които се отразиха на представянето му до лятото. Димитров си взе дълга почивка след Australian Open, а резултатите му доведоха до срив в ранглистата, където българинът се срина до №78.   Със силни последни два месеца, белязани от полуфинал на US Open и нов полуфинал на мастърса в Париж Димитров си гарантира завръщане в Топ 20 на световната ранглиста. Освен това в осми пореден сезон Димитров завършва с положителен баланс победи срещу загуби - 22 срещу 21. Последната година, в която той имаше повече поражения от победи беше 2011-а.", "date": "2019.11.03", "title": "Григор Димитров: Благодарен съм за паденията, без тях пътешествието нямаше да е същото"}
{"url": "https://www.dnevnik.bg/politika/2019/11/03/3985970_gerb_pecheli_trite_nai-golemi_grada_no_gubi/", "text": "Кандидатите на ГЕРБ очаквано печелят втория тур на кметските избори в София, Пловдив и Варна. Управляващата партия обаче губи Русе и Благоевград, където победата отива при издигнати или подкрепени от БСП кандидати. В Плевен и Пазарджик досегашните кметове запазват постовете си след успех на балотажа. Данните са на социологическите агенции \"Алфа Рисърч\", \"Галъп\" и \"Маркет линкс\" и са получени на базата на анкети на изхода на избирателните секции по време на втория тур на кметските избори днес. В  Йорданка Фандъкова печели убедително с 53.5% срещу Мая Манолова, която приключва кандидат-кметската си кампания с 40.6 на сто от гласовете, показват анкетите на \"Алфа Рисърч\", представени в студиото на БНТ от управляващия партньор в агенцията Боряна Димитрова. С \"Не подкрепям никого\" са гласували 5.9 на сто от избирателите. Активността в столицата е близка до тази от първия тур - 41.5%. В София сред гласовете, които е получила Манолова на балотажа, 10% са на избиратели, които на първи тур са гласували за Борис Бонев. За Фандъкова този дял е 5%, показват данните на \"Алфа рисърч\". Манолова има и 10% избиратели, които не са гласували миналата неделя, докато Фандъкова - 6%. Осем на сто от подкрепилите Фандъкова на втори тур преди седмица са гласували за Борислав Игнатов (\"Демократична България\"). При Манолова делът е 6 %. ( Голямата изненада е  , където БСП прави пробив в областен град на местни избори за първи път от осем години. Там депутатът от левицата Пенчо Милков побеждава издигнатата от ГЕРБ Диана Иванова - 59.7% срещу 36.8%, при избирателна активност от 38.1%. Русе е един от градовете, в който премиерът и лидер на управляващата партия Бойко Борисов демонстративно не позволи на досегашния кмет да се кандидатира отново заради връзките му с доскорошния втори човек в ГЕРБ - Цветан Цветанов, който беше принуден формално да напусне партийните си позиции заради \"Апартаментгейт\". Там \"Не подкрепям никого\" взима 3.5 на сто от гласовете. Данните на \"Алфа рисърч\" за профила на избирателите показват, че повече от гласувалите за местната коалиция ВМРО-НФСБ на първи тур, на втори тур са подкрепили кандидата на БСП. Общо 9% от всички гласове за Милков идват от гласували за кандидат-кмета на патриотите Галин Гергинов, а 12% е делът на гласувалите за листата общински съветници на ВМРО-НФСБ миналата неделя. За кандидата на ГЕРБ дяловете са съответно 7% и 6%. От подкрепилите листата на \"Демократична България\" 3% е делът на подкрепа към Милков и 2% към Иванова. По-голям дял Милков е получил и от хора, които не са гласували на първи тур - 11%, спрямо конкурента му - 7%. Новият кмет е получил и повече гласове от хората на възраст между 31 и 60 години - 52% от неговите избиратели спрямо 47% за Иванова В  , другия град, където Борисов лично наложи номинацията на ГЕРБ, управляващите печелят, като областният управител Здравко Димитров надделява над Славчо Атанасов, кандидатиращ се за пореден път, сега от името на местната коалиция НФСБ/ВМРО. Резултатът е 55.4% срещу 39.1%, а \"Не подкрепям никого\" - 5.5%. До урните, според \"Алфа Рисърч\", са отишли по-малко от една трета от хората с право на глас - 30.3 на сто. Според данните на \"Алфа рисърч\" Атанасов получава подкрепа от избирателите, гласували на първи тур за кандидата на БСП Николай Радев и за Дани Каназирева. Техният дял в неговия резултат е съответно 15% и 11%, докато Здравко Димитров има 2% дял от гласоподавателите на лявата партия и 5% от Каназирева. Малко повече е и делът на негласувалите на първи тур към Атанасов - 6% спрямо 4% за новия кмет. По 2% е делът на гласовете на роми и турци за Димитров, спрямо по 1% за кандидата на НФСБ. Във  настоящият кмет Иван Портних (ГЕРБ), на когото на първия тур не достигнаха около 2 процентни пункта, на балотажа е първи с преднина от 24 процентни пункта пред втория - Костадин Костадинов от националистическата формация \"Възраждане\". Портних визма 60.3% от гласовете, а Костадинов - 36.1%. Активността в града е 31.2%, а протестният вот - 3.6 на сто. В  гордостта на Реформаторския блок през 2015 г. - Георг Спартански, получава втори мандат с резултат 53.1% от гласовете, този път като независим кандидат. Вторият - Мирослав Петров (ГЕРБ) взима 43.8% при избирателна активност 39.9 и 3.1 на сто гласове \"Не подкрепям никого\". Вторият областен град, който ГЕРБ губи на балотажа на местните избори, е  . Новият кмет там ще бъде - Румен Томов - издигнат от инициативен комитет и подкрепен от БСП. Той е получил 50.33% от гласовете, докато досегашният кмет Атанас Камбитов (ГЕРБ) губи битката за трети мандат с 42.66%., сочат данните на \"Маркет линкс\". В  Тодор Попов, издигнат от местната коалиция \"Новото време\" получава 56.31% от гласовете, които му осигуряват четвърти мандат като кмет на града. Опонентът му - Благо Солов от БСП получава 36.38 %, сочат данните на \"Маркет Линкс\".", "date": "2019.11.03", "title": "ГЕРБ печели трите най-големи града, но губи Благоевград и Русе (допълнена)"}
{"url": "https://www.dnevnik.bg/politika/2019/11/03/3986382_galup_blagoevgrad_shte_ima_nov_kmet/", "text": "Независимият кандидат за кмет на Благоевград Румен Томов печели балотажа срещу представителя на ГЕРБ Атанас Камбитов. Това сочат данните от 100% обработен екзит пол на социологическата агенция \"Галъп интернешънъл\", излъчени по Нова телевизия. Първите данни сочат, че за Томов са гласували 52.8% от избирателите. За Камбитов вота са си дали 42.5 на сто. Според \"Галъп\" Йорданка Фандъкова печели близо 51% от гласовете в София, с което ще продължи да ръководи столицата. За нейния съперник Мая Манолова вота са си дали 42.7%. Очаквано кандидатът на ГЕРБ Иван Портних печели във Варна убедително. По предварителни данни за него са гласували 61.3%, докато за Костадин Костадинов са гласували 34.1 на сто. В Пловдив ГЕРБ печелят изборите в лицето на Здравко Димитров. Той е спечелил доверието на 60.4 на сто, докато за кандидатурата на ВМРО и НФСБ Славчо Атанасов са гласували 33.7%. Във Видин кмет ще бъде Цветан Ценков, който е кандидат на СДС и местна коалиция. По данни на \"Галъп\" той получава 57.8% от гласовете. За съперника му на балотажа Огнян Ценков (ГЕРБ) вота си са дали 39.7 на сто. Кандидатът на ГЕРБ Любомир Христов ще продължи да е кмет на Шумен. Той печели 52.1% от пуснатите гласове. С 44.4% остава Венцислав Венков от БСП.", "date": "2019.11.03", "title": "\"Галъп\": Благоевград и Видин ще имат нов кмет"}
{"url": "https://www.dnevnik.bg/analizi/2019/11/03/3986289_narod_gotov_da_zagubi_oshte_pone_10_godini_ot_jivota_si/", "text": "Триумфира Той, човекът първо лице единствено число у нас... Триумфира властникът, който - така виждам и страдам случващото се аз - загуби вече 10 години на България. Жалко, че докато свитата му и печелещите от начина, по който той управлява държавата, го възвеличават с безумно възторжени възгласи, няма, както при триумфалното шествие на победителя в Древен Рим, един роб да държи неговия лавров венец и да му нашепва в ухото \"Memento mori\" - Помни, че си смъртен... За да не се възгордее твърде много, докато се радва безумно, че е случил на народ. Народ, готов да се загубят още поне 10 години от живота на страната ни...", "date": "2019.11.03", "title": "Народ, готов да загуби още поне 10 години от живота си..."}
{"url": "https://www.dnevnik.bg/politika/2019/11/03/3986405_gerb_pecheli_pazardjik_tvurdi_market_links/", "text": "Досегашният кмет на Пазарджик Тодор Попов от местната коалиция \"Ново време\" ще спечели четвърти мандат, показват данните на екзитпола на \"Маркет линкс\", предаде Би Ти Ви. В последните четири години той управляваше като представител на инициативен комитет или местна коалиция. Според данните в 20 часа Попов получава 56.31% от гласовете, срещу 36.38 на сто за Благо Солов от БСП. Над 7% от гласувалите не са подкрепили нито един от двамата. По-късно вечерта резултатът се промени на 56.2% за Попов и 40.7 на сто за Солов. Данните на \"Маркет линкс\" за Благоевград сочат, че най-вероятно досегашният кмет Атанас Камбитов от ГЕРБ, няма да спечели нов мандат. Той получава 42.66% от гласовете, срещу 50.33 за Румен Томов, издигнат от инициативен комитет. \"Явно нещо аз съм сгрешил. Времето ще покаже дали гражданите не са сгрешили със своя избор\", каза пред Би Ти Ви досегашният кмет на Благоевград Атанас Камбитов от ГЕРБ. \"Нямам логичен отговор за тази загуба\", допълни Камбитов.", "date": "2019.11.03", "title": "Досегашният кмет ще управлява Пазарджик, според \"Маркет линкс\""}
{"url": "https://www.dnevnik.bg/politika/2019/11/03/3985359_mestni_izbori_2019_purvite_rezultati_ot_balotajite_za/", "text": "Дневник\" представя първите резултати от балотажа на изборите за кметове в големите градове в България. Данните са получени от социологическите агенции на базата на 100% паралелно преброяване. За Пазарджик и Шумен резултатите са окончателни - от Общинската избирателна комисия при 100% обработени протоколи. Най-важното за изборите четете  тук .", "date": "2019.11.03", "title": "Местни избори 2019: Първите резултати от балотажите за кмет"}
{"url": "https://www.dnevnik.bg/politika/2019/11/03/3986412_noshtta_na_balotaja_gerb_vze_9_devet_oblastni_grada/", "text": "Във втория изборен тур ГЕРБ печели девет областни града, сред които трите най-големи в България, но загуби други пет, които в последния мандат управляваше - Русе, Благоевград, Видин, Перник и Разград . В още два града - Добрич и Плевен, претендентите на ГЕРБ за втори пореден път губят втория тур от досегашните кметове, които се явяват в коалиции, подкрепени от десни партии. БСП - за първи път от осем години - спечели местния вот в четири областни центъра, а ДПС имат своите успехи в по-малки населени места, но от големите запазват влияние единствено в Кърджали, който спечелиха преди седмица на първия тур. \"Демократична България\" има сериозен шанс за успех в изборите за районни кметове в София. Това показват първите данни, които общинските избирателни комисии започнаха да обявяват тази вечер при различен процент обработени протоколи от секционните комисии. Сериозни обрати са малко вероятни. Очаквано, в трите най-големи града - София, Пловдив и Варна, управляващите спечелиха изборите. Като се вземат предвид резултатите от първия тур преди седмица управляващите завършват местния вот с кметове в общо 17 областни центъра, като в два - Кюстендил и Монтана, са в широки коалиции, подкрепящи настоящите кметове за пореден мандат. Лидерът на ГЕРБ и премиер Бойко Борисов категорично отрече резултатите да означават загуба на позиции за партията му и нарече случващото се \"връщане към нормалността\", изгубена преди четири години, когато ГЕРБ взе 22 от 28 областни града. БСП засега отказва коментари в очакване на окончателни резултати, а ДПС определи резултатите си като \"много добри\" и уточни, че увеличава броя на общинските си кметове, въпреки че цялата държавна машина била впрегната срещу движението. \"Демократична България\" тази вечер също се въздържа от изявления.  Около полунощ инициативният комитет, издигнал Мая Манолова се закани за поиска касиране на изборите. \"Дневник\" проследи в реално време първите резултати, изнесени от социологическите агенции, както и реакциите на кандидатите и политическите централи. Вижте хронологията. ", "date": "2019.11.03", "title": "Нощта на балотажа: ГЕРБ взе 9 девет областни града, БСП - 4, градската десница - софийските райони"}
{"url": "https://www.dnevnik.bg/analizi/2019/11/03/3986381_korumpiranostta_na_upravliavashtite_zarazi_masovo/", "text": "                         С искрена тъга и нежелание ще повторя: корупцията отдавна не е \"привилегия\" на управляващите. Тяхната корумпираност и клиентелизъм заразиха масово българите, останали да живеят на територията. Заразиха ги до степен да пренебрегват инстинктите си за оцеляване и избори след избори да овластяват точно онези, които ги унищожават морално, демографски и икономически. Разбира се, дори и чумата не може да зарази и убие всички, но е достатъчно 15-20% от населението да \"измрат\" морално и етичните норми на всички останали се променят. Заради зависимите и корумпирани избиратели мнозинството не намира мотив да гласува въобще. И с основание. Така имаме стохилядни градове, управлявани с под 15% от гласовете на всички, имащи право на глас. Управляват ни не демократични мнозинства, а малцинството на корумпираните използвачи, които очакват облаги от властта, дори и тази облага да е столевка срещу снимана бюлетина. Това не може да се промени с избори, нито с нов изборен кодекс, нито дори с нова конституция. Защото тя ще е изработена от Велико народно събрание, доминирано от същата политическа клиентела. Ще трябва да минем през много по-драстични реформи в самото общество, преди да ремонтираме държавата...", "date": "2019.11.03", "title": "Корумпираността на управляващите зарази масово българите"}
{"url": "https://www.dnevnik.bg/politika/2019/11/03/3986422_ot_kogo_ot_otpadnalite_kandidati_poluchiha_glasove/", "text": "Анализ на резултата на Йорданка Фандъкова по профила на избирателите показва, че 2% е делът на гласоподавателите, които на първи тур са гласували за Мая Манолова. При Манолова този дял е 1% - гласували за конкурента й. Фандъкова има по-голям дял и от хора, гласували за Борислав Игнатов (\"Демократична България\") - 8%, спрямо Манолова - 5%. Загубилата изборите обаче има 10% дял от подкрепили Борис Бонев и 10% от избиратели, които не са гласували на първи тур. За Фандъкова тези дялове са съответно 5 % и 6 % (вижте графиката). Това показват данните на \"Алфа рисърч\". Според екзитпола на агенцията, досегашният кмет  запазва поста си , като получава над 53% от гласовете. Близки за резултатите и при образователният ценз. Висше и полувисше образование имат 67% от гласувалите за Йорданка Фандъкова и 64% за Мая Манолова. Със средно образование са съответно 30 и 34% от гласувалите за двете.", "date": "2019.11.03", "title": "От кого идва подкрепата за Фандъкова и Манолова на балотажа (графики)"}
{"url": "https://www.dnevnik.bg/photos/2019/11/03/3986307_fotogaleriia_svetovnite_snimki_na_denia_-_2_i_3_noemvri/", "text": "Жени от мексиканско-американската общност празнуват Деня на мъртвите в Чикаго, Илинойс, САЩ.", "date": "2019.11.03", "title": "Фотогалерия: Световните снимки на деня - 2 и 3 ноември"}
{"url": "https://www.dnevnik.bg/politika/2019/11/03/3986430_suprugata_na_cenko_chokov_zagubi_balotaja_za_kmet_na/", "text": "Съпругата на бившия кмет на Галичев Ценко Чоков Цветелина Нелова загуби балотажа на местните избори в селото. По данни на \"Нова телевизия\" от неназован източник кандидатът на ГЕРБ Страхил Стоянов печели изборите. Той от своя страна заяви пред медията, че печели с около 140 гласа разлика. \"Надявам се насилието в Галиче да приключи. Ще се боря да изкореня страха в селото\", каза Стоянов. Самият Ценко Чоков беше застъпник по време на изборния ден. Срещу него е имало подаден сигнал в МВР, че е заплашвал хора да гласуват за съпругата му. Той отговори, че това са \"евтини трикове\". \"При всеки човек има край на кариерата. Аз се кметувах 20 години и ми стига\", добави Чоков, който се кандидатира на тези избори за кмет на Бяла Слатина, но не успя да достигне до балотаж. Ценко Чоков, който е избиран за кмет на Галиче четири пъти от различни политически сили, е осъден на първа инстанция като ръководител на банда за рекет, лихварство, побоища и палежи. Заради процеса в началото на 2018 г. бяха прекратени и правомощията му като кмет на врачанското село.", "date": "2019.11.03", "title": "Съпругата на Ценко Чоков загуби балотажа за кмет на Галиче"}
{"url": "https://www.dnevnik.bg/sviat/2019/11/03/3986432_naidjul_faraj_se_otkaza_da_se_kandidatira_za/", "text": "Лидерът на британската Партия на Брекзит Найджъл Фараж каза, че няма да се бори за влизане в парламента на изборите идния месец, а ще води кампания в цялата страна срещу сделката за Брекзит, договорена от премиера Борис Джонсън, предаде \"Ройтерс\". В интервю за Би Би Си Фараж заяви, че много е мислил как най-добре би могъл да служи на каузата за Брекзит - дали да се опита да влезе в парламента, или да бъде по-полезен, като обикаля Обединеното кралство, подкрепяйки 600-те кандидати на партията си. Реших, че правилно е да направя второто, каза Фараж. Той обеща, че партията му ще се бори за всяко депутатско място в Англия, Шотландия и Уелс срещу консерваторите на Джонсън, освен ако той не се откаже от споразумението си, което според Фараж и партията му е по-лош вариант, отколкото излизане от ЕС без сделка, съобщи Асошиейтед прес. /БТА", "date": "2019.11.03", "title": "Найджъл Фараж се отказа да се кандидатира за парламентарните избори"}
{"url": "https://www.dnevnik.bg/politika/2019/11/03/3986439_gerb_gubi_vota_za_kmet_na_vidin/", "text": "Издигнатият от местната коалиция СДС Цветан Ценков печели втория тур на изборите за кмет на Видин.  По данни на социологическата агенция \"Галъп\" при 100% паралелно преброяване на гласовете Цветан Ценков печели втория тур на местния вот с 57.8% от гласовете. Кандидатът на ГЕРБ Огнян Ценков е втори с подкрепа от 39.7 на сто.  Това е третият областен град, в който кандидатите на управляващата партия ГЕРБ губят изборите. По данни от екзит пола в Русе и в Благоевград печелят кандидати, издигнати и подкрепени от БСП - Пенчо Милков и Румен Томов. С \"Не подкрепям никого\" са гласували 2.5% от избирателите, които са отишли до урните днес.", "date": "2019.11.03", "title": "ГЕРБ губи вота за кмет на Видин"}
{"url": "https://www.dnevnik.bg/politika/2019/11/03/3986442_borisov_za_zagubenite_oblastni_gradove_vurnahme_se_kum/", "text": "Борисов коментира, че във формацията са очаквали тези загуби по места, за които предупредил и на партийни събрания. Защото някои структури се били окопали \"като дерибеи\" и точно тези градове били загубени. Сега щели да се направят промени в партията и да се забрани кметове да се кандидатират за повече от 3 мандата. Хората абсолютно заслужено наказаха тези, които се държаха неприлично, коментира още Борисов. \"Благодаря на хората, че пак ни дадоха доверие - след \"Апартаментгейт\", след къщите за тъщи на Александър Манолев, след видеото, на което Атанас Камбитов играе хоро със петдесетолевки на челото, как да спечелим\", коментира Борисов. Той допълни, че избирателите наказали кандидатите, но партията победила, тъй като избирателите са дали подкрепа за съветниците от ГЕРБ, макар да не са подкрепили местния кандидат за кмет на управляващите. Съзнателни загуби, за да се изчисти ГЕРБ Бойко Борисов заяви, че партията му е можела да спечели и много от големите и по-малките градове, където остана без кметове, като даде да се разбере, че е оставил съзнателно на някои места досегашните кандидати да се кандидатират пак, защото смятал за по-добре \"партията да си направи изборите и да се изчисти\". В отговор на въпрос даде да се разбере отново, че тези промени ще продължат и се готвят нови правила на база изводите от изборите. Първите посочени за промени структури бяха местните организации като Банско, Сандански, Благоевград. Друга причина за някои от загубите Борисов видя в това, че на места имало и активна работа срещу кандидатите на ГЕРБ от хора, включително от местните партийни структури, които са били недоволни от това, че досегашните кметове или съветници не са получили подкрепа от управляващите за нов мандат. В отговор на въпрос усетила ли е подобно нещо в София, спечелилата нов кметски мандат в столицата Йорданка Фандъкова коментира: \"доста неща усетих\". Борисов няма съмнения за изборния процес В отговор на въпрос дали ще приеме поканата на президента Румен Радев за среща на политическите сили и експерти от изборните комисии, на която да се обсъдят нарушенията и пропуските, които опорочават изборния процес, премиерът заяви, че не вижда смисъл да участва в такава среща. Борисов отново повтори, че Радев не е намирал изборите за опорочени, когато ги е спечелил. Заяви, че самият той не си позволява да постави под съмнение изборния процес в градовете, в които ГЕРБ губи. Аз съм противник на така наречените независими кандидати, каза още лидерът на ГЕРБ. \"За всички наши грешни действия получаваме шамари и уроци. Иначе от следващите избори да има само независими кандидати и партиите да се промъкваме към тях и да казваме – той е нас, защото печели. Кметствата се управляват от общинските съвети – там приемането на важните решения става с мнозинство. Така работи държавата. Всичко друго води до анархия и отговорност\", добави още премиерът. Реверанс за Фандъкова след победата й Този път в централата на партията на пресконференцията след изборите редом до премиера застана и спечелилата нов кметски мандат в София Йорданка Фандъкова. В нощта след първия тур тя беше оставена да даде самостоятелно изявление в предизборния си щаб, а не в централата на пресконференцията на ГЕРБ. Обяснението на Борисов беше, че е оставил всички кандидати сами да се оправят. Този път Фандъкова беше извикана от щаба си в НДК и дойде в партийната централа, като решението за това беше взето в последния момент. Промени и в общината до месец И кметът на София отбеляза, че хората са поискали промени, които тя ще им даде. Обеща промени в структурата на общината до месец. Още в първите дни на новия си Мандат, Фандъкова ще започне разговорите за подкрепата на политики, идеи и решения с отделни партии в общинския съвет, тъй като ГЕРБ имат 27 съветника - недостатъчно за мнозинство в 61-членния общински съвет. Кметът не пожела да отговори на въпрос дали този път ще търси сключването на коалиционно споразумение за целия мандат или както досега ще разчита на подкрепа на отделните съветници по отделни политики и решения. Това щяло да зависи от предстоящите разговори. Като потенциални партньори на ГЕРБ в столичния съвет, Йорданка Фандъкова отбеляза ВМРО и \"Демократична България\". Откровено срещу Манолова И Борисов, и Манолова, не скриха неодобрението си към опонента на Фандъкова - Мая Манолова, която досега беше омбудсман, а се кандидатира за кмет на София като независим кандидат с подкрепа на БСП. В отговор на въпрос премиерът заяви, че вече е дал веднъж работа на Манолова и не мисли да го прави повторно. А на питане дали би поканила Манолова в екипа си като консултант, Фандъкова попита: \"Консултант в коя сфера точно\". Йорданка Фандъкова допълни, че за нея кампанията е била изключителна тежка, защото за разлика от други кампании, в които се е състезавала, сега е трябвало да се бори освен с внушения, но и с откровени лъжи. Слави Трифонов се включи зад завеса Любопитна новост на тази пресконференция на ГЕРБ бяха множеството опити на представител на една медия да се включи с много въпроси към участниците в нея. Новата телевизия на шоумена Слави Трифонов \"7/8 ТВ\", която от утре започва официалното си излъчване, беше изпратила репортер на събитието. Той се опита да зададе разнообразни въпроси на премиера, а впоследствие и на избраната за кмет Йорданка Фандъкова. Наложи се неколкократно на журналиста да бъде напомняно, че е добре да изчаква останалите колеги и да даде възможност и на други да зададат въпросите си. Основната част от питанията бяха за ниската избирателна активност, дали тя не е шамар и наказание за управляващите, дали управлението ще е легитимно и доколко представителна ще е властта след това.", "date": "2019.11.03", "title": "Борисов за загубените градове: Върнахме се към нормалността (допълнена)"}
{"url": "https://www.dnevnik.bg/sport/2019/11/03/3986462_baiern_se_razdeli_s_trenyora_si_niko_kovach/", "text": "Ден след най-тежката си загуба от 10 години \"Байерн\" (Мюнхен) обяви, че се разделя с треньора си Нико Ковач. В събота баварците бяха разгромени с  1:5 при гостуването на \"Айнтрахт\" (Франкфурт)  и останаха на четири точки от първото място. На официалния си сайт \"Байерн\" обяви, че в неделя е проведена среща между президента Ули Хьонес, изпълнителния директор Карл-Хайнц Румениге и спортния директор Хасан Салихамиджич, които са предложили на Ковач двете страни да се разделят. \"Представянето на тима в последните седмици показва, че трябва да предприемем действия. Имахме искрен разговор с Нико и постигнахме договорка да се разделим. Съжаляваме за развитието на нещата\", каза Румениге. Ковач, който е бивш играч на баварците застана начело на тима през лятото на 2018 г. В 65 мача той записа 45 победи, 12 равенства и осем поражения при голова разлика 169:73. Под негово ръководство \"Байерн\" спечели титлата и Купата на Германия.   Временно начело на отбора ще застане Ханзи Флик, който е бивш помощник треньор на германския национален отбор и влезе в щаба на баварците в началото на сезона. Ковач е първият треньор в Бундеслигата от началото на сезона, който е уволнен. Заедно с него от \"Байерн\" си тръгва и брат му Роберт Ковач, който беше помощник треньор.", "date": "2019.11.03", "title": "\"Байерн\" се раздели с треньора си Нико Ковач"}
{"url": "https://www.dnevnik.bg/politika/2019/11/03/3986470_dps_otchete_razshiriavane_na_vlastta_si_na_mestno_nivo/", "text": "Географията е разширена. Така лидерът на Движението за права и свободи (ДПС) Мустафа Карадайъ обобщи резултатите на политическата сила на местните избори. Той ги определи като много добри и добави, че ДПС увеличава броя на общинските си кметове. \"През 2015 г. имахме 39 кметове на общини, от които 32 бяха партийни кандидати, а другите бяха в коалиция или независими, но с нашата подкрепа. Сега имаме 47 общински кметове, от които 37 са изцяло кандидатури на ДПС\", заяви Карадайъ, като припомни, че Движението спечели още на първи тур в Кърджали. По думите му партията е запазила влияние в местната власт и на места е увеличила присъствието си в общинските съвети. Той обаче отправи няколко забележки към начина на провеждане на изборите, като дори обвини управляващите, че са използвали всякакви методи, за да спечелят вота. Държавната машина в помощ на управляващите \"Тези местни избори показаха много от дефектите на законовата уредба. В много случаи комисиите с бездействията си дадоха възможност да се допускат нарушения. Цялата държавна машина беше впрегната незаконно в кампанията на управляващите. Държавният апарат беше превърнат в машина за печелене на избори и то в най-уродливата ѝ форма - чрез заплахи, натиск и репресии\", добави лидерът на ДПС. \"Всички знаем, че изборите са особен елемент на демокрацията, но само когато са свободни и честни. Дали бяха информирани избирателите? Независимо от препоръките на Венецианската комисия, продължава да има забрана за агитация на различен от българския език. Регистрираха се кандидати, които не отговаряха на изискванията на закона\", каза още Карадайъ. Според него е имало още много други изборни нарушения, които \"поставят въпроса за легитимността на изборите\". По думите му ДПС \"преди 30 години докара демокрацията в нашата родина и продължава да е пазител на мира\".", "date": "2019.11.03", "title": "Карадайъ: Цялата държавна машина беше впрегната незаконно в кампанията на управляващите"}
{"url": "https://www.dnevnik.bg/sport/2019/11/03/3986463_hamiltun_specheli_shesta_svetovna_titla_vuv_formula_1/", "text": "Люис Хамилтън е световен шампион във Формула 1 за шести път, след като си гарантира титлата два кръга преди края на сезона. Британският пилот на \"Мерцедес\" завърши втори в Гран при на САЩ на пистата в Остин, финиширайки зад съотборника си Валтери Ботас. Хамилтън беше близо до това да грабне победата и даде максимума, за да го направи, като Ботас го изпревари само три обиколки преди края на състезанието. Британецът беше с различна стратегия от съотборника си и Макс Верстапен със само едно спиране в бокса. Той запази ресурса на гумите си с добро пилотиране. С шестата си корона Хамилтън се доближава само на една титла от рекорда на Михаел Шумахер, записан през 2004 г. Британецът оставя зад себе си легендата Хуан Мануел Фанджо, който има пет титли. Британецът доминира в турбо-хибридната ера на Формула 1, която беше въведена през 2014 г. Серията му беше прекъсната единствено от Нико Розберг през 2016 г., като Хамилтън има пет титли за шест години. Първата му титла беше спечелена през 2008 г. като пилот на \"Макларън\". \"Емоциите в мен все още са много силни. Тази титла означава много за мен, благодаря на цялото ми семейство, аз никога не се предавам, това ми предаде моят баща още, когато бях на шест години\", каза Хамилтън след състезанието.   Британецът отказа да направи прогноза още колко пъти може да стане шампион. \"Не мога да кажа, не мисля за това. Продължаваме да натискаме, като спортист се чувствам все още свеж и съм добре\". Надпреварата в САЩ беше доминирана от пилотите на \"Мерцедес\", които отново бяха по-добри от съперниците си. Ботас взе четвъртата си победа през 2019 година и общо седма в кариерата си. Финландецът стартира от полпозишън, но трябваше да се бори до края, за да финишира пръв. На старта Ботас поведе уверено, като зад него добре потегли Верстапен с \"Ред бул\". Хамилтън също стартира добре и излезе трети, следван от Шарл Льоклер, а Себастиан Фетел от второ място потъна до пето. Постепенно германецът загуби темпо и се свлече до осмата позиция. В осмата обиколка пилотъте на \"Ферари\" отпадна след повреда в окачването и нямаше шанс да продължи. В челото се очертаха различните стратегии, като Верстапен смени гумите си пръв, а Ботас влезе в бокса веднага след него. Хамилтън остана на пистата и заложи само на едно спиране, а късно бокса си измести и Льоклер, който обаче беше с по-ниско темпо. Световният шампион сложи най-твърдите гуми 24 обиколки след началото на състезанието, а малко по-късно през бокса минаха Верстапен и Ботас. Хамилтън излезе пръв и имаше аванс от 9 секунди пред съотборника си, като го задържа дълго зад себе си. Въпреки това финландецът изпревари Хамилтън три обиколки преди края.      След 19 старта Хамилтън има 381 точки, а Ботас е с 314. В битката за третото място в крайнто класиране са въвлечени Макс Верстапен, Себастиан Фетел и Шарл Льоклер. До края на сезона остават два старта - Гран при на Бразилия на 17 ноември и Гран при на Абу Даби на 1 декември.", "date": "2019.11.03", "title": "Хамилтън спечели шеста титла във Формула 1 след второ място в САЩ"}
{"url": "https://www.dnevnik.bg/analizi/2019/11/03/3986471_koi_za_kakvo_e_vinoven_i_kakvo_da_pravim/", "text": "                         Винаги и за всичко е виновна \"Демократична България\". Предварително и по минути. А после и за резултата. \"Демократична България\" е виновна за собствения си резултат. Виновна е обаче и за резултатите на ГЕРБ и БСП. Схващате ли? Същите тия, които, когато трябва да обяснят резултатите на \"Демократична България\", обвиняват формацията, а когато трябва да обяснят собствените си резултати ... отново същото. Въобще единственият виновник на всякакви избори и изборни резултати е ... познайте от три пъти. Знаете ли защо се прави това? Защото политиката е игра на виновници. Виновниците изчезват от пейзажа. Който бъде форматиран като виновник, той си заминава. Защо и кой иска \"Демократична България\" да е виновник ... за всичко ... Защо, и от БСП, и от ГЕРБ, сочат \"Демократична България\" за виновник за резултатите на БСП и ГЕРБ ... Обяснението е много простичко – за да няма трето, което да им пречи да се договарят. Било за квотите във Висшия съдебен съвет, които инсталират главен прокурор, било за омбудсман, било за ония 300 хиляди герберски гласа, които избраха и президент. Ето за това. \"Демократична България\" е виновна само за собствения си резултат. И той не е никак лош, ако и да не е особено впечатляващ и да не е това, което ни се иска. За съжаление, Загива морално, интелектуално, демографски и всякак. И всеки, който поне малко го е грижа за това, трябва да опита да положи усилия за спиране и обръщане на тези процеси. Трябва да е ясно и още нещо – \"Демократична България\" не може да представлява всички. Това го могат само БКП/БСП и БКП/ГЕРБ. Партиите и политическите формации представляват само част от населението. Поне така е в демокрациите. За съжаление, в България не са останали много хора, които могат да бъдат представлявани от формация като \"Демократична България\". Факт. Няма драма в това, обаче. Колкото – толкова. Разбирам болката и гнева на хората, които не могат да го проумеят това, но не успяват да насочат тази емоция в правилната посока – \"навън\", а вместо това я отключват \"навътре\" в деструктивни цунамита. Но не бива да го правят. \"Враговете\" и без това са много и силни, за да си позволим и самоунищожителни процеси, обвинявайки се едни други за резултати, повече дължащи се на обективни реалности, отколкото на нечии \"исторически грешки\". Колкото и да е трудно. Защото днешните резултати могат да са по-добри или по-лоши утре. От всички зависи. Нашата работа е, ако щете, \"да произведем\" хората, които могат да бъдат представлявани от формация като \"Демократична България\". Няма да обяснявам какви са тези хора. Социологическите разрези го казват ясно - най-общо казано \"умни и красиви\". Когато успеем, няма да има нужда от формации като \"Демократична България\". Такива хора и сами знаят как да живеят в една свободна страна със стабилна правова система, гарантираща на всеки, че трудът му няма да бъде откраднат от някоя мутра в ортаклък с някой прокурор или полицай (впрочем, много такива хора вече го правят, но за съжаление не в страната България). (Тук искам да отворя една скоба за \"умните и красивите\", защото е важно. Днес това понятие се унищожава като понятие. От същото зло. Разрушва се смисъла на тези думи. Защото всяко унищожение започва от унищожаването на езика. Когато стане нещо лошо да си умен и красив, държавата се превръща в държава на тъпи и грозни. Това е своеобразен гьобелсов културен инженеринг, чийто резултат все повече се усеща. Обръщане на значението и смисъла на понятията – \"умен и красив\"=лошо => \"тъп и грозен\"=добро. Това е път към ада, описан от Оруел. Не тръгвайте по този път.) Който има идеи и сили да ги реализира, винаги е добре дошъл да работи за тях. Ако са добри, те ще намерят подкрепа. Ако не са и не намират подкрепа - не е нужно да се късат ризи. Може би тези на съмишленика са били по-добри. Който знае \"как нещата няма да станат\", по-добре да не се занимава с обществена дейност изобщо, а и с каквато и да било дейност, впрочем. Нещата се случват, когато (кумулативно): познаваш реалността и я приемаш каквато е (което не значи, че тя непременно е прекрасна или напълно ужасна);  знаеш къде искаш да стигнеш (което не значи, че можеш да стигнеш навсякъде, където поискаш); в/ наясно си дали имаш и колко ресурс имаш, и докъде ще ти стигне той; г/ действаш. Другото – да се въртиш като пумпал, търсейки проблемите (генералните такива, имам предвид – детайлите винаги могат да се подобряват във всичко и навсякъде) във формите, във формалностите, във фикуса в ъгъла и т.н., и да преливаш от пусто в празно, не помага никому. Най-много да изпочупиш и без това скромните мебели в стаята ...", "date": "2019.11.03", "title": "Кой за какво е виновен и какво да правим"}
{"url": "https://www.dnevnik.bg/politika/2019/11/03/3986469_demokratichna_bulgariia_s_purvi_danni_raionnite_ni/", "text": "Кандидатите за районни кметове на \"Демократична България\" печелят в поне 8 от десетте района, в които бяха на балотаж. Това потвърдиха от коалицията за \"Дневник\", след като в социалните мрежи започнаха да се появяват данни за различните райони. Те казаха, че все още събират данните от паралелното преброяване, което правят и затова нямат официално съобщение и това са предварителни данни. От коалицията очакват, че е възможно и в район \"Витоша\", в който все още не са сигурни за финалния резултат, също да имат победител. Техният кандидат може би няма да спечели и във \"Възраждане\". Районите, в които по първи данни, ще имат районен кмет са \"Лозенец\", \"Оборище\" , \"Красно село\", \"Слатина\", \"Овча купел\", \"Триадица\", \"Средец\", \"Студентски\". От ГЕРБ засега отказаха коментар, защото казаха, че на много места в момента разликите са по десетина-двайсет гласа и чакат официални данни. Това са районите, в които коалицията днес беше на втори тур в столицата, данните в скоби са от първи тур: Район : Любомир Дреков (ГЕРБ-СДС с 31.17%) и кандидата на \"Демократична България\" Константин Павлов (28.82%). Район  : Теодор Петков (ГЕРБ-СДС с 41.94%) срещу Христо Вълчанов от Демократична България (17.81%). Район  : Балотажът е между Савина Савова (ГЕРБ с 38.22%) срещу Васил Кънев (\"Демократична България\" с 19.05 %). Район  : Кандидатът на ГЕРБ Петър Митев (30.72%) излиза срещу Николай Александров от \"Демократична България\" с 27.59%. Район  : Балотажът е между Христо Апостолов (ГЕРБ-СДС с 33.59%) срещу Росина Станиславова ( \"Демократична България\" с 21.44%). Район  : На втори тур са досегашният кмет Наталия Стоянова (ГЕРБ с 33,64%) срещу Георги Илиев (\"Демократична България\" с 22.38%). Район  : Христина Семерджиева (ГЕРБ-СДС с 29.97%) срещу Ангел Стефанов (\"Демократична България\" с 22.14%) . Район  : Николай Терзиев (ГЕРБ с 31.54%) срещу Димитър Божилов (\"Демократична България\" с 25.91%). Район  : Трайчо Трайков (\"Демократична България\" с 38.19%) срещу Любомир Ковачев (ГЕРБ - 29.31%). Район  : Досегашният районен кмет Димитър Дилчев (ГЕРБ с 34.13%) срещу Петко Горанов (\"Демократична България\" с 23.13%).", "date": "2019.11.03", "title": "\"Демократична България\" с първи данни: Районните ни кметове печелят в поне 8 от десетте района в София"}
{"url": "https://www.dnevnik.bg/politika/2019/11/03/3986478_sled_zagubata_v_sofiia_manolova_zaiavi_che_shte_raboti/", "text": "След като загуби изборите за кмет на София, Мая Манолова направи заявка, че ще се бори за промяна на модела в България. В изявление пред медиите в нощта след балотажа тя каза, че ще обяви начина и формата, под които ще го направи, след като види окончателните резултати. Според данни от паралелно преброяване, направено от екипа й, разликата между нея и победителя Йорданка Фандъкова е не 12, а - под 3%. Манолова не отговори дали ще прави нов политически проект, макар в щаба й да има неофициални коментари, че това може да се случи. След като обяви гражданите на София за победители, а демократичните десни и леви за \"преодолели различията си\", Мая Манолова каза, че без свобода, демокрация и върховенство на закона обединението е невъзможно. По нейни данни подкрепата й е от около 170 хил. столичани, които определи като протестен вот. \"Днес видяхме как може да бъде преодолян моделът на еднопартийната, едноличната власт. Смятам, че гражданите имат смелост да извървим заедно този път до край. Затова аз няма да се откажа. Ще намеря начина и формулата тази гражданска енергия да не бъде пропиляна, да не бъде разпиляна, а да бъде фокусирана за постигането на една реална цел - промяна на модела в София и в България\", каза Манолова. Тя заяви още, че трябва да се работи за това хората, които ще управляват, да не бъдат избирани със силов и купен вот, какъвто имало днес. \"Всеки човек е важен. Смятам, че заедно можем и ще продължим да работим за промяната\", допълни бившият омбудсман. В началото на изявлението си тя каза, че кампанията е била трудна, жестока и нечестна, а реалната ситуация у нас е \"безобразно и безнаказано за ГЕРБ купуване на гласове\". \"Властта няма страх от закона и срам от хората\", каза още Манолова. Тя цитира кандидат за районен кмет в София, който и казал, че нищо не може да направи, защото купували гласове, а полиции му казали, че и те не могат да направят нищо.", "date": "2019.11.03", "title": "След загубата в София Манолова заяви, че ще работи за промяна на модела в България"}
{"url": "https://www.dnevnik.bg/politika/2019/11/03/3986489_valentin_revanski_e_noviiat_kmet_na_iambol/", "text": "Валентин Ревански от \"Пряка демокрация\" ще е новият кмет на Ямбол. При 78.64% обработени протоколи данните на ОИК показват, че за него са гласували 61.11%. Съперникът му на балотажа Катя Георгиева от БСП получава 36.02% от гласовете. Близо 3 на сто от гласоподавателите са избрали да не подкрепят никого. Разликата между Ревански и Георгиева е над 25%, което представлява почти 4 хил. души.", "date": "2019.11.03", "title": "Валентин Ревански е новият кмет на Ямбол"}
{"url": "https://www.dnevnik.bg/politika/2019/11/03/3986492_juliian_naidenov_pecheli_nov_mandat_kato_kmet_na/", "text": "Кметът на Силистра Юлиян Найденов печели нов мандат, показват данни на Общинската избирателна комисия при 100%% обработени протоколи от секционните комисии. За Найденов (ГЕРБ) са гласували 52.12%, докато опонентът му Момчил Неков от местната коалиция БСП е получил гласовете на 45.63% от упражнилите правото си на глас. С \"Не подкрепям никого са гласували 2.25%. Повече за нощта на местните избори четете  тук . Първи резултати -  тук .", "date": "2019.11.03", "title": "Юлиян Найденов печели нов мандат като кмет на Силистра"}
