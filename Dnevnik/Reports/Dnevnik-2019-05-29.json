{"url": "https://www.dnevnik.bg/sport/2019/05/29/3913416_s_razgrom_za_edno_poluvreme_chelsi_vdigna_kupata_v/", "text": "Челси\" спечели Лига Европа след вихрена победа срещу \"Арсенал\". Сините се наложиха с 4:1 срещу градския си съперник след вълнуващо второ полувреме, през което паднаха и петте гола. Два гола вкара звездата Еден Азар, за когото се очаква, че ще премине в друг отбор. Белгийският полузащитник каза в минутите след двубоя, че това вероятно е неговото сбогуване с \"Челси\". \"Мисля, че е време за нова цел\", заяви Азар. Сините поведоха с головете на бившия нападател на \"Арсенал\" Оливие Жиру и на Педро Родригес, а след това резервата Алекс Иуоби намали. Сянка върху финала хвърли големият брой незаети места на стадиона в Баку. За \"Челси\" това е пета купа от европейските клубни турнири и втора в Лига Европа след 2012-13 г. Сините стават първият отбор след \"Манчестър юнайтед\" от 2007-08, който стъпва на върха в европейски клубен турнир, без да допусне загуба (12 победи и три равенства). Загубата има двойна тежест за \"Арсенал\". Освен че загуби нов европейски финал, отборът пропусна и възможността да се класира за Шампионската лига. През първото полувреме двата отбора се надлъгваха тактически, но не можаха да си вкарат гол. Те създадоха възможности, като \"Челси\" беше по-близо до това да поведе/ Изигралия последния мач в кариерата си Петер Чех спаси удар на Жиру. След почивката сините оползотвориха възможностите си и това ги отведе към успеха. В 49-ата минута Жиру се възползва от подаване на Емерсон и с глава прати топката в долния десен ъгъл. \"Челси\" удвои в 60-ата, когато Педро получи в наказателното поле и стреля точно. След още пет минути Азар беше точен от дузпа за 3:0. Малко след влизането си в игра Иуоби намали с хубав удар от далеч. Азар отне надеждите на съперника за обрат с втория си гол. Белгиецът вкара в 72-ата минута, когато с Жиру направиха двойно подаване и пред вратата звездата на \"Челси\" нямаше проблем да отбележи.", "date": "2019.05.29", "title": "С разгром за едно полувреме \"Челси\" спечели Лига Европа"}
{"url": "https://www.dnevnik.bg/bulgaria/2019/05/29/3913337_direktorut_na_netinfo_ima_bezprecedentna_namesa_v/", "text": "Изпълнителният директор и съдружник в \"Нетинфо\" Христо Христов излезе с остра позиция срещу случващото се в новинарския отдел на компанията. Той заявява, че вижда \"засилена намеса в редакторската политика на сайтовете \"Гонг\", \"Вести\" и \"Дарикнюз\". Изявлението му, публикувано  в Gong.bg  тази вечер, идва дни след като спортният екип на радио \"Дарик\" обяви, че прекратява отношенията си с \"Гонг\" в  знак на солидарност с колегата си и доскорошен главен редактор на сайта Николай Александров . (вижте пълния текст от Хриснов в края на статията) Сайтовете \"Гонг\", \"Вести\" и \"Дарикнюз\" са част от сделката, при която фирма на Кирил Домусчиев и брат му Георги купи \"Нова броудкастинг груп\". Все още обаче не е завършена сделката, свързана с придобиването от тях на останалите 30% от \"Нетинфо\" (в която е дигиталното портфолио на \"Нова\"). Те са притежавани от Христо Христов и Радосвет Радев (собственик на \"Дарик радио\"). започва изявлението си Христов. В него той говори за натиск за публикуване на новини, \"които са с доста съмнителни факти и достоверност\". За пример дава новина в \"Гонг\" със заглавие: \"Задава се огромен скандал, ЦСКА заплашен от изхвърляне от Първа лига\", публикувана след скандала с решението на футболния \"Черно море\" да  излезе без част от основните си футболисти в решителния мач срещу \"Лудогорец\" . \"Когато даден редактор откаже да публикува подобен материал, над него започва да се оказва натиск наред с обвинения, че е пропуснал важна новина, която други медии са публикували (повечето пъти се цитират медии с подозрителна репутация). При повторно възпротивяване от страна на редактора, следва скорошното му напускане по \"взаимно съгласие\", пише Христов и посочва, че подобен е случаят с Александров. Той допълва, че докато е изпълнителен директор на \"Нетинфо\", В понеделник Александров отказа да коментира пред \"Дневник\" случващото се в \"Гонг\", каза само, че тече е в процес на напускане. \"Длъжен съм да напиша тази позиция, защото с времето видях, че доста колеги си тръгват или биват напуснати, но никой не казва и дума. Аз вярвам, че нищо не ни се дава даром, особено нещо толкова важно като свободата на словото. А историята е показала, че за свободата не можем да се борим само с думи, трябва и действия\", завършва Христов. Днес  сайтът \"Клуб З\"  съобщи, че двама от основните продуценти на новините в \"Нова тв\" Цветомир Семов и Диана Димова са напуснали, като са обявили решението си тази сутрин на планьорка. Пред медиата Семов е коментирал, че не иска да се спекулира по темата и че не е бил принуден да напусне, а така е решил. В началото на май за директор на новините  беше назначена Миляна Велева , която е била на тази позиция в Канал 3 (свързван с Делян Пеевски) и в ТВ7, финансирана от фалиралата КТБ, но е известна и като спортен журналист. Дни след това от \"Нова тв\" бяха  освободени Силва Зурлева , която работи за медиата над 20 години и беше в борда на директорите дълги години, а след това  беше уволнен а и назначената неотдавна да отговаря за стратегическото развитие на новините - Виктория Бехар. По-рано днес Асоциацията на европейските журналисти (АЕЖ) също излезе с критично становище по темата с Николай Александров и \"Гонг\", озаглавено  \"Ефирът не бива да се пълни с роби\" . В позицията се засяга и темата за това, че предаването  \"Господари на ефира\" занапред ще се излъчва само в интернет . Организацията посочва, че \"смяната на собствеността или ръководството на една медия не бива да създава напрежение в журналистите, които да се притесняват, че могат да загубят работните си места, тъй като не са симпатични на новите собственици, директори или на свързани с тях лица\".", "date": "2019.05.29", "title": "Директорът на \"Нетинфо\": Има безпрецедентна намеса в политиката на \"Гонг\" и новинарските сайтове (допълнена)"}
{"url": "https://www.dnevnik.bg/bulgaria/2019/05/29/3913293_tri_chasa_za_sumirane_na_izboren_protokol_i_za_edni/", "text": "Щуране, лутане, вайкане, натъманяване на данните и \"ох, не забравяйте, че трябва да сумираме накрая!\". И три часа и половина за попълване на протокол от гласуването на 190 човека. Така е протекла изборната нощ в една избирателна секция в София, разказа партиен наблюдател. Човекът, ангажиран да следи в нощта на вота как тече отчитането на резултатите, пожела да остане анонимен, но разказа пред \"Дневник\"  за поредния хаос и пълна липса на подготовка  на хората за това как да попълнят протоколите и коректно да се отрази гласуването. Затова не е и изненадващо, че вече немалко хора, проверявайки сами в протоколите от секциите си, се оплакаха в социалната мрежа \"Фейсбук\", че им липсват преференциите, с които са посочили предпочитания от тях кандидат за евродепутат. Установили, че срещу избрания от тях претендент в полето за преференции стоят отчетени 0 гласа, някои дори вече подадоха и сигнали до изборната администрация. Ефектът от сигналите обаче не се очаква да е съществен, поне ако се съди от опита от предишни години –  на местните избори 2015 г. подобни разминавания  също бяха установени, имаше сигнали, но краен резултат и промени след проверките – не. Къде ми е преференцията \"Здравейте, казвам се А. Д., живея в ж.к. Стрелбище, район \"Триадица\", 23-ти МИР, София. Номерът на избирателната ми секция е 234610046. Това е протоколът на секционната избирателна комисия, където открих, че преференциалният ми вот НЕ Е отчетен – срещу името на моя избраник има 0 (нула), а тъй като аз лично съм гласувала за него, трябва да има поне единица\", се казва в жалбата на един от засегнатите избиратели до Районната избирателна комисия с копие до централната. В изпратеното днес писмо се отбелязва, че при повторна проверка на преференциите, \"ако допуснем, че съм единствената, посочила точно този кандидат – бюлетината ми може да бъде открита, а твърдението ми доказано\". \"А ако не съм била единствената, значи преференциите просто не са били отчетени, което е тежко нарушение на изборния процес\", отбелязва гласоподавателят. Друг човек, също установи, че му няма неговата и на негов роднина преференцията. Единият избирател е гласувал машинно, а другият с хартиена бюлетина. И в двете преференциите липсват. Под друг аналогичен пост, още хора се оплакват от подобни липси. \"Преглеждайки отчетените преференции в секцията, в която гласувах (Читалище \"Средец\" бул. \"Цар Борис ІІІ\" № 17 - 234602038) без изненада установявам, че за Димитър Радославов Веселинов не е гласувал дори и Димитър Радославов Веселинов (какво остава за членовете от неговото семейство, които го подкрепиха). Този рецидив го наблюдавам пряко, като застъпник и наблюдател от 5 години\", написа във \"Фейсбук\" и Веселинов, който е кандидат за евродепутат от листата на \"Движение\" 21. Разказът на наблюдател в секционна комисия, присъствал при броенето на гласовете в столична комисия, дава известна яснота защо може да се е стигнало до това преференциите да не бъдат коректно отчитани. Колко да е трудно да се попълни протокол? \"Ами от 20 ч. До 23:30 ч. Толкова\", е отговорът на този въпрос. А след това следва пътуване до районната комисия, чакане, предаване на протоколи, отчитане, сверки дали всичко е правилно. И това за 190 бюлетини. В съседство имало и още една секция, в която не били приключили и в 23:30 ч. \"Комисията беше от възрастни хора, в края на изборния ден 20 ч. те вече бяха изморени и не им се занимаваше. Бързаха. И не четяха изобщо инструкциите как се попълват протоколите\", разказа наблюдателят. \"Аз накрая взех протокола, изчетох и инструкциите и им обясних какво къде бъркат. Заедно четохме всичко. Не е сложно, но те само се вайкаха\", допълни човекът. По думите му инструкциите за протоколите са били доста сложни за хората, наети за членове на секционни комисии, които още повече са уморени в края на деня. Накрая аз като наблюдател, който не бива да пипа нищо, броих и писах, и обяснявах, отбеляза наблюдателят. А те само.повтаряха: \"Ох, не забравяйте, че трябва да.сумираме накрая!\", допълни той. Проблем имало и при отчитане на машинното гласуване, където членовете на комисията трябва да препишат в протокола резултатите от машинните данни. \"Ръчно и трябва да ги сумира (мале каква драма беше това сумиране), за да влязат в портокола\", гласи продължението на разказа. \"Просто беше трагично. Дадох си сметка колко хора отсвирват бюлетини и преференции. Защото тези бяха редовни участници по изборите и знаеха, че никой след тях не гледа бюлетини и протоколи, не се сверява правилно ли са попълнени данните\", каза още наблюдателят. \"Да не говорим че им липсваха ъгълчета от бюлетините. И викат - никой няма да ги брои, пишем си ги толкова\", допълни той. Накрая членовете на секционната комисия дружно изпратили човекът, който иначе изобщо не би трябвало да се меси в преброяването, с прегръдки и благодарности, че им се е паднал толкова читав и учен младеж. Проформа обучения и натамъняване От години експерти настояват за професионална изборна администрация, за обучения и хора, които да са подготвени и да им бъдат осъвременявани знанията за това как да отчитат резулатите. Засега обаче това не е факт, като дори и в изборния ден стават смени в секционните комисии заради отсъстващи членове. По правило инструктажи за членовете на изборните комисии трябва да има. На тях трябва да им бъде разяснено именно това - колко бюлетини се дават, как се дават, кой, кога и къде се подписва, как изглеждат протоколите, как се попълват. Обученията са отговорност на общинските комисии. И на предишни избори, и сега обаче членовете на секционните комисии се оплакват, че всъщност подобно обучение почти няма, на повечето места то е проформа. \"Казаха ни: \"Кой е бил преди на избори?\", много вдигнаха ръце, заявиха ни, че сега ще е почти същото и ни пратиха да си ходим\", оплака се човек от СИК. А когато след над 20 часа на крак в изборния ден, попълване на протоколи и чакане да ги предадеш в районната избирателна комисия, някои установи, че портоколът не е правилно \"сумиран\", хората от секционните избирателни комисии явно са готови на всичко. Или както на предишните избори за местна власт през 2015 г. заяви един човек от СИК: \"Бях готов да зачертая всичките гласове за нашите, само и само да изляза по-бързо\".", "date": "2019.05.29", "title": "Три часа за сумиране на изборен протокол и за едни липсващи преференции"}
{"url": "https://www.dnevnik.bg/evropa/2019/05/29/3913247_kakvo_servirat_na_decata_v_germanskite_detskite_gradini/", "text": "Между отделните детски градини съществуват големи разлики. Някои имат собствена кухня и назначен готвач, който приготвя обяда на място. Други получават менюто от доставчик, специализиран в детска кухня. В някои детски заведения се сервира само вегетарианска храна. А има и такива, които сервират месо, но не и свинско. Едни напълно забраняват сладкото и сервират като десерт само плодове. Други позволят малки кексчета или желирани мечета на рождените дни на децата, а на тортите с маслен и сметанов крем гледат с лошо око. И все пак: колкото и да се различава детското меню в отделните градини, за всички тях важат и някои общи правила. Какво препоръчват експертите? По темата ДВ разговаря със Соня Фами от Германското дружество по хранене. - Това зависи от структурата на детската градина. По правило там децата трябва да получават закуска или да имат възможност в отделно помещение за хранене да изяждат закуската, която си носят от вкъщи. Малчуганите обядват в градината. А между закуската и обяда те трябва да получават и малка междинна закуска. Както и следобедна закуска. - Най-важното е храната да е разнообразна. Малките трябва да имат възможност да опитват възможно най-различни храни. Ние не препоръчваме храната да бъде делена на \"полезна\" и \"неполезна\" - най-важното е тя да бъде разнообразна. - Да. Храненето трябва да доставя удоволствие. То е емоция. Отношението към храната се оформя още през първите години от живота на човека и колкото повече различна храна опитва той в най-ранна възраст, толкова по-разнообразна храна ще консумира и по-късно. Важно е детето да има избор, без значение дали то ще опитва от всичко. Ние стартирахме кампания \"Свежи през деня\", в която си поставихме за цел всяко хранене на децата задължително да включва някакъв зеленчук или плод. Това са общо пет порции зеленчук и/или плод на ден. ( ) - Това не е толкова важно, защото не определя качеството на храната. Важно е да се обърне внимание на топлинната обработка. Така например ако говорим за гулаш, няма никакво значение колко дълго ще го затопляте - това няма да промени неговите качества. Съвсем различно е при зеленчуците: в зависимост от това колко дълго се загряват, се променят не само техният цвят и вкус, но и количеството на съдържащите се в тях витамини. -  - Смятаме, че един ден в седмицата те трябва да консумират риба, а на всеки две седмици - морска риба, която е богата на полезни мазнини. Например сьомга. Месото не е в списъка на необходимите продукти, но ако е част от менюто, тогава един-два пъти седмично е напълно достатъчно. - Не. И вегетарианското хранене може да е пълноценно. Ако вкъщи консумирате месо, на децата трябва непременно да им предлагате месо в чист вид, а не под формата на кренвирши или колбаси, защото тези продукти съдържат много мазнини. - Не ги забраняваме изрично, но препоръчваме на детските градини да изработят точни правила. Сладкото не спада към редовното хранене. Децата трябва да разберат, че сладките неща са нещо извънредно, нещо, което получават само по специален повод. И това отношение трябва да се създава от възпитателите. Малките трябва да се научат на правилно отношение към храната още като деца. - Имаме много ясна препоръка по този въпрос: съветваме на децата да им се дават напитки без захар - вода или чай без захар. Някои градини в Германия предлагат сокове на децата, но това е изключение. - Ябълковият сок има високо хранително съдържание. Той има почти толкова калории, колкото лимонадата. Единственото му предимство пред нея (лимонадата) са витамините. Въпреки това една чаша сок не може да се сравни с изяждането на една ябълка. Когато детето яде ябълка, то получава усещане за насищане. Това е закуска. А сокът се изпива за половин минутка. Освен това захарта и киселините, съдържащи се в сока, в дългосрочен план могат да увредят зъбите. - Спанакът! Децата го познават най-вече под формата на каша. Възможно е вкусът или неговият тъмнозелен цвят да ги отблъсква. Но той е много полезен. До навършването на 3 години децата пробват различни видове храни, след което стават по-избирателни. Родителите трябва да бъдат за пример в това отношение и да се въоръжат с търпение. Друга особеност е, че децата обичат да ядат зеленчуци отделно. Ако в тавата има различни зеленчуци, детето ще се рови в нея, докато си подбере само това, което му харесва. И най-важното: не забравяйте, че нямаме нужда от стрес, докато се храним.", "date": "2019.05.29", "title": "Какво сервират на децата в германските детските градини"}
{"url": "https://www.dnevnik.bg/sviat/2019/05/29/3913333_ocelelite_ot_tiananmun_oshte_tursiat_istinata_30_g/", "text": "Фан Чжън си спомня, че студентите мирно са напуснали пекинския площад Тянанмън сутринта на 4 юни 1989 година. Няколко хиляди студенти седяха цяла нощ до Паметника на народните герои на площада, след седмици на протести срещу корупцията в правителството. Около 4.00 ч. последната група започна да напуска площада, точно когато танковете приближаваха. По-рано този месец Фан разказа за преживяванията си на проява в Тайван, организирана за отбелязване на 30-годишнината от кръвопролитията на площад \"Тянанмън\", когато загинаха най-малко няколкостотин души, а според някои оценки - няколко хиляди. \"Бях свидетел и жертва на клането на 4 юни\", каза Фан, който е председател на Китайската фондация за демократично обучение, организация с нестопанска цел. Той настоява за отговори защо и по чие нареждане армията се е обърнала срещу невъоръжените демонстранти. Фан беше седнал на подиума до Ли Сяомин, бивш лейтенант от Народоосвободителната армия, който бе сред войниците, изпратени на площад Тянанмън на този ден. \"Не искаме да чакаме повече\", каза Фан и добави: \"Вярвам, че истината за 4 юни скоро ще излезе наяве и ще се въздаде справедливост\". В континентален Китай всяко споменаване на годишнината е забранено. Цензурата в интернет е засилена около тази дата, и дори прикрити споменавания като \"Май 35\" или емотикон със свещ са автоматично отстранявани от социалните мрежи. Оцелели и членове на техните семейства, които все още живеят в Китай, са строго следени и не им е разрешено да говорят пред чуждестранни журналисти. Годишнината за управляващата Китайска комунистическа партия (ККП). Икономиката на Китай бележи забавяне под натиска от търговската война със САЩ, а Пекин е изправен пред нарастващи критики заради масовото интерниране на мюсюлманските малцинства и ограничаване на различни граждански свободи. Но хората, които бяха на Тянанмън на този ден и по-късно напуснаха Китай след години на правителствен натиск, все още помнят. След като напуснала площада на 4 юни групата на Фан отишла на булевард \"Западен Чанан\" и продължила да върви в западна посока. Изведнъж зад тях се появила група танкове. Фан, който тогава бил студент в най-горния курс в Пекинския институт по физическо възпитание, си спомня, че танковете изстрелвали газови гранати срещу тълпата. Една граната избухнала точно зад него, като обгърнала групата в гъст дим. Студентка от университета на Фан припаднала. Той я вдигнал и занесъл на безопасно място зад парапета на тротоара. \"След секунди танкът приближи тротоара и се насочи към мен\", разказа Фан в качеството на очевидец пред правозащитна организация и добави: \"Изглеждаше, че дулото е на сантиметри от лицето ми. Не успях да се скрия навреме. Проснах се на земята и започнах да се търкалям. Но беше прекалено късно. Горната част от тялото ми попадна между гъсеничните вериги, но двата ми крака бяха прегазени\". Фан дошъл в съзнание в местна болница, където и двата му крака били ампутирани. По-късно той се опитал да възобнови спортната си кариера, като представлявал Пекин на спортни състезания, но напуснал страната след продължителния тормоз от страна на властите, които искали да лъже, че не е изгубил краката си на Тянанмън. Сега той живее в района на залива на Сан Франциско със семейството си. На проявата в Тайван видимо смутеният Ли, бивш офицер от Народоосвободителната армия, повдигна въпроса кой е заповядал на армията да атакува демонстрантите. \"Никой не е заповядал директно да се стреля и убива\", каза Ли. Той добави, че тогавашният лидер на ККП Дън Сяопин с цел да прехвърли отговорността върху подчинените си. \"Например беше ни заповядано да стигнем до площад \"Тянанмън\" на всяка цена\", каза Ли и добави, че командирът би могъл да възприеме това като \"зелена светлина\" за войниците да стрелят по демонстранти. Аз не съм убивал, но виждах как убиват хора, и чух за хора, които са били убити, и някои невинни хора бяха убити\", каза Ли пред ДПА в кулоарите на проявата. Ли, който сега живее в Австралия, каза, че е травмиран от преживяванията си и, че иска да допринесе за историята като говори за това, което се е случило. Най-известният кадър, с който светът запомни клането на площад \"Тянанмън\" е на \"Мъжа пред танка\" - самотен мъж стоящ пред танкова колона, напускаща площада на 5 юни. На кадрите първият танк от колоната се опитва да го заобиколи, после спира, след което мъжът се покатерва отгоре на танка и изглежда, че си говори с войниците. Въпреки че кадрите привлякоха интереса към протестите по света, ККП ги използва също като част от своята пропаганда, като по протестиращите. Междувременно на оцелели са обещавани университетски дипломи и работа в замяна на тяхното мълчание, а онези които са проговаряли са били преследвани, каза Фан. Скоро след протестите обаче ККП реши да цензурира всяко споменаване на 4 юни, като откри \"нова ера, построена върху колективна амнезия\", национализъм и икономически растеж, каза френският социолог Мишел Бонен. Западните демокрации отначало наложиха санкции на китайското правителство за разгонването на протеста, но по-късно вдигнаха санкциите, когато китайския пазар се отвори с обещаващ потенциал. Бившият студентски лидер Ван Дан смята, че западните страни са проявили \"наивност\", когато са свалили гарда си в отношенията с Китай. Сегашното масово интерниране на етнически малцинства в района на Синцзян е последният пример за безпощадността на Пекин, каза бившият студентски лидер Уър Кайси, който е от Синцзян и е етнически уйгур. Уър, който сега живее в Тайван и работи в инвестиционното банкиране, се тревожи, че статутът му на дисидент е навредил на родителите му в Синцзян. Но той е изпълнен с надежда, че в крайна сметка нещата в страната му ще се променят. \"Пребивавайки в изгнание, запазих вярата и надеждата, че един ден ще видя паметник на площад \"Тянанмън\", в чест на загиналите ми другари\", каза той. /БТА", "date": "2019.05.29", "title": "Оцелелите от \"Тянанмън\" още търсят истината 30 г. по-късно"}
{"url": "https://www.dnevnik.bg/photos/2019/05/29/3912923_fotogaleriia_svetovnite_snimki_na_denia_-_29_mai_2019_g/", "text": "Водолази се гмуркат край село Стратони, близо до Халкидики, Гърция.", "date": "2019.05.29", "title": "Фотогалерия: Световните снимки на деня - 29 май 2019 г."}
{"url": "https://www.dnevnik.bg/sviat/2019/05/29/3913360_latviia_izbra_za_prezident_sudiia_v_evropeiskiia_sud/", "text": "Парламентът на Латвия днес избра съдията от Европейския съд Егилс Левитс за следващ президент - предимно церемониален пост с ограничени политически правомощия, предадоха Ройтерс и Франс прес. 63-годишният юрист беше подкрепен от 61 депутати в еднокамарния Сейм, който има 100 членове. Четиригодишният му мандат започва на 8 юли, когато приключва мандатът на сегашния държавен глава Раймондс Вейонис. Кандидатурата на Левитс беше издигната от партиите в управляващата коалиция и той беше фаворит в надпреварата, предаде ТАСС. \"Ще бъда президент на цяла Латвия: на тези, които живеят в страната и тези, които живеят в чужбина, на бедните и заможните\", заяви Левитс пред парламента след обявяването на резултатите, предаде АФП. На пресконференция след избирането си той заяви пред медиите, че не подкрепя прякото избиране на президента. Според него това няма да подобри нищо, отбелязва ТАСС. През 1972 г. Левитс и семейството му, латвийски патриоти от еврейски произход, са експулсирани от СССР от КГБ, което ги сметнало за заплаха за комунистическия режим. Те се преместват в Германия, където той учи право и политически науки, посочва АФП. След завръщането си в Латвия е участвал в създаването на Декларацията за възстановяване на независимостта на Латвия, обявена на 4 май 1990 година. Автор е и на приетия през 2014 г. преамбюл към конституцията. През 2015 г. се кандидатира за президент, но не успява да спечели изборите. Левитс е бил посланик на Латвия в Германия, Швейцария, Австрия и Унгария, депутат в Сейма, министър на правосъдието и съдия в Европейския съд по правата на човека. В момента е съдия в Европейския съд. Съпругата му Андра Левита е гинеколожка. Двамата имат една дъщеря - Индра. В отговор на критиките, че живее в чужбина, Левитс подчерта, че прекарва цялото си свободно време в Латвия заедно със семейството си. Президентът на Латвия има представителни функции. Той е върховен главнокомандващ, може да внася законопроекти и да ги връща на парламента, както и да номинира кандидати за министър-председател.", "date": "2019.05.29", "title": "Латвия избра за президент съдия в Европейския съд, живеещ в чужбина"}
{"url": "https://www.dnevnik.bg/sport/2019/05/29/3913006_platenite_paketi_diema_ekstra_i_maks_sport_pljus/", "text": "Цената на платените пакети \"Диема екстра\" и \"Макс спорт плюс\" ще се увеличи с по 1 лев. Промяната и за двата продукта в сила от 1 юли. \"Диема екстра\" вече ще струва 7.99 лева, а на \"Макс спорт плюс\" - 5.99 лева. \"Диема екстра\" е част от  \"Нова броудкастинг груп\", която беше придобита от Кирил Домусчиев . Най-гледаният продукт в пакета са мачовете от Първа лига, като  правата за нея са собственост на фирма на Домусчиев . До края на договора за телевизионните права за българското футболно първенство остават две години, като се очаква преговорите за следващия договор да започнат догодина. Преди дни ръководството на ръководения от Гриша Ганчев \"ЦСКА-София\"  видя атака от медии, свързани с Домусчиев . Червените обявиха готовност за крайни мерки по въпросите, свързани с участието им в договора за телевизионните права. От \"Нова броудкастинг груп\" заявиха пред \"Дневник\", че се променя и цената за месечния абонамент за платформата \"Плей Диема екстра\", като и там цената става 7.99 лева. \"Промяната се налага от тенденцията за нарастващата стойност на премиум спортното съдържание в световен мащаб. В програмата на пакетите DIEMA XTRA и PLAY DIEMA XTRA са включени някои от най-ексклузивните и популярни световни спортни състезания, което предопределя високата цена за закупуване на съответните права за излъчване в България\", заявиха от компанията. Това е петото увеличение в стойността на пакета, който включва каналите \"Диема спорт 1\", \"Диема спорт 2\" и спортния лайфстал канал \"Трейс спорт\". \"Диема екстра\" стартира през 2015 г. на препоръчителна цена от 3.96 лева, след което беше увеличаван на 4.99 лева, 5.99 лева и 6.99 лева, колкото е таксата в момента. Основните продукти в пакета са българската Първа лига, Купата на България, английската Висша лига и френската Лига 1. Извън футболните продукти двата канала излъчват българското волейболно първенство, Формула 1, Националната баскетболна лига (НБА), професионален бокс и др. Тази година в пакета беше и тенис турнирът на АТП в София. \"Макс спорт плюс\" е продукт на А1. От мобилния оператор заявиха пред \"Дневник\", че увеличаването на цената е с цел добавяне на повече предавания и повишаване на качеството на програмата. В пакета влизат пет канала, по които се излъчват Шампионската лига, Серия А, Ла Лига, UFC, NHL, MotoGP, тенис и други. \"Увеличението на цената на пакет \"Макс спорт плюс\" ще ни позволи да предложим съдържание с по-добро качество и нови предавания, които са създадени изцяло за българския зрител. Както можете да видите, А1 постоянно развива своите канали и се стреми да предлага най-интересното от света на спорта, така че всичко е въпрос на зрителски интерес и подходяща възможност\", заявиха от компанията, като добавиха, че \"в момента разполагаме с достатъчен брой канали\". Кое е най-гледаното събитие в пакета \"Диема екстра\" за 2018 г. -  . Мачовете на кой отбор от Първа лига са най-гледани по време на редовния сезон -  .", "date": "2019.05.29", "title": "Платените пакети \"Диема екстра\" и \"Макс спорт плюс\" поскъпват с по 1 лев"}
{"url": "https://www.dnevnik.bg/bulgaria/2019/05/29/3913364_raionite_za_planirane_mogat_da_ostanat_bez_promiana_do/", "text": "След дискусии с Евростат е постигнато решение до 2027 г. да се запази сегашният обхват на шестте района за планиране в България, независимо от отчетените дисбаланси в броя на населението основно в два от тях – Северозападен и Северен централен, съобщи днес заместник-министърът на регионалното развитие и благоустройството Деница Николова, цитирана от пресцентъра на министерството. Деница Николова е съобщила новината по време на редовно заседание на Съвета по регионално политика към министъра на регионалното развитие и благоустройството. На него са били представени резултатите от извършената междинна оценка на Националната стратегия за регионално развитие за периода 2012-2022, както и първоначални резултати от първия етап на Социално-икономическия анализ на районите. В Северозападния район попадат областите Видин, Враца, Монтана, Плевен и Ловеч, а в Северния централет са областите Велико Търново, Габрово, Русе, Разград и Силистра. Проблемът с първия район е, че в него живеят под 800 хил. души, колкото е минималният брой според европейските изисквания, а във втория те са малко над него. Това стана причина да започне да се работи по ново деление на страната. В началото на годината  от МРРБ съобщиха, че имат три варианта  за райони на планиране - четири или пет на брой. Имаше и вариант за запазване на броя на районите, но с променен обхват. Другите четири района, който нямат проблем с броя на населението, са Североизточен (областите Варна, Добрич, Търговище и Шумен., Югоизточен (Стара Загора, Сливен, Ямбол и Бургас), Южен централен и Югозападен (София град и областите Софийска, Кюстендил, Благоевград и (Перник). На заседанието Николова е посочила, че не трябва да търси еднаквостта между шестте района, а възможностите да изведе различното в тях, което да доведе до по-голям ръст на икономиката и намаляване на регионалното различие. Очаква се в началото на есента да бъдат представени промени в Закона за регионално развитие, касаещи обединяване на национално ниво на документите за стратегическо и пространствено планиране, които ще дадат по-ясна посока за развитие на територията. \"Ще се търси възможност за обединяване на регионалните планове за развитие с регионалните схеми за пространствено развитие, които ще бъдат основополагащи за инвестициите за периода до 2027 г. Подготовката им вече започна, като в края на годината трябва да сме готови за първи варианти , които да подложим на дискусии\", казва още зам-министърът. Очаква се първи вариант на схемите за пространствено развитие да бъде предложен за дискусия в края на тази година.", "date": "2019.05.29", "title": "Районите за планиране могат да останат без промяна до 2027 година"}
{"url": "https://www.dnevnik.bg/sport/2019/05/29/3913347_grigor_dimitrov_preskochi_chilich_sled_petsetovo/", "text": "Григор Димитров се класира за третия кръг на \"Ролан Гарос\". Българският тенисист спечели зрелищен, петсетов мач срещу Марин Чилич. Димитров стигна до обрат за 6:7 (3), 6:4, 4:6, 7:6 (2), 6:3 след 4.30 часа игра. Това беше втората му победа в шест двубоя срещу хърватина. В следващия кръг той ще се изправи срещу Стан Вавринка. Швейцарецът надви с 6:1, 6:4, 6:0 Кристиан Гарин от Чили. С успеха си Димитров изравни постижението си от миналата година, когато стигна до третия кръг в Париж. В началото сервиращият печелеше лесно подаванията си. В седмия гейм Димитров връщаше всяка топка, като Чилич трябваше да прави повече удари при воденето на играта. След няколко грешки на съперника Димитров получи три възможности за пробив, които не успя да оползотвори. Силният сервис измъкна Чилич, който на свой ред спечели подаването на Димитров и поведе с 5:3. Българинът беше пробит на нула, като завърши с двойна грешка. Димитров се събра и с разнообразна игра спечели подаването на съперника в последния възможен момент. Вдъхновението му продължи и с бърз сервис гейм изравни за 5:5. Психологията се обърна, като Димитров вкарваше Чилич в дълги разигравания. Хърватинът беше затруднен, но се измъкна и сетът завърши с тайбрек. Той вървеше при равенство 3:3, когато Димитров се пропука с двойна грешка и загуби останалите точки. Вторият сет започна по подобие на първия, като двамата съумяваха да измъкват сервис геймовете си. Димитров имаше две възможности за пробив в маратонския шести гейм, но сервисът отново спаси Чилич. Хърватинът се измъкна и в следващото си подаване. Настоятелността на Димитров обаче даде резултат и от шестата възможност в сета той успя да пробие хърватина, с което затвори частта след 6:4. Българинът започна силно третия сет, но отново си проличаха трудностите му в точките, когато имаше възможност да спечели подаването на Чилич. Българинът влезе в лоша серия и след две двойни грешки беше пробит и изостана с 3:4. Чилич удържа преднината си и поведе след 6:4. Четвъртият сет премина без пробиви, като най-вълнуващ беше маратонският четвърти гейм. В него Димитров имаше възможности за пробив, но не се възползва. В тайбрека българинът игра силно и спечели със 7:2. Той започна уверено решителния сет и проби. Веднага след това му се наложи да се спасява след 15:40 и се справи. Димитров увеличи преднината си след нов пробив за 5:2, след което спечели мача.", "date": "2019.05.29", "title": "Григор Димитров прескочи Чилич след петсетово зрелище"}
{"url": "https://www.dnevnik.bg/sport/2019/05/29/3913373_balkan_svali_levski_lukoil_ot_vurha_i_likuva_s_petata/", "text": "Балкан\" свали \"Левски Лукойл\" от върха и триумфира с петата си шампионска титла в българския баскетбол. Отборът от Ботевград се наложи с 90:75 и след 3:1 победи заслужи първото място. Предишните си четири титли \"Балкан\" спечели между 1974 и 1989 г. Треньорът на шампионите Небойша Видич обяви, че това е бил последният му мач начело на отбора. И си пожела много неща да се променят в България. \"Това е последният ми мач в \"Балкан\". Надявам се да се върна един ден, но много неща трябва да се променят в България. Надявам се да съм спомогнал, за да се направи крачка в правилната посока. Ние играем най-добрия баскетбол в България и съм изключително щастлив за момчетата в отбора. Но съм най-щастлив заради хората в Ботевград. Никъде другаде феновете не съпреживяват така с отбора. Не е лесно да се работи в Ботевград, но отново искам да благодаря на играчите си, които затвориха устата на всички критици\", заяви Видич. Колегата му Константин Папазов каза, че \"Балкан\" заслужено е на върха. Много силен мач за новите шампиони изигра Димитър Димитров. Той завърши с 23 точки, Брендън Браун добави 20, а Хопкинс записа дабъл-дабъл - 14 борби и 14 точки. Браун беше избран за най-полезен във финалната серия. За \"Левски Лукойл\" Деян Иванов завърши с 14 точки. Христо Захариев и Калоян Иванов добавиха съответно 13 и 12 точки.", "date": "2019.05.29", "title": "\"Балкан\" свали \"Левски Лукойл\" от върха и ликува с петата си титла"}
{"url": "https://www.dnevnik.bg/sport/2019/05/29/3913378_arda_osiguri_istorichesko_purvo_uchastie_na_kurdjali/", "text": "Арда\" е вторият нов член на Първа лига. Воденият от Стамен Белчев отбор победи с 1:0 \"Септември\" след продължения в спора за място във футболния елит. За първи път в историята Кърджали ще има представител в най-високото ниво на българския футбол. Ахмед Осман се превърна в герой за \"Арда\" с гола си в 111-ата минута. В продълженията бяха вдигнати три червени картона. Най-напред Асен Чандъров от \"Септември\" получи втори жълт картон, а след това Борис Галчев и Осман също бяха отстранени след спречкване. Мачът в Пловдив беше интересен, но в редовното време до голове не се стигна. Ключовият момент беше в 111-ата минута, когато Осман получи и стреля в долния ляв ъгъл. \"Царско село\" е другият нов участник в Първа лига, след като  стана убедителен шампион във второто ниво . В четвъртък е мачът между \"Витоша\" (Бистрица) и \"Монтана\".", "date": "2019.05.29", "title": "\"Арда\" осигури историческо първо участие на Кърджали във футболния елит"}
{"url": "https://www.dnevnik.bg/politika/2019/05/29/3913058_dps_se_nasochi_kum_tezi_v_koito_e_kljuchut_za_budeshti/", "text": "Така социологът Боряна Димитрова от \"Алфа рисърч\" отговори в интервю за \"Дневник\" на въпроса как ще коментира, че според демографските профили, изготвени от агенцията, 19% от избирателите на възраст между 18 и 30 години са подкрепили ДПС. (Интервюто четете в четвъртък сутрин в \"Дневник\"). Слоуганът на ДПС беше път на младите и посланието се повтаряше дори от  почетния лидер Ахмед Доган , който направи изявление по време на кампанията. Най-много от най-младата възрастува група са гласували за ГЕРБ - 29%. ДПС обаче \"води\" сред избирателите с основно и по-ниско образование, от които 47% са пуснали бюлетина за партията. От гласуващите със средно образование - 14% са за движението, а сред висшистите - само 4%. 28% от гласувалите в селата са били за ДПС, 29 % - за БСП и 24 % за ГЕРБ. Само 1 % от гласовете в София са за партията. ДПС взима и 42 % от ромския вот срещу 20% за ГЕРБ и 21% за БСП. Боряна Димитрова коментира още, че \"предвид демографската картина в страната, който владее този вот, във все по-голяма степен ще владее ключа към бъдещите изборни победи и участие във властта. Точно затова партии, които разчитат на средната класа, трябва императивно да променят условията и шансовете за реализация на образованите млади хора, да възвърнат автентичния смисъл на гражданското политическо участие.\"", "date": "2019.05.29", "title": "ДПС се насочи към тези, в които е ключът за бъдещи изборни победи"}
{"url": "https://www.dnevnik.bg/politika/2019/05/29/3913388_vmro_ima_dvama_evrodeputati_reshi_okonchatelno_cik/", "text": "ГЕРБ ще има шестима евродепутати, БСП - 5, ДПС - 3, ВМРО - 2 и \"Демократична България\" един, реши днес Централната избирателна комисия (ЦИК), като прие решение за обявяване на окончателните резултати от изборите на 26 май 2019 г. и разпределението на мандатите между партиите и коалициите в изборите за членове на Европейския парламент. Решението беше обявено няколко часа преди изтичане на крайния срок по закон. Още вчера от комисията съобщиха, че ГЕРБ печелят 31.07% , а БСП 24.26 на сто от действителните гласове. Следват ДПС - 16.55%, и ВМРО - 7.36%. \"Демократична България\" има 6.06%. Избирателната активност официално е била 33.28%. Имената на новите български евродепутати ще стана ясни в петък, докогато трябва да се пресметнат всички преференции и да се вземат предвид отказите на избраните кандидати. От данните към настоящия момент, като се има предвид и  ясните откази , списъкът изглежда така: Мария Габриел Андрей Ковачев Андрей Новаков Ева Майдел Александър Йорданов Елена Йончева Сергей Станишев Петър Витанов Цветелина Пенкова Иво Христов Илхан Кючюк Искра Михайлова Атидже Алиева-Вели. Ангел Джамбазки Андрей Слабаков Радан Кънев", "date": "2019.05.29", "title": "ВМРО има двама евродепутати, реши окончателно ЦИК"}
{"url": "https://www.dnevnik.bg/bulgaria/2019/05/29/3913393_zapodozreniiat_za_ubiistvata_v_kostenec_se_e_samoubil/", "text": "Заподозреният за убийствата в Костенец Стоян Зайков се е самоубил, след като преди това е влязъл в престрелка със служител на \"Гранична полиция\", съобщипа Би Ти Ви и \"Нова телевизия\". Това е станало в района на Долна баня. Няма пострадали служители на МВР. Стоян Зайков беше се издирва от двадесет дни, след като на 9 май беше открито тялото на бившата му приятелка, от която има дете. На 16 май полицията откри и тяло на съсед на Зайков. Счита се, че и той е убит от него. За момента информацията не е официално потвърдена от МВР. Според БНТ министърът на вътрешните работи Младен Маринов пътува към мястото на престрелката и се очаква да даде повече информация по случая.", "date": "2019.05.29", "title": "Заподозреният за убийствата в Костенец се е самоубил, след престрелка с полицаи"}
{"url": "https://www.dnevnik.bg/evropa/2019/05/29/3912793_makron_v_chelen_sblusuk_s_merkel_-_iska_kompetentni/", "text": "За мен е ключово хората на най-деликатните позиции в ЕС да споделят нашия проект и да са възможно най-харизматичните, изобретателни и компетентни. За мен е важно и да имаме баланс между половете - да предложим двама мъже и две жени.\" Това заяви тази вечер пред журналисти френският президент Еманюел Макрон след първата среща на лидерите на 28-те страни членки след изборите за Европейски парламент. Той отказа на този етап за спомене име на свои фаворити за това кой да води Европейския съюз в следващите 5 години. Но Макрон допълни, че са се договорили да няма автоматично издигане на водещите кандидати на основните групи в европарламента. Това означава, че лидерите засега не са застанали зад Манфред Вебер - кандидатът за поста на Жан-Клод Юнкер от името на Европейската народна партия - най-голямата парламентарна група и в бъдещия състав на ЕП. Четирите ключови поста, за които кандидати предлагат националните правителства, са на председателя на Европейската комисия, на председателя на Европейския съвет (сега се заема от Доналд Туск), на Върховния представител на Европейския съюз по въпросите на външните работи и политиката на сигурност (от 2014 г. той се заема от Федерика Могерини) и - със засилена роля на страните от еврозоната и консултиране с ЕП - на управителя на Европейската централна банка (в момента е италианецът Марио Драги). Пета важна позиция - но тя се определя от групите в европарламента - е на председателя на Европейския парламент (досега бе италианецът Антонио Таяни). Досега не е известно жени да са споменавани като водещи претенденти за ЕЦБ и Европейския парламент, но няколко имена, включително на Кристалина Георгиева и Кристин Лагард, попадат в списъците на новинарските агенции за остаталите два поста. Влизайки за работната вечеря, канцлерът Ангела Меркел заяви, че иска Вебер да е следващият председател на Европейската комисия, когато Юнкер се оттегли на 31 октомври. Но почти веднага Макрон каза, че според него много по-добри са кандидати с опит като либералната датчанка Маргрете Вестагер (еврокомисар по въпросите на конкуренцията), дясноцентристкият французин Мишел Барние (водещ преговорите с Лондон за Брекзит) и холандецът социалист Франс Тимерманс. \"Не съм от настояващите за лидери на Европейския съюз или на Европейския съвет, които няма да засенчват националните лидери. Искам да обединявам. Ако всеки се вторачи в имената, както е сега, ще блокираме всичко\", каза още Макрон. Френски официални лица са казвали неведнъж, че за тях е проблем, че Вебер няма нужния за толкова висок пост политически опит на национално или европейско ниво, както и че не говори френски. \"Ройтерс\" цитира дипломати да казват, че Меркел е била стъписана от бързото и публично отхвърляне на кандидата, който предпочита Берлин. \"Тази вечер няма да избираме Мистър или Мисис Европа, а просто ще очертаем баланса след евроизборите\", каза Ксавие Бетел, либералният премиер на Белгия, опитвайки се да охлади страстите. Но изходът от вота показа силен спад за дясноцентристките и лявоцентристките сили, доминирали заедно десетилетия наред постовете и дневния ред в парламента, и възход на либерали и особено на Зелените. Всички те са проевропейски сили, но новият баланс прави по-сложно и постигането на консенсусни решения. Според източници на \"Ройтерс\" тази вечер Испания и Швеция са застанали зад Тимерманс, Ирландия и Хърватия са говорили за Вебер, а Словения е подкрепила Вестагер. Източноевропейски лидери били поискали географски баланс при раздаването на водещите постове в Брюксел, като Полша и Унгария категорично ще са против Тимерманс. Като зам.-председател на Комисията той ръководи процедурите срещу двете страни за нарушаване върховенството на закона, които - поне на теория - може да доведат до безпрецедентното замразяване правото им на глас в ЕС, точно когато се преговаря за финансовата рамка на ЕС за следващите 7 години. Холандският премиер Марк Рюте, чието име също се споменава сред потенциалните кандидати, каза, че днешната среща \"е за съдържанието, а не за конкретни хора\" и че фокусът би трябвало да е върху политики за климатичните промени и миграцията. Диалогът е затруднен и от вторичните сътресения от евроизборите в националните столици. Австрия бе представена тази вечер от финансовия министър Хартвиг Люгер, временно изпълняващ длъжността канцлер след като в понеделник за пръв път от 1945 г. насам парламентът във Виена отстрани канцлера Себастиан Курц. Гръцкият премиер Алексис Ципрас е с несигурно бъдеще, защото обяви предсрочни избори при чувствително по-популярна консервативна опозиция. Под въпрос е и оставането на поста на белгийския премиер Шарл Мишел. \"Италия е изолирана. Когато се надвикваш, крещиш и обиждаш, оставаш сам и постигаш съсвем скромни резултати\", каза Антонио Таяни по повод поведението на италианския вицепремиер и национал-популист Матео Салвини. Конфронтациията с Брюксел, в която той умишлено попадна, създава ситуация една от страните основателки на ЕС и сред петте големи континентални държави в съюза да е практически изтласкана от процеса на определяне кои ще са петимата водещи европейци. Досега Италия бе свръхпредставена, защото три от тези позиции се заемаха от нейни граждани - Антонио Таяни, Федерика Могерини и Марио Драги. Докато премиерът Джузепе Конте пътуваше за Брюксел, лидерите на ЕС вече провеждаха една след друга двустранни срещи за новите ръководители на съюза. Член на екипа на Конте каза за \"Ройтерс\", че \"не са планирани срещи на четири очи\" в програмата му. В същото време Салвини призовава за радикална промяна на икономическата политика на ЕС, разхлабване на строгите фискални правила и нов мандат на ЕЦБ, която да гарантира публичните задължения на страните. Това няма как да стане без да събере широка подкрепа от останалите държави. В сряда се очаква Европейската комисия да изпрати в Рим писмо с искане на обяснения защо правителството увеличава огромната задлъжнялост на Италия. Ако правителството не реагира, следващата седмица може да започне процедура, която да завърши с финансови санкции за страната. Инвеститорите едва ли ще чакат толкова дълго. Франция и Германия имат амбиции техен гражданин да оглави ЕЦБ през октомври или да е на мястото на Юнкер, но е невероятно една от тях да заеме и двата поста. След евроизборите ролята на ЕНП, в която Берлин има силен глас, е ограничена (и само 7 от 28-те правителства се предвождат от премиери от тази група), а се увеличи тежестта на Париж в засиления либерален блок. Макрон веднага започна срещи и със силни соиалисти като испанския премиер Педро Санчес, чиято партия е с най-голям брой евродепутати в групата Социалисти и демократи и има засилени амбиции за постовете по върховете на ЕС. Доналд Туск се надява за предложи през юни по едно име за всеки от четирите ключови поста, след което те да бъдат внесени в Европарламента за гласуване през юли. В противен случай цялата процедура спира заради лятната ваканция на евродепутатите през август и се отлага за есента. За посочване на кандидатите не е нужно единодушие, но и едва ли някой би успял, ако го предложат само няколко държави.", "date": "2019.05.29", "title": "Макрон в челен сблъсък с Меркел - иска компетентни жени за два от четирите топ поста в ЕС"}
{"url": "https://www.dnevnik.bg/sport/2019/05/29/3912634_grigor_dimitrov_se_izpravia_sreshtu_neudoben_supernik/", "text": "Григор Димитров ще изиграе днес мача си от втория кръг на \"Ролан Гарос\". Българският тенисист се изправя срещу 13-ия в света Марин Чилич. Срещата е трета в програмата на корта \"Симон Матийо\" и ще започне не преди 15.00 часа. До момента двамата са се срещали пет пъти, като Димитров има една победа - на мастърса в Париж през 2015 г. Тогава той се наложи със 7:6 (2), 7:6 (2). Последната им среща беше на същото място, но през 2018 г., а хърватинът спечели със 7:6 (5), 6:4. До момента двамата никога не са имали мач на червени кортове помежду си. След серията колебливи мачове и промяната на треньора Димитров започна с трудна, но важна победа на \"Ролан Гарос\". Той  спечели с 6:3, 6:0, 3:6, 6:7 (4), 6:4 срещу сърбина Янко Типсаревич . При нова победа възможен съперник на Димитров е Стан Вавринка.", "date": "2019.05.29", "title": "Григор Димитров се изправя срещу неудобен съперник на \"Ролан Гарос\""}
{"url": "https://www.dnevnik.bg/analizi/2019/05/29/3912522_prezidentski_konsultacii_bez_ambicii/", "text": "Миналата седмица президентът Румен Радев проведе срещи с ръководителите на основните институции на съдебната власт, които бяха представени като консултации за критериите за избор и правомощията на главния прокурор с оглед на предстоящата смяна на титуляря на поста. Като първа инициатива от този вид консултациите предизвикаха противоречиви оценки: част от пресата приветства, а министър-председателят обвини президента в намеса в независимостта на съдебната система. Последното е толкова абсурдно, че не си струва дори да бъде оспорвано с аргументи. Струва си да си припомним обаче каква е историята на президентското участие в т. нар. \"съдебна реформа\" у нас и да разгледаме проведените досега консултации от гледна точка на конституционните роли на двете засегнати институции. През 2003 г., докато отчиташе резултати от първата година на своето президентство, Георги Първанов призова за създаването на отделна национална служба за борба с корупцията. Действащият антикорупционен закон у нас много прилича на негова изпълнена мечта, но пък президентът Радев оценява този закон като \"беззъб\". През 2013 г. в рамките на своя \"Диалог с гражданите\" президентът Росен Плевнелиев организира дискусия по темата \"Ефективна и справедлива съдебна система\". По онова време той даже обяви, че е готов да внесе предложения за промени в конституцията. Резултатът от този \"диалог\" беше само 5 минути медийно внимание. Две години по-късно предложения за промени в конституцията наистина бяха внесени в Народното събрание, но не от президента. Междувременно президентите по правило бързо и решително назначаваха излъчените от Висшия съдебен съвет (ВСС) кандидати за постовете на главен прокурор и председател на Върховния касационен съд (ВКС) и Върховния административен съд (ВАС). Тази практика не беше разколебана дори през 2012 г., когато специално с оглед на избирането на Сотир Цацаров за главен прокурор ВСС промени установената процедура за гласуване: отказа се от гласуването с бюлетини в урна и премина към гласуване с електронна система. При предварителна демонстрация на новия начин на гласуване се видя, че той не може да гарантира нито тайната на вота, нито равнопоставеността на кандидатите. Въпреки това президентът Плевнелиев назначи Цацаров за главен прокурор. Когато в началото на 2015 г. ВСС избра по същия начин Лозан Панов за председател на ВКС, няколко неправителствени организации се обърнаха към президента Плевнелиев с предложение да проведе консултации във връзка с промяната в правилата на гласуване във ВСС: от какво беше наложена тя и дали съответства на конституционното изискване за тайна на вота. Самият Панов каза, че предпочита изборът да се проведе чрез гласуване с бюлетини в урна. Плевнелиев обаче назначи Панов, без да проведе консултации и без да коментира въпроса. През 2017 г. президентът Радев отказа да назначи Георги Чолаков на поста председател на ВАС с аргумент за ниската легитимност на предишния състав на ВСС, който беше в края на своя мандат. Това беше аргумент на политическа целесъобразност и нищо чудно, че новият състав на ВСС енергично повтори същото решение. Юридическият проблем е в начина на гласуване и дали той отговаря на конституционното изискване за тайна на вота във ВСС, но президентът Радев преди две години избра да не повдига този въпрос. Той, изглежда, не е предмет и на консултациите сега. Изказванията на участници в консултациите показват, че и по отношение на двете теми, които бяха обявени като предмет (критериите за избор и правомощията на главния прокурор), разговорът също се върти по периферията, но не засяга същината на проблемите. От гледна точка на критериите за избор на главния прокурор българският законодател се различава от доминиращата практика в другите държави, членки на ЕС. В тях обикновено изборът на главен прокурор е политически въпрос и няма предвидени много формални критерии, на които да отговаря кандидатът. В Португалия например президентът назначава главния прокурор по предложение на правителството и в закона няма изрично посочени критерии за главен прокурор; той може дори да не е юрист. Но въпреки това обикновено правителството предлага за поста прокурор от кариерата. Това е така, защото в Португалия няма разлика между нормативно установения ред за избор на главен прокурор и практиката на институциите. Там \"ти си го избра\" е предвиденият в закона ред и той гарантира, че политическата сила, която е излъчила правителството, носи отговорност за главния прокурор така, както и за министрите. У нас закрепеният в конституцията ред за избор на главен прокурор е само параван, а \"ти си го избра\", т. е. министър-председателят посочва главния прокурор, е установена, но неписана норма. Това разминаване между нормата и нормативно заложения ред позволява на нашето правителство да се освободи от тежката отговорност за наказателната политика. Досега президентът беше само мълчалив статист в постановката. Може да излезе от тази роля само ако разшири предмета на консултациите и чрез тях се постарае да формира експертен консенсус по въпроса как процедурата по избор на главния прокурор да се обвърже с политическа отговорност за наказателната политика. От прессъобщенията на президентството не става ясно какъв проблем е обсъждан във връзка с правомощията на главния прокурор, но и тук има голяма разлика между писаната норма и \"на практика\". Българският главен прокурор е и министър на правосъдието, защото освен че се явява най-висшият авторитет по приложение на наказателното право, като председател на прокурорската колегия във ВСС той има решаващ глас и по отношение на кариерното развитие на прокурорите. В другите държави от ЕС тези два кръга от правомощия са обикновено разделени: главният прокурор отговаря за прилагането на правото, а министърът на правосъдието – за кариерата и дисциплината на прокурорите. Докладът на европейските прокурори, които през 2016 г. оценяваха проблемите в нашата прокуратура, издава тяхната изненада: у нас по-висшестоящите прокурори не дават писмени указания на по-нискостоящите. Не го правят, защото по-висшестоящите особено ако се разбират с главния прокурор, имат пълна власт над решенията за кариерното развитие на по-нискостоящите и по този начин хем могат да им влияят, хем не поемат никаква отговорност за решенията си, защото формално за кадровото развитие отговаря ВСС. Ограничаването на огромната фактическа власт на главния прокурор изисква продължаване на конституционната реформа и преосмисляне на статута и правомощията на прокурорската колегия на ВСС. По този въпрос у нас няма ясно изразен експертен консенсус, няма и политическа воля. Не е ясно и дали текущите президентски консултации ще отидат дотам, че да предложат решение за промяна в конституцията, която да довърши започнатото при предишните промени. Това поражда повече съмнения, отколкото надежди Румен Радев да успее да разчупи установения канон на президентска (не)намеса в т. нар. съдебна реформа.", "date": "2019.05.29", "title": "Президентски консултации без амбиции"}
{"url": "https://www.dnevnik.bg/sviat/2019/05/29/3912668_tehnologichnata_studena_voina_shte_prinudi_sveta_da/", "text": "Кой да изберете - Китай или Америка? Не очаквайте да бъде лесно. Технологичната студена война между САЩ и Китай е на път да се разпространи и това ще принуди лидерите по света да вземат някои трудни решения. Миналата седмица написах, че се спусна  дигитална Желязна завеса , когато американският президент Доналд Тръмп предприе действия за изолиране на китайската компания Huawei Technologies. Само седмица по-късно глобалните корпорации бяха засегнати от това разделение. Собственикът на Google, Alphabet, заяви, че ще прекъсне някои връзки с Huawei, включително като ограничи достъпа на китайската компания за електроника до своята мобилна операционна система Android. Оттам телекомуникационни фирми от Япония, Великобритания и Тайван, наред с други, отказаха поръчките си за най-новите устройства на Huawei. Microsoft Corp. премахна продуктите на Huawei от своя каталог Azure Stack, а британската ARM Holdings, сега собственост на SoftBank Group, каза, че ще изпълни заповедта да спре да доставя някои елементи, обект на патентни права, използвани при полупроводниците. Тези компании следват директива, издадена от суверенна страна. От тяхна гледна точка те не са имали кой знае какво поле за маневриране, както правно, така и чисто функционално (ако един телефон не може да използва Android както трябва, това е проблем)**. По всяка вероятност ще се оформи по-бавно, но по-важно разделение между страните, с падането на тази дигитална Желязна завеса. Разполагането с взаимно изключващи се технологични сфери на различни континенти. Това по-скоро ще означава за отделните страни, че всяко бизнес и инвестиционно решение ще стане политическо. Американските технологии все още са водещи в света и това ще остане така още известно време. Китай обаче показва желание да установи връзки с развиващи се страни и да им помогне по начини, до които САЩ някога прибягнаха. Изграждането или субсидирането на фиксирани и мобилни комуникационни мрежи вероятно ще продължи. Дело на Huawei или ZTE, но финансирано, пряко или непряко, от Пекин. Въпросът не опира само до високотехнологичните мрежи. Голям брой развиващи се страни искат високоскоростни железопътни линии, ефективни пристанища и летища и енергоспестяващи, слабо замърсяващи електрически автомобили. Всички тези неща може да бъдат осигурени от Америка и нейните съюзници. Япония, Европа и Канада имат технологиите и ноу-хауто, за да помогнат. Но освен че е в състояние да предложи същото, Китай разполага и с необходимия политически и финансов капитал. Волята вече я има под формата на инициативата \"Един пояс, един път\". Ако дадена страна обаче се съгласи да приеме китайски мрежи или инфраструктура, е все по-вероятно нейният достъп до американски стоки да бъде отрязан под маскировката на съображения за националната сигурност на САЩ. Филипините и Виетнам олицетворяват това противопоставяне. Филипините исторически имат близки връзки със САЩ. Президентът Родриго Дутерте обаче постоянно редува любовта и омразата в отношенията си с Китай, като едновременно отбелязва войнствеността на Пекин към неговите съседи и желанието му да сключва сделки. При управлението на Дутерте двете страни подписаха повече от дузина споразумения, едно от които предвижда China Telecom да изгради мобилна мрежа във Филипините. Настроенията към Китай бяха резюмирани този месец от министъра на външните работи Теодоро Локсин в интервю за Блумбърг: \"Китайското предложение за стратегическо партньорство е малко по-привлекателно от настоящата оферта на САЩ за стратегическо объркване.\" Виетнам, тъкмо обратното, би трябвало да изглежда естествен съюзник на Китай. Агресивното поведение на Пекин обаче не му спечели симпатиите на виетнамците, които в същото време са настроени сравнително благосклонно към САЩ. Четири десетилетия след края на жестоката война в момент когато Виетнам се опитва да сдържи надигащата се китайска мощ. Това увеличава вероятността Ханой да отказва китайските предложения, ако тяхното приемане би означавало загуба на благоразположението на Вашингтон. Изборът обаче няма да е лесен, предвид това колко щедри са китайските оферти. Подобни решения ще трябва да бъдат взимани по целия свят. Това няма да става бързо и вероятно няма да бъде правено изрично в официални изявления. Вместо това тези решения ще бъдат взимани в заседателните зали на бюрократични институции, на срещи в кабинети и в чуждестранни посолства, където килимите ще бъдат изтърквани от едно истинско стълпотворение от правителствени и частни лобисти. Така както светът бе разделен по военни линии преди 70 години, дигиталната Желязна завеса ще принуди политическите лидери да решават дали са отбора на Китай или от този на Америка. **б. изд.: Китай е третата дестинация за американския износ на компютри и електроника, но делът му е под 10%.", "date": "2019.05.29", "title": "Технологичната студена война ще принуди света да избира"}
{"url": "https://www.dnevnik.bg/sport/2019/05/29/3912832_chelsi_i_arsenal_otkrivat_sedmicata_na_angliiskite/", "text": "Челси\" и \"Арсенал\" се изправят един срещу друг във  финала в Лига Европа , който може да осмисли сезона и на двата отбора. Те излизат в спор за трофея в Баку днес от 22 часа. Двата големи съперника от Лондон дават начало на английските битки в Европа, като двубоят между тях се явява загрявка за финала в Шампионската лига между \"Ливърпул\" и \"Тотнъм\" в събота. Това е едва вторият изцяло английски финал в турнира (включително и неговия предшественик Купата на УЕФА), след като през сезон 1971-72 един срещу друг играят \"Тотнъм\" и \"Уулвърхемптън\", и \"шпорите\" печелят купата. \"Арсенал\" се надява да сложи край на чакането от 25 години без европейски трофей. За последно \"артилеристите\" спечелиха Купата на носителите на национални купи (КНК) през 1993-94, а след това са губили и трети финала, в които участваха – през 1995 в КНК, 2000 в Купата на УЕФА и през 2006 г. в Шампионската лига. Надеждата на \"Арсенал\" е свързана с мениджъра Унай Емери, който в кариерата си има три купи в Лига Европа. Специалистът изведе \"Севиля\" до три поредни трофея (2014-16), а нова купа ще го направи най-успешния в историята на турнира. Победата е много важна за \"Арсенал\" и заради целта към завръщане в Шампионската лига. В последните два сезона тимът играе в Лига Европа и трети пореден сезон без мачове в най-престижния турнир ще бъде определен като провал. \"Артилеристите\" вече изпуснаха големия си шанс да се класират през шампионата, след като останаха пети във Висшата лига. \"Желанието на всички в клуба е да сме в Шампионската лига и това минава през спечелване на трофея. Но както повтарям от много време ще бъде трудно. Подхождаме изключително отговорно към това предизвикателство\", каза преди срещата Емери. Финалът в Баку ще бъде последен за вратаря Петър Чех, който прекратява кариерата си. Ветеранът пазеше по време на целия турнир и се очаква да бъде титуляр и във финалната среща. \"Той е футболист с качества и всички в отбора му вярват. Петър има прекрасна кариера\", добави мениджърът на тима. Дотук през сезона съперниците се срещнаха два пъти, разменяйки си по една победа. \"Челси\" спечели с 3:2 на \"Стамфорд бридж\" през август, а \"Арсенал\" надделя с 2:0 на своя \"Емиратс\". \"Челси\" не е опрян до стената, след като вече си гарантира класиране в Шампионската лига с третото място във Висшата лига, но напрежението в тима не е по-малко. В последните седмици ситуацията при сините не е спокойна, след като се очаква голямата звезда Еден Азар да напусне през лятото. Бъдещето на мениджъра Маурицио Сари също не е сигурно, като италианецът постоянно е свързван с \"Ювентус\". Специалистът обаче още чака своя първи трофей в кариерата си. Откакто води \"Челси\" той вече загуби един финал в Купата на лигата срещу \"Манчестър сити\" с дузпи. \"Искам да говоря и да мисля само за финала, и това което ни предстои в Баку. Имам 22-ма прекрасни футболисти и мъже, които обичам. Всеки мисли за бъдещето си, но аз го правя, знаейки че обичам английския футбол и Висшата лига\", каза Сари. Звездата на тима Азар намекна, че това е последният му мач с екипа на сините. \"Ако това е последният ми мач ще искам да го спечеля и да вдигна още един трофей. Това обаче важи за всеки играчи, а при мен важи във всеки мач, излизам с една и съща нагласа винаги\", каза белгиецът. Проблемите на \"Челси\" са свързани с един от основните играчи Н’Голо Канте, който лекува контузия и е под въпрос за финала. В \"Арсенал\" с травма е Аарън Рамзи, докато арменецът Хенрик Мхитарян не пътува до Азербайджан заради съобръжения за сигурност. Изборът на Баку за  домакин на финала  повдигна много въпроси и доведе до  недоволство от отборите . Финалистите не успяха да разпродадат квотата им от билети, след като 4000-километровото пътуване до Азербайджан е скъпо, а английските граждани се нуждаят от визи. Срещата между \"Челси\" и \"Арсенал\" е днес от 22 часа и ще бъде предавана пряко по БНТ1 и БНТ3.", "date": "2019.05.29", "title": "\"Челси\" и \"Арсенал\" откриват седмицата на английските финали в Европа"}
{"url": "https://www.dnevnik.bg/analizi/2019/05/29/3912678_za_mudriia_bulgarski_izbiratel_deto_vse_niakoi_uspiava/", "text": "Европейските избиратели като цяло потвърдиха прогнозата, че искат промяна. И успяха да я наложат. Е, посоката на тази промяна очевидно няма да съвпадне с надеждите на едни и страховете на други, най-вече защото предупреждението за задаващо се национал-популистко цунами се оказа преувеличено. Така или иначе, за добро или лошо, Европейският парламент вече няма да е същият. В България, за добро или лошо, промяна не се очертава. А заслугата за това е не само и дори не толкова на партиите (на някакви техни действия или бездействия), колкото на избирателите. Тук нямам предвид различните партийни пристрастия, отразени в изборните резултати, при които също няма промяна - четири години по-късно те се повтарят почти буквално. Нямам предвид и относително ниската избирателна активност. По този повод романтичната гледна точка за българския избирател гласи, че така \"най-голямата партия\" (на негласувалите) е ударила \"шамар на политическата класа\". Според по-прозаичната гледна точка, тази \"партия\" се дели на две основни категории: едните не ги е грижа или въобще не разбират какво става, а другите или не желаят промяна, или ако я желаят, не разбират, че така всъщност гласуват за статуквото, срещу което роптаят. Тъй че не е ясно кой в края на краищата отнася \"шамара\". Тук имам предвид други, ясно проявили се на тези избори нагласи и характерни особености на значителни групи от българските избиратели, които са по-дълбоки и трайни от партийните предпочитания. Може би най-яркото доказателство за липсата на промяна е фактът, че управляващата партия - и по-точно нейният лидер - успя да обърне кампанията и изхода от изборите с най-старите и най-изтъркани номера за предизвикване на предизборни халюцинации. При това приложени върху избирателя в невиждани досега дози и предавани нонстоп на живо: ленти, инспекции и първи копки; магистрали, пътища, спортни зали, болници и заводи; снимки, прегръдки, печени агнета, майтапи, пожелания, обещания и пари за всеки, който го спре и си поиска. И номерът пак мина безотказно, за кой ли път. Далеч съм от мисълта, че това е единствената причина за изборния успех. Но във всеки случай част от него се дължи и на ширещата се привързаност към представата за държавата като хранилница и за добрия всесилен бащица, който еднолично може да реши всеки проблем. И който се грижи за народа, защото е част от него. Заради тази привързаност човек може въобще да не забележи или пък лесно да прости \"дребните\" прегрешения на властта. На управляващата партия и досега много пъти ѝ бе прощавано. Никога обаче ударът не е бил толкова тежък, колкото в навечерието на тези избори с разкритията за имотните машинации на нейни водещи фигури. Но ето, че пак успя да се измъкне незасегната, без никакви видими щети за изборния резултат. Заслуга за това има и друга характерна особеност на част от избирателите. Романтичната представа за тях в този случай казва, че те всъщност са много ядосани. И предупреждават, че повече прошка няма да има. Според по-прозаичната гледна точка, тези хора въобще не се впечатляват от злоупотребите на властта. Затова и ниските цени на апартаментите ѝ не са повод за особени вълнения, още по-малко пък за протести. За разлика от цените на горивата например, заради които миналата година мнозина се канеха да вдигат революция. Знаейки добре това, кандидат за евродепутат понижи цената на бензина на собствените си бензиностанции в деня за размисъл, за да помогне на избирателите да направят верния избор. Преди това пък ги излъга, че ЦИК щяла да му затвори бензиностанциите и аптеките по време на кампанията, въпреки че тя изобщо няма такива правомощия. Той не спира да громи управляващите, но винаги гласува заедно с тях. На 9 май се снима на Червения площад в Москва, а после - с лидерите на европейската крайна десница в Милано (което, впрочем, не е толкова странно). \"Най-големият родолюбец\", съюзил се с онези, които, ако можеха, веднага биха изхвърлили България от ЕС. Очевидните противоречия, характерни за него, не му попречиха преди две години да влезе в Народното събрание. В Европейския парламент не успя за малко, но пък събра цели 70 хиляди гласа. А други, подобни на него, успяха. Техният номер е да раздухват фалшиви страхове и омраза, като си измислят и сочат въображаеми врагове, а после твърдят, че \"бранят България\". Истинският проблем е, че няма кой да брани България от самите тях. Защото значителна част от българските избиратели системно проявяват склонност да вярват на измислици и небивалици, да се хващат на откровени глупости и да се припознават в пръкващите се отвсякъде карикатурни спасители, които иначе не са в състояние да решат нито един реален проблем на обществото. В същото време самите тези спасители служат много добре като плашило в ръцете на други свои \"колеги\" (услугата е взаимна), които също се хранят от \"страхуването\". Докато твърдят, че се борят за свободата им, те са превърнали друга група избиратели в нещо като крепостни селяни - за да ги накарат да гласуват под строй и да не се впечатляват от необяснимото богатство на своите избраници, които по избори ги навестяват с черните си джипове и многолюдната си охрана. Романтичното гледище за българския избирател гласи, че той винаги си знае работата. И никога не греши, защото е мъдър. Също като народа. Но това не му пречи непрекъснато да се оплаква и да се изживява като беззащитна жертва на политиците, които все успяват да го излъжат, въпреки безпогрешния му нюх и пословичната му мъдрост. Ето това гласи по-прозаичната гледна точка.", "date": "2019.05.29", "title": "За мъдрия български избирател, дето все някой успява да го излъже"}
{"url": "https://www.dnevnik.bg/detski_dnevnik/2019/05/29/3910346_prehodi_iz_divite_planini_i_skautski_lageri/", "text": "Скаутски приключения  предлага разнообразни варианти за детски лагери през летните месеци. \"Планински калейдоскоп в три модула\" е градски скаутски лагер, който ще се проведе три пъти в рамките на юни. Продължителността му е 5 дни и е подходящ за деца от 6 до 12 годишна възраст. В програмата са включени различни маршрути в няколко планини, от които Витоша, Стара планина, Врачанския балкан и Лозенска планина. Легарът е без преспиване и е в рамките на деня от 8 до 18 ч. Летният детски лагер \"Скаутска земя\" отново е подходящ за деца от 6 до 12 годишна възраст. Освен забавления като спортни състезания, срещи край лагерния огън и посещение на забележителности в съответните райони, децата ще минат обучение по нощно ориентиране и специализирани скаутски практики. Лагерът е с продължителност 7 дни, а родителите могат да изберат между четири възможни варианта за място - Стара планина, местността Дряновски манастир, Предела и Три буки. В планината с кану, колело или пеша организира детски и приключенско-образователни курсове и лагери сред природата. Oсновната им цел е децата да се учат чрез преживявания - игри, приключения и предизвикателства сред природата, които включват походи, ориентиране, алпинизъм, спелеология, опознавателни експедиции, каране на каяци, яхти, вело преходи и археология. Училището предлага различни програми през цялото лято, като за всеки лагер е посочена възрастта на децата, за които е подходяща. Още през юни организаторите предлагат лагера \"Приключенска мисия в Родопите\", който е подходящ за деца от 9 до 12 г. Основните забавления и дейности ще включват екипни игри, рисуване, работа с глина и естествени материали, въжена градина, пешеходни разходки и преходи, ориентиране – работа с карти и компас, катерене на катерачна стена. За по-малките е подходящ дневния детски лагер \"10 стъпки към природата\". В програмата за малчуганите от 7 до 10 годишна възраст се включват пешеходни преходи и посещаване на природни и исторически забележителности, начални занимания по скално катерене, спелеология и игри с въжени елементи, наблюдение на различни животински и растителни видове и не на последно място игри и забавления.  През месец юли тинейджърите от 12 до 15 години могат да се присъединят към лагера \"Експедиция След 12 – тайните на траките\", който включва експедиция от хижа Перелик до с. Триград и тридневен палатков лагер до селото. организира шест дневни лагери на Кресна от края на юни до начакото на септември. Приключения с лодки, рафтинг, каяци, въжена градина и стена за катерене са сред заниманията и забавленията, които предлага лагерът.  дават много възможности за приключения сред природата. Техните програми съществуват почти 10 години и се провеждат в няколко планини - Родопите, Стара планина, Рила и Пирин. Лагерите са подходящи за деца от 7 до 16 години, като всеки един от тях носи своята индивидуалност. Тази година за най-малките \"Байкария\" предлагат  \"10 летни стъпки към природата\"  - дневни занимания, разпределени в две седмици през юни. \"С колела в Родопите - първи стъпки\"  е програма за деца от 10 до 13 години, като единственото изискване е те да имат базисни познания в карането на колело. Програмата е стационарна и се провежда в района на горски център \"Чатъма\". Малчуганите ще се научат какво е планинско колоездене и каква е техниката при карането по горски пътища, ще разберат как да сменят правилно скоростите на велосипеда си, а също и как да го поддържат. За тинейджърите \"Байкария\" предлагат и по-големи предизвикателства -  програмите \"Експедиции\"  включват пътешествия из планините, като поставят младежите пред различни предизвикателства. Тези лагери развиват умения в катеренето, каякинга, конната езда и колоезденето. Възрастта, на която трябва да са децата е между 12 и 16 години. \"Те имат повече отговорности – например да си подготвят сами храната, бивака, да си носят голяма част от багажа. Това ги кара да бъдат по-отговорни и да се сработват по-лесно и по-добре\", разказа за \"Детски Дневник\" инструкторът на \"Байкария\" Антония Вичева. Цялото интервю може да прочетете  тук .", "date": "2019.05.29", "title": "Преходи из дивите планини и скаутски лагери"}
{"url": "https://www.dnevnik.bg/sviat/2019/05/29/3912710_zashto_zelenata_vulna_ne_obhvana_i_iztochna_evropa/", "text": "Много млади хора гласуваха за зелени партии на изборите за европарламент. Повечето от тези гласоподаватели обаче бяха не на изток, а на запад. Това пише  \"Йецт\" , младежкото онлайн списание на германския вестник \"Зюддойче цайтунг\", в статия, публикувана след последния ден на евроизборите. Изданието отбелязва, че в Германия, Франция, Белгия, Холандия, Люксембург, Финландия, Дания и Ирландия резултатите на зелените партии са много добри, а в сравнение с 2014 г. германската почти удвоява подкрепата си - от 10.7 на 20.5%. За много ученици и студенти вотът се оказа оформен като \"климатични избори\" заради т. нар.  петъци за бъдещето  и това, заедно с \"климатичната стачка\" в над 200 града в Германия, допринесе вниманието им да се насочи към темата. В Германия 35% от хората между 18 и 24 г. и 25 на сто от избирателите между 25 и 34 г. са гласували за партията. Вълната обаче не премина през цяла Европа. В \"Зелени/Европейски свободен алианс\" - групата на зелените партии в Европарламента\" - почти всички партии, влезли в парламента, са от Западна и Северна Европа. Според Милан Нич, член на центъра за средно- и източноевропейски изследвания и Централна Азия \"Роберт Бош\" към Германското дружество за външна политика, особено в големи градове на запад традиционните партии са спрели да са толкова важни, а млади висшисти с добри заплати смятат здравето и устойчивия живот за достатъчно важни и могат да дадат гласа си за такива партии. \"В Германия обаче тази тенденция се развиваше 30 или 40 години,\" казва той. \"Когато се основаха Зелените, в източноевропейските страни още доминираше комунизмът.\" Освен това за комунистическите технократи околната среда не е имала роля като в Германия през осемдесетте години, когато политиката в тази сфера си пробива път в страната - тя е важна и за поколението на 46-годишния Нич. След разпада на Съветския съюз страните от блока трябва да започнат отначало и \"често се забравя, че в Европа няма друг регион, който е трябвало да премине през толкова много промени за толкова малко време - политически, технологични, обществени.. Всъщност това е твърде много за един живот. А политическите тенденции искат време, за да се развият.\" Освен това източните общества още не са в \"постматериалистическата и постиндустриалната фаза\" - индустрията и производството имат по-голям дял, урбанизацията е по-слаба, има повече провинциални райони с по-лоша инфраструктура. Германия също има своята отговорност, смята той - автоиндустрията прехвърля много производства в Източна Европа. Подобни действия доведоха до много негативно влиние на мерки за околната среда върху икономиката. Сега важен въпрос за екологичното бъдеще на Европа е къде ще се произвеждат батериите. Границите между някакъв \"зелен\" Запад и \"не толкова зелен\" Изток не са толкова ясни и младите на изток също мислят за защита на околната среда, но \"там климатичните промени идват по-бавно в дневния ред\". В Унгария например, въпреки че партии като \"Монентум\" (третата най-голяма в Европарламента) включва въпроса като част от кампанията си, младите поколения там в момента са заети да опитват да спасят върховенството на закона и правовата държава.", "date": "2019.05.29", "title": "Защо зелената вълна не обхвана и Източна Европа"}
{"url": "https://www.dnevnik.bg/sviat/2019/05/29/3912640_cheshki_bloguri_specheliha_subsidiia_sled_kato/", "text": "Блогъри шегаджии успяха да се представят достатъчно убедително на чешките избори за Европейския парламент и да получат партийна субсидия, предаде \"Франс прес\". Партията на блогърите носи шеговитото име \"Да, ние ще тролнем Европейския парламент\", което е пародия на името на партията АНО на премиера Андрей Бабиш. В превод едно от значенията на името на АНО е \"Да\".  Сатиричната формация беше създадена от млади блогъри, известни с изявите си в \"Ютюб\". Те обещаваха невероятни неща - като субсидирана салата от краставички, увеличаване на минималната заплата, така че да бъде три пъти колкото средната, и излаз на Чехия на някое море. Тази невероятна предизборна програма се стори привлекателна на 37 046 избиратели и партията се изкачи на 10-о място в евровота в Чехия. Тя де факто прехвърли прага от 1 процент и получи правото на субсидии, възлизащи на 30 крони (1.16 евро) за всеки спечелен глас. Това означава, че блогърите еврокандидати ще получат сумата от около 43 000 евро. Но все пак остава въпросът дали успехът на това движение не се дължи на приликата в името му с това на партията на Бабиш - АНО, победила на евровота с 21.18 процента. Засега става ясно, че резултатите на шегаджийската партия са \"копирали\" тези на АНО във всички райони на страната и това може да означава, че онези, които са искали да гласуват за  АНО на Бабиш , може би са се объркали.", "date": "2019.05.29", "title": "Чешки блогъри спечелиха субсидия, след като участваха в евроизборите на майтап"}
{"url": "https://www.dnevnik.bg/kultura/2019/05/29/3912519_tretoto_izdanie_na_varnalit_idva_dnes_s_nova/", "text": "Днес започва третото издание \"Варналит\", в което по традиция ще се включат писатели, журналисти, художници, артисти, актьори и учители. Фестивалът ще продължи 4 дни, а тази вечер от 18.30 часа в Градската художествена галерия \"Борис Георгиев\" ще бъде връчена за първи път Международната литературна награда \"Димитър Димов\". Водещ на церемонията по връчването на наградата ще бъде Бойко Василев. Номинираните автори са Саулос Шелтянис, Жером Ферари, Добромир Байчев, Дмитрий Глуховски и Тайе Селаси, а имената на членовете на журито, отсъдило при кого да отиде статуетката, също ще станат известни. Музикалното оформление на вечерта е в ръцете на класическия камерен оркестър \"Анима\", чийто членове са преподаватели по музика в различни учебни заведения. Един от основните акценти във \"Варналит\" са гостуванията на известни имена в класните стаи на учениците. Днес от 11.00 часа писателят Захари Карабашлиев ще посети Професионалната техническа гимназия. Това е и училището, в което той е изкарал годините си като гимназист. В гостуванията в класните стаи ще се включат други гости на фестивала, както и писателите, номинирани за Европейската литературна награда \"Димитър Димов\". Освен Дмитрий Глуховски официален гост на фестивала е и арменската писателка Нарине Абгарян, която е авторка на книги като \"Хората, които са винаги с мен\" и \"Да живееш нататък\". Варненката публика ще може да се срещне и с много други имена като Жером Ферари, Томас Макгонигъл, Саулос Шелтянис, Людмил Станев, Мартин Колев. Във фестивала ще се включи и актьорът Александър Алексиев. Във втория ден на \"Варналит\" е връчването наградите от конкурса \"Малки и големи семейни истории\", който провокира ученици да търсят и да разкажат семейни истории. Церемонията е с участието на популярните влогъри от канала \"Айде.бг\" Християна и Ивайло. Утре в Градската художествена галерия ще се проведе и дискусията \"Истории vs. Политика\", в която ще се включат Дмитрий Глуховски, Томас Макгонигъл, Захари Карабашлиев и Пламен Дойнов. На 31 май ще се състои срещата \"Внимание! Жени в литературата\", в която авторите Нарине Абгарян, Мария Лалева, поетът Мирела Иванова и журналистът Георги Тошев ще разговарят за това по какъв начин се вписват жените в контекста на съвременната литература. В същия ден предстоят и среща с поета Стефан Цанев, работилница с писателката на детска литература Радостина Николова и концерт на Миленита на варненския плаж в Menthol от 21.30 часа. Цялата програма на \"Варналит\" може да бъде открита  на страницата на фестивала в интернет.", "date": "2019.05.29", "title": "Третото издание на \"Варналит\" идва днес с нова литературна награда"}
{"url": "https://www.dnevnik.bg/sport/2019/05/29/3912792_snimka_na_denia_bojinov_i_selekcionerut/", "text": "Нападателят на \"Левски\" Валери Божинов празнува пред погледа на досегашния треньор на \"Етър\", а вече и национален селекционер Красимир Балъков. Футболистът  .", "date": "2019.05.29", "title": "Снимка на деня: Божинов и селекционерът"}
{"url": "https://www.dnevnik.bg/evropa/2019/05/29/3908472_hiperaktiven_kato_elektrokardiograma_-_otkude_se/", "text": "Нино Говернале бе перфектната мишена за тийнейджъра Матео Салвини. Учителят от Сицилия трудно можеше да изкара часа си в престижната гимназия \"Алесандро Манцони\" в Милано, без да бъде предизвикан от ученика си. \"Салвини беше толкова арогантен на 14, колкото е и днес\", разказва Говернале. \"Любимата му игра беше да предизвиква враждебно настроение. По онова време той бе срещу южняците – ние бяхме враговете, идващи в Милано от другия край на Италия, за да крадат работни места.\" Говернале, който сега е пенсионер, превключва канала в дома си в Милано всеки път, когато види италианския вицепремиер и лидер на крайнодясната \"Лига\" да се появява по телевизията, разказва \"Гардиън\". Кампанията за евроизборите отведе Салвини и отвъд Италия. В Будапеща унгарският премиер националист Виктор Орбан го приветства като \"най-важният човек в Европа днес\". За по-малко от година Салвини успя да изведе \"Лига\" от третото място на изборите през 2018 г. до това да засенчи коалиционния си партньор, Движение \"Пет звезди\", превръщайки се в най-одобряваната партия в страната. На евроизборите през 2014 г. \"Лига\" спечели 6.4% от гласовете, а на тазгодишните взе 34.33%. Тя ще има 28 места, което я нарежда плътно след Партията на Брекзит и германските християндемократи - двете с най-много места в новия Европейски парламент (по 29). Зараждането на бъдещия лидер Политическата му история започна в Милано. В края на 90-те години на миналия век една нова партия, \"Северна лига\", започна да набира сила. Тя превърна разделението между богатия италиански север и по-бедния юг в свой основен лозунг. Салвини се присъедини към нея през 1990 г., когато все още бе ученик, и оглави младежкото й крило. \"Поведението му вече бе перфектно политическо, казва Говернале. Това, което днес ме изумява, е, че толкова много хора от юга, за които Салвини каза толкова ужасни неща, го подкрепят.\" Мариела Меса Паравичини, бивш преподавател по латински и гръцки в училището \"Манцони\", също е забелязала зараждането на бъдещия политик. \"Не бих казала, че бе любезен, но беше интелигентен ученик и освен това бе много заинтересован в това да оформя часовете със собствените си теории\", спомня си тя.  Създаването на поредица от врагове – южняците, имигрантите, ЕС, ромите, мюсюлманите и наскоро левите \"наивни реформатори\", особено тези, които помагат на мигранти - формира важна част в политическия му възход. Осмиването на враговете бе ключов елемент по време на скорошните му митинги.  Комунистическите идеали помогнаха за оформянето на ранния му популизъм. През 1994, година след като бе избран за съветник в Милано, Салвини подкрепи протести против кмета на \"Северна лига\" заради мерки срещу социален клуб, познат като център за радикални леви дебати, който той посещавал като тийнейджър. Веднъж коментира пред вестник, че се отъждествява с \"класическите теми на левите\". Тези симпатии бяха изоставени, когато Салвини се издигна в партийните редици, ставайки лидер през 2013 г. и наклонявайки партията към крайната десница, като се възползва от последиците от финансовата криза и притока на мигранти. Той освен това опита да привлече повече поддръжници, премахвайки думата \"Северна\" от името на партията, и я позиционира като \"защитник на европейски права\". Адаптивен Стефания Пиацо, бивш директор на \"Ла Падания\", вече несъществуващият вестник на партията, описва Салвини като \"Зелиг\" на италианската политика - хамелеон, който се появява навсякъде в различни форми. \"Той е способен бързо да се адаптира – например с еврото, когато осъзна, че то не се възприема от хората и бизнеса като абсолютно зло, се отказа да го обсъжда... Той знае какво засяга обикновения човек, облича се, говори и се държи като обикновен човек. Освен това има и голям късмет в намирането на правилни условия – срещу себе си вече няма умерена партия или силен представител на левицата.\" Пиацо описва характера на Салвини като електрокардиограма - \"винаги хиперактивен, никога неподвижен\". Той изгради политическата си кариера, докато ръководеше радио \"Падания\", и след като стана партиен лидер, прегърна цифровата ера, закривайки вестника и прехвърляйки радиото в интернет.  Тези, които го познават, се опасяват, че страната бива водена по опасен път. \"Той прави грешки във външните отношения\", коментира Джулио Сапели, учител по икономика, преподавал на Салвини в Университета в Милано. \"Лига\" трябва да бъде партия на центъра, да има възможно най-добри отношения с Германия и Франция, а не да се съюзява с хора като Орбан и Льо Пен\", смята Сапели. Феномен на малките градове Според разбивка на данните от евроизборите в Италия победата на партията на Салвини се основава главно на малките градове, пише \"Ройтерс\". Въпреки че получи 34% от вота в неделя, около 11 на сто повече от заелата второ място Демократическа партия, \"Лига\" не бе първа в нито един голям град. Тя бе победена и беше втора след Демократическата партия във всички големи общини в северната част на страната, включително Милано, Торино и Генуа, както и в Рим в центъра. В големите южни градове, особено в Неапол и Палермо, бе победена от коалиционния си партньор Движение \"Пет звезди\", което е традиционно силно на юг, но на национално ниво се срина до 17%. Най-големите градове, спечелени от \"Лига\", бяха Венеция, Верона и Падуа – всичките под 300 хил. жители. Сред градовете в бедния юг, в които \"Лига\" бе на първо място, е  Риаче , чийто кмет си спечели международно признание за това, че отвори вратите му за хиляди бежанци и ги интегрира в общността. Кметът Доменико Лукано бе арестуван миналата година по обвинения, че благоприятства нелегалната имиграция. \"Лига\" спечели 30% от гласовете там. Още по-силно (с 40% от гласовете) се представи на изборите в средиземноморския остров Лампедуза, където често пристигат лодки с мигранти от Африка.", "date": "2019.05.29", "title": "\"Хиперактивен като електрокардиограма\" - откъде се появи хамелеонът Матео Салвини"}
{"url": "https://www.dnevnik.bg/sport/2019/05/29/3912695_ekstremnoto_nadbiagvane_po_morenite_na_vitosha_se/", "text": "За втора поредна година българският състезател в планинското бягане Кирил Николов-Дизела ще предизвика любителите на екстремния спорт с  надбягване по морените на Витоша . Събитието ще се проведе на 8 юни от 10.00 часа в местността \"Златните мостове\". В състезанието могат да участват само пълнолетни лица.  Регистрацията  струва 30 лева, като тя включва застраховка, тениска и състезателен номер с вграден чип за измерване на времето. Формата е отворена до записването на 300 желаещи. Състезанието е с масов старт по трасе с дължина 700 м, като ще бъдат сформирани квалификационни потоци от по 30 души. Участниците нямат право да получават външна помощ. \"Предизвикателството е за всички физически активни хора със страст към бягането, постиженията и желание да изпитат духа и тялото си, тичайки по каменната река, образувана преди 5 милиона години\", обявиха от \"Ред бул\". Организаторите поясниха, че не носят отговорност при контузии и инциденти. Медицински екип ще следи състоянието на състезателите. Изискванията за задължителна екипировка включват носенето на маратонки или обувки с грайфер, които да отговарят на метеорологичните условия. Организаторите препоръчват използването на каска.", "date": "2019.05.29", "title": "Екстремното надбягване по морените на Витоша се завръща през юни"}
{"url": "https://www.dnevnik.bg/citat_na_deniia/2019/05/29/3912844_citat_na_denia_brekzit_beshe_vaksina_sreshtu/", "text": "Нямам съмнение, че една от причините хората на континента да гласуват за проевропейско мнозинство е и Брекзит. След като европейците видяха какво значи Брекзит на практика, те също си направиха изводи. Брекзит бе ваксина срещу антиевропейската пропаганда и фалшивите новини.\" Това заяви председателят на Европейския съвет Доналд Туск, цитиран от \"Политико\". В изказване пред репортери след  срещата на лидерите на ЕС  в Брюксел снощи той каза: \"Европа е победителят на тези избори.\" Отбеляза, че някои големи евроскептични партии са изоставили антиевропейските си лозунги и \"се представят като реформатори на ЕС\", което по думите му е \"позитивно\" развитие. Попитан дали Обединеното кралство използва дадената от лидерите на ЕС отсрочка на Брекзит мъдро, той отговори, че иска да бъде \"възможно най-деликатен\".  Има надпревара  кой да наследи Тереза Мей като лидер на торите и премиер след оставката й миналата седмица. \"Всички сме наясно със състоянието на нещата в Лондон – нищо обещаващо, бих казал\", посочи Туск, като добави, че по време на вечерята на лидерите \"никой дори не е опитал да обсъжда\" Брекзит.", "date": "2019.05.29", "title": "Цитат на деня: Брекзит беше ваксина срещу антиевропейската пропаганда"}
{"url": "https://www.dnevnik.bg/politika/2019/05/29/3912847_mihail_mikov_niama_da_se_kandidatira_za_lider_na_bsp/", "text": "Михаил Миков, който е бивш председател на БСП, няма да се кандидатира отново за поста. Това заяви самият той в ефира на БНТ. Вчера досегашният лидер Корнелия Нинова след отпор от вътрешната опозиция   реши да подаде оставка  и да свика заседание на висшия орган на БСП - конгреса, който да вземе част от решенията за прекия избор на лидер на БСП. \"Предизборната кампания на БСП беше грешна, напускането на парламента - също, защото изпуснахме приемането на 30 закона\", каза Миков. По думите му има сериозни основания зад оставката на Нинова. \"След няколко месеца предстоят местни избори, а това ще е нов шанс за партията\", каза още той. Според него битката вътре в листата е продължила и преди кампанията, и след нея, а грешките не може да се прехвърлят в местните структури. \"Създадоха се свръхочаквания за победа и за провеждане на предсрочни избори след това. Не бива да казваш хоп, преди да скочиш. Не можеш да създаваш свръхочаквания в партията, в симпатизантите, в гражданството, когато няма основания за това\", добави Миков по повод резулата на европейските избори, в които БСП остана втора  след ГЕРБ с 24.4% от гласовете . Като основни проблеми пред социалистите бившият председател посочи нуждата от консолидация, приемане на различното мнение и преустановяване на практиката за създаване на вътрешни разделения в партията. Той уточни, че по време на седемчасовата дискусия в Националния съвет на БСП във вторник е бил спрян натиск за прехвърляне на отговорността за изборния резултат от централата към местните структури. На закритото заседание на Националния съвет Нинова освен подаването на оставка  претърпя още една загуба спрямо вътрешната опозиция в партията . Според присъстващи тя е предложила конгресът, който ще заседава на 16 юни, само да потвърди оставката й, но преди това по-нисшият орган - Националният съвет, да приеме процедурните правила за избор на нов лидер. Предложението й обаче не е било прието от Националния съвет, в който по списък участват 185 души. Няма яснота колко от членовете са били за и колко против. Според социалисти с хода си Нинова се е опитала да спре опозицията в партията, която на конгреса най-вероятно ще поиска промяна на устава и връщане на старите правила за избор на лидер - не от членовете на партията, които са около 100 хиляди, а от делегатите на конгреса, които са около 700. На 16 юни трябва да има ново премерване на силите в БСП и да се реши дали наследникът на Нинова ще бъде избиран от конгреса или от членовете на партията. Темата с оставката на Нинова беше коментирана и от секретаря на парламентарната група на БСП Кристиан Вигенин в ефира на Би Ти Ви. \"Корнелия Нинова постъпи европейски и реши да подаде оставка и да даде възможност на партията - или да потвърди нейния курс, или да избере нов председател. Аз не одобрих тази оставка, но не одобрявам и това, че т.нар. опозиция толкова агресивно я поиска\", каза той. Вигенин заяви, че подкрепя прекия избор на председател. \"Трябва да бъдем внимателни в тази вътрешна кампания, защото искаме да променим България, а затова е нужна единна и силна БСП\", коментира още народният представител. Кристиан Вигенин заяви, че БСП остава основната опозиция на ГЕРБ и добави, че изборите са потвърдили, че в лявото политическо пространство, на практика няма друга партия, освен БСП. Народният представител предупреди, че \"влизането в цикъл на широк партиен избор\" може да доведе до отклоняване от основната цел на БСП - възвръщане на влиянието в местната власт. \"БСП загуби тези избори, но не се провали. Партията повиши резултата си, имаме един евродепутат повече, но никой не говори за това, че ГЕРБ се представи доста по-зле\", заяви Кристиан Вигенин. Той добави, че БСП не е постигнала целта си - с тези избори да се постигне нова политическа ситуация, но по думите му, ако ГЕРБ приемат резултата си за прошка, това ще бъде грешка за тях. ", "date": "2019.05.29", "title": "Михаил Миков няма да се кандидатира за лидер на БСП"}
{"url": "https://www.dnevnik.bg/na_put/2019/05/29/3912047_fotogaleriia_na_gosti_v_zemite_na_argonavtite_i/", "text": "Гърция е позната туристическа дестинация за българите, но често те се ограничават с посещения на най-близките до границата морски курорти - на Халкидики, около Солун и т.н. Но Гърция има още много какво да предложи, и то незадължително много далеч и при сложна организация на транспорта. Такова място е районът на Волос и планината Пелион в централната част на страната.", "date": "2019.05.29", "title": "Фотогалерия: На гости в земите на аргонавтите и кентаврите"}
{"url": "https://www.dnevnik.bg/kultura/2019/05/29/3538197_za_purvi_put_izlojba_s_originalnite_iljustracii_na/", "text": "На 30 май почитателите на творчеството на Йордан Радичков ще имат възможност да се срещнат за пръв път с оригиналните рисунки на автора от най-обичаната му детска книга \"Ние, врабчетата\". От 19 часа в галерия-книжарница \"София прес\" на ул. \"Славянска\" 29 ще бъде открита изложбата с 20 оригинала, изобразяващи света и живота на добре познатите на няколко поколения читатели врабчета. Оригиналите, които за пръв път ще бъдат показани пред публика, представят някои от най-обичаните герои от книгата. Сред тях се нареждат прословутото Онова нещо, Юнашка фланелка, Краката му стърчат навън, смрадовранката с нейното френско списание от 1903 година, Дебелачко, кукувицата, Пешеходеца, който си подсвирква с уста, и още много други.  През годините илюстрациите към \"Ние, врабчетата\" претърпяват множество трансформации. От първото до последното издание на книгата има множество доловими разлики в любимите врабци. Йордан Радичков не спира да ги прерисува през годините, прави опити върху лика на своите герои. Рисува множество варианти на самите врабчета, на плашилото, котарака, ястреба, за да стигне до финалния и най-изчистен вариант на своите птици. Посетителите на събитието ще имат възможност да научат повече за оригиналите и характерния стил на рисуване на Йордан Радичков от Антон Стайков. Заедно с това на откриването на изложбата ще бъде представено и новото издание на \"Ние,врабчетата\". За пръв път от много години насам то се появява на бял свят с твърди корици и нов вид, дело на художника София Попйорданова.  \"Виждате ли тая птича перушина, която се люлее и се мъчи да се задържи във въздуха? Тя лети самотно, оглежда се с надежда наоколо и пада все по-ниско и по-ниско. Много перушина се лее под небето и едно по едно перата ще притихнат долу, на земята. Понякога тих вятър ще премине на пръсти, ще ги повдигне и те пак си припомнят, че са летели някога, че са се къпали в синия въздух, гмуркали са се и са шумели весело. Но макар и долу, на земята, макар и мъртва, нашата птича перушина стои тъй, сякаш всеки миг ще се сепне в съня си, ще усети жива тръпка и ще полети отново.\" \"Ние, врабчетата\" е втората детска книга на Йордан Радичков. За пръв път тя се появява през 1968 година, като още на следващата година произведението е отличено с наградата на Съюза на българските писатели.  Истинската награда и признание за \"Ние,врабчетата\" идват с множеството преводи на книгата на чешки, словашки, унгарски, полски, руски, финландски, италиански, немски, френски, корейски и много други езици, множеството издания в България и няколко поколения читатели, които отрастват с историите за смелите врабци. Заедно с това \"Ние, врабчетата\" е и най-дълго играната постановка в репертоара на Столичния куклен театър. За \"Ние,врабчетата\" авторът казва: \"Книгата е написана за деца и за възрастни и я обичам, защото в нея се разказва за врабчета. И смятам, че всички хора, преди да станат големи, да станат важни или да станат значителни, преди това са били врабчета.\" Историите за птичата ривиера, какво представлява играта на врабчета, кой е страшилище за снежните човеци, може ли да сееш плашила, как се лети на заден ход, ходят ли врабчетата на училище, как се стига до Цариград, кой е Драги ми господине, за колко седмици суха храна е нужна, за да се стигне до Луната, и каква е оная точка в небето, която често забелязваме, са една малка част от света на \"Ние, врабчетата\".  Откриването ще бъде на 30 май от 19 часа в галерия-книжарница \"София прес\". Изложбата ще може да бъде разгледана до 10 юни. ", "date": "2019.05.29", "title": "За пръв път изложба с оригиналните илюстрации на Радичков за \"Ние, врабчетата\""}
{"url": "https://www.dnevnik.bg/photos/2019/05/29/3912853_snimka_na_denia_peevski_v_parlamenta/", "text": "След европейските избори депутатът от ДПС и бизнесмен Делян Пеевски дойде в парламента днес. Той не се беше появявал в Народното събрание от 19 април 2017 г.", "date": "2019.05.29", "title": "Снимка на деня: Пеевски в парламента"}
{"url": "https://www.dnevnik.bg/bulgaria/2019/05/29/3912854_kratki_novini_prodajbata_na_e-vinetki_niama_da_e/", "text": "Министерският съвет прие разпореждане, с което 50 на сто от печалбата на държавните фирми за 2018 г. се очаква да постъпи в държавния бюджет. За Българската банка за развитие процентът е 80. Срокът за внасянето на отчисленията е 7 юни. От обхвата на разпореждането са изключени лечебните заведения за болнична помощ, като се отчита тяхната специфика и изключителната им зависимост от ограничен брой източници на финансиране. Извън обхвата му остава и \"Държавна консолидационна компания\" ЕАД, предвид спецификата в дейността на дружеството, както и дружествата от отрасъл \"Водоснабдяване и канализация\" - поради изпълнение на предварителни условия във водния сектор за усвояване на средствата от европейските фондове за програмния период 2014 - 2020 година. Двама продуценти на новините в \"Нова телевизия\" напускат медията Двама от продуцентите на новините на \"Нова телевизия\" напускат медията. Това са Цветомир Семов и Диана Димова. По информация на \"Клуб З\" двамата са обявили решението си тази сутрин. Това е поредната рокада в \"Нова телевизия\" след купуването ѝ от братята Кирил и Георги Домусчиеви. В началото на месеца Миляна Велева стана директор \"Новини и актуални предавания\" в \"Нова телевизия\", след което постовете си загубиха дългогодишният член на борда на директорите Силва Зурлева и директорът на \"Стратегическо развитие\" на новините и актуалните предавания на медията Виктория Бехар. Пилот загина при авиоинцидент край Мъглиж Загиналият е опитен авиатор, изпълнявал е селскостопански полет, съобщава Би Ти Ви. Инцидентът е станал в землището на с.Юлиево тази сутрин, обстоятелствата все още се изясняват. По първоначални данни това е станало след проблем с двигателя. По информация на медията загиналият е Румен Иванов - един от най-опитните делтапланеристи у нас, инструктор и проектант на леки летателни средства. Той изпълнявал селскостопански полет с мотоделтапланера си, като малко след излитане машината се е ударила в дърво. Продажбата на е-винетки няма да е достъпна за два часа Поради планирана актуализация услугите за продажба на е-винетки няма да са достъпни днес от 17 до 19 ч., съобщава Агенция \"Пътна инфраструктура\". Препоръчва се на клиентите, които планират пътуване, да купят електронна винетка преди този период, за да избегнат санкции.", "date": "2019.05.29", "title": "Кратки новини: Двама продуценти на новините в \"Нова телевизия\" напускат медията"}
{"url": "https://www.dnevnik.bg/politika/2019/05/29/3912860_delian_pevski_otnovo_se_otkaza_da_evrodeputat/", "text": "Делян Пеевски от ДПС няма да е евродепутат. Това обяви той в Народното събрание днес, след като се появи на работа за първи път от 19 април 2017 г., когато бе конституиран 44-ият български парламент. Пеевски бе избран за евродепутат и през 2014 г., но отново се отказа. След днешния му отказ евродепутати от ДПС ще бъдат Илхан Кючюк, Искра Михайлова и Атидже Алиева-Вели. Водач на листата бе лидерът Мустафа Карадайъ, но и той се отказа.  На въпрос на журналисти какво го води в българския парламент Делян Пеевски каза: \"Идвам на работа. Какъв изненадващ въпрос от вас?\". \"Аз си ходя в районите, работя. Това е важното за хората. Не смятам, че е само работата в Народното събрание важното за хората\", обяви още депутатът от ДПС. В 44-ия парламент той идва на работа за втори път, но отсъствията му са извинени от лидера на движението Мустафа Карадайъ. И днес Карадайъ не отговори на въпрос на \"Дневник\" на какво основание извинява отсъствията на Пеевски. Делян Пеевски даде изявление заедно с Мустафа Карадайъ в кулоарите на парламента. Лидерът на ДПС обяви, че решението и двамата да не бъдат евродепутати е взето от партийното ръководство и парламентарната група. После каза, че с Пеевски заедно ще ходят в Брюксел, но имат \"много важна работа в България\". \"Ето, затова ви казах, че и тук, и в Брюксел ми харесва\", отвърна Пеевски. Така  той отговори в изборния ден на въпроси на \"Дневник\"  в кой парламент ще предпочете да остане. \"Надделя колективното решение, че ще съм по-нужен в България\", каза още Пеевски. На въпрос дали е бил ракетоносител на изборите той обяви: \"Това може да се види от изборните резултати.\" \"Ако не ме питате защо идвам, може да идвам по-често\", каза още Пеевски, визирайки работата в Народното събрание. На въпрос на журналисти дали не се отказва да е евродепутат заради обструкции от Алианса на либералите и демократите в Европа (АЛДЕ), към чието семейство ДПС принадлежи, Делян Пеевски отново атакува съиздателя на \"Дневник\" и \"Капитал\" Иво Прокопиев. \"Такива обструкции не е имало, колеги. Тези обструкции са само в главата на олигарха Иво Прокопиев и на неговите служители Христо Иванов и Радан Кънев - лични негови слуги. И медиите, които работят за Иво Прокопиев. АЛДЕ никога не е имала обструкции - нито на миналите избори, нито сега\", каза той. По думите на Мустафа Карадайъ ако е имало обструкции от страна на АЛДЕ, листата на ДПС е нямало да бъде такава. \"Това са само внушения. Нещо повече - председателят на АЛДЕ Ханс ван Баален беше в България на предизборна кампания при тази листа\", каза още лидерът на ДПС. Попитан дали не подвежда избирателите, като участва в листата, а после се отказва, Делян Пеевски каза: \"Пращаме хубави, млади хора в европарламента. Ние сме за това. Затова толкова години сме в ДПС.\" По думите му най-големият преференциален вот е за Мустафа Карадайъ и за него. \"Той е на първо място, аз съм на второ място, което потвърждава и позициите ни\", каза депутатът от ДПС. За него резултатът на партията на евроизборите бил много добър. В новия европарламент ДПС ще има един депутат по-малко. На въпрос на журналисти дали е готов да седне на една маса с премиера Бойко Борисов предвид лошото състояние на патриотичната коалиция по важни въпроси Делян Пеевски каза: \"Вижте, с премиера Борисов може да сяда председателят. Аз нямам защо да сядам.\" Попитан дали ще се появява по-често на публични събития, Делян Пеевски каза: \"Аз си върша работата. Резултатите го показват. И още работя за моите избиратели и това е най-важното. Лек ден.\" След това си тръгна с охраната си и остави Мустафа Карадайъ да продължава да отговаря на въпроси на журналисти. Пеевски не се върна в пленарната зала, а напусна сградата на парламента, където прекара около 40 минути. Лидерът на ДПС отчете, че на европейските избори в неделя партията е преодоляла щетите от парламентарните избори през 2017 г. и е единствената политическа сила, която подобрява резултата си. Освен това ДПС получила двойно повече гласове от общия вот за националистическите партии. Той отново говори за програма за ускорено и догонващо развитие на страната и каза, че всички системни партии трябва да очертаят приоритетите в нея.", "date": "2019.05.29", "title": "Делян Пеевски отново се отказа да е евродепутат (допълнена)"}
{"url": "https://www.dnevnik.bg/zelen/2019/05/29/3912904_godishnoto_planinsko_chistene_na_za_zemiata_za_pruv/", "text": "Започва набиране на средства за 21-ото високопланинско почистване от доброволци, организирано от сдружение \"За Земята\". За подкрепа на каузата предстои благотворителен концерт на 13 юни от 19 часа в Зала за събития \"В Парка\" , а самото \"Чистене 2019\" ще бъде последната седмица на август в Западните Родопи. Нов период за чистенето През 2018 г. в Пирин \"За Земята\" за 20-а поредна година организира високопланинско събиране на отпадъци. През всички тези години в основата на чистенето на националните паркове бяха група възпитаници на езиковата гимназия в Стара Загора. След юбилейното чистене миналия септември те предадоха символната щафета - Ръкавицата на Чистача - на ново \"ядро\" организатори - завършили Френската гимназия в София през последното лято доброволци на \"За Земята\". Новото поколение организатори вече обявиха датите - между 24 август и 1 септември. Голямата изненада е, че за първи път доброволците на \"За Земята\" ще чистят извън официална защитена територия. Досега чистенията от вече 20 години насам бяха основно в трите национални парка - Пирин, Рила и Централен Балкан. Бяха проведени и две чистения в природни паркове - Странджа и Българка. Тази година обаче младите франкофони предлагат друга мисия, а именно да се популяризират красивите и диви Западни Родопи. Маршрутът за чистене започва от хижа \"Чаирски езера\", преминава през хижите \"Ледницата\" и \"Перелик\". С пълната програма по дни можете да се запознаете на фейсбук събитието \" Чистене на високопланински защитени територии 2019 в Родопите \". \"Миналата година се затвори един кръг - почистването се проведе в Пирин - там, където е започнало преди 20 години. Сега е време да се отдели повече внимание на планините, в които никога не сме почиствали и които имат нужда от голямо внимание. Надяваме се да започнем нова традиция, чрез която да изчистим и опазим и по-непознатите български планини\", споделя Стела Николова от организаторите. Планинското чистене от доброволци е възможност младежите да поставят въпроса с опазването на един от най-красивите краища на България, който е жертва на голямо замърсяване и незаконен дърводобив. В Родопите се намират много малки защитени територии с различен статут - резерват, природна забележителност, защитена местност. Това, че те не са обединени в парк, административно усложнява тяхното опазване, смятат организаторите. Как да се включите Начините да участвате, както и повече информация за предишните планински чистения можете да видите  тук . Дарения за \"Чистене 2019\" можете да направите в офиса на \"За Земята\" , чрез платформата e-pay или  на банковата сметка на организацията . Средствата са необходими за храна на доброволците, купуване на чували, ръкавици, организация на извозването на боклука, резервиране и организиране на нощувки. Доброволците в самото чистене заплащат символична такса от 10 лева, която отива във фонда за следващото почистване през 2020. Планинските отпадъци През последните 20 години \"бойното ядро\" организатори от езиковата гимназия на Стара Загора - Драга, Десислава, Филка, Валя от \"За Земята\" - започват чистенията с цел извозване на боклуци от трудно достъпни места, оставени от туристи без добра планинарска култура, като и в бунища на някои безотговорни хижари. До тези места не стига транспорт, който да може да ги извози, и именно затова доброволците планинари имат голямо значение. През годините ядрото от Стара Загора остана активно, но всяко следващо чистене имаше и координатор от по-младите доброволци - Велко, Кристиян, Данита и много други. Боклукът в планината се оказва особено упорита константа, като дори във вече почиствани територии всяка година \"чистачите\" на \"За Земята\" събират отново тонове отпадъци. Последната година отпадъците бяха масово от два типа - еднократно ползвана пластмаса, фасове и мокри кърпички. Особено важен проблем са фасовете и мокрите кърпички, за които много туристи може би не знаят, че не са хартиени или растителни и не се разграждат. Еднократната пластмаса е вече познат замърсител, но е нужна и организационна намеса, за да се забрани предлагането й в хижите, които масово продават храна и напитки в пластмаса, за да избегнат усилието от миене.", "date": "2019.05.29", "title": "Планинското чистене на \"За Земята\" за пръв път ще е извън национален парк"}
{"url": "https://www.dnevnik.bg/citat_na_deniia/2019/05/29/3912876_citat_na_denia_naddelia_kolektivnoto_reshenie_che_shte/", "text": "Така народният представител от ДПС Делян Пеевски обясни в парламента  решението на партийното ръководство  той да не бъде евродепутат. Пеевски беше втори в листата на движението, което спечели три места в европарламента. Днес той се появи на работа в парламента за първи път от полагането на клетва като депутат преди повече от две години. В съвместно изявление с лидера на ДПС Мустафа Карадайъ, който беше водач на листата и също се отказа от място в европарламента, Пеевски обясни, че не е подвел избирателите си, тъй като партията изпраща в Брюксел млади хора. Тримата евродепутати на ДПС ще бъдат Илхан Кючюк, Искра Михайлова и Атидже Алиева-Вели, каза от своя страна Карадайъ. Месец пред изборите гражданското сдружение БОЕЦ внесе сигнал до Централната избирателна комисия (ЦИК), в който алармира, че  Пеевски не отговаря на изискванията на Изборния кодекс . Според член 351 от кодекса кандидат за евродепутат може да е човек, който е живял последните шест месеца в България или страна в Европейския съюз, а според жалбата нямало данни, че Пеевски живее в България. ЦИК обаче не намери нарушения. Въпросът  дали Пеевски живее в България  стигна дори до Върховния административен съд,  който пък отказа да провери сигнала.", "date": "2019.05.29", "title": "Цитат на деня: Надделя колективното решение, че ще съм по-нужен в България"}
{"url": "https://www.dnevnik.bg/evropa/2019/05/29/3912878_evropeiskata_politika_za_turgoviiata_-_po-zelena_sled/", "text": "Подемът на Зелените, ефектът \"Грета\" - на името на младата шведска природозащитничка, и влизането на партията на френския президент Еманюел Макрон в Европейския парламент вероятно ще доведат до една по-защитаваща и природощадяща търговска политика на ЕС. Европейските избори в неделя показаха, че традиционните консервативни и социалистически партии, които дълго управляваха Европейския съюз, изгубиха десетки места. Те вече  не могат да съставят мнозинство , съюзявайки се помежду си, и ще разчитат повече при приемането на европейски закони на подкрепата на либералите и Зелените, успели да засилят присъствието си. Либералният блок, който сега е третият по големина в 751-местния Европейски парламент, добави над 40 места,  начело с 21 места на партията на Макрон  \"Република, напред!\", която обещава защита на европейския бизнес и изпълнение на споразумението за климата от Париж.  Зелените ще увеличат  евродепутатите си от 52 на 69. Ако погледнете резултатите от вота, виждате желание на европейците да бъдат защитени, желание климатичните промени да бъдат отчетени и Франция ще продължи да бъде настоятелна по определени въпроси, за да може нашата търговска политика да отговори на тези желания, каза Жан-Батист Льомоан, френският държавен секретар към министъра по европейските въпроси и външните работи пред репортери в Брюксел преди среща на ЕС за търговията. Като оставим настрана околната среда, Франция е сред най-големите защитници на мерки, които да накарат Китай да отвори държавните си търгове за чуждестранни компании. Зелените също искат ЕС да бъде твърд с Китай. Търговските споразумения станаха гореща политическа тема през последния петгодишен мандат на Европейския парламент, включвайки дебати по въпроси от безопасността на храните до климатичните промени. След като бяха променени разпоредбите през 2009 година, така че Европейският парламент да има правомощия да одобрява търговски споразумения, те включиха повече мерки за насърчаване на устойчивото развитие, както и една реформирана система за уреждане на споровете между инвеститори и държави. Дори с тези промени  Зелените  гласуваха срещу споразуменията за свободна търговия с Канада, Япония и Сингапур. Според тях тези споразумения поставят правата на големите компании пред правата на гражданите и работниците и се съсредоточават върху по-разхлабената регулация, включително либерализация на финансовите услуги, излагайки на рискове стандартите за сигурност и качество в областта на околната среда и потребителите. Зелените срещу търговските преговори със САЩ Евентуалните бъдещи търговски споразумения включват споразуменията с латиноамериканския блок Меркосур и с Австралия, Нова Зеландия и Индонезия. Сред тези споразумения може да бъде и договор с Великобритания след напускането й на ЕС и едно по-ограничено споразумение със САЩ. Европейската комисия каза, че преговори с Вашингтон, които обаче не са за цялостно търговско споразумение, няма да гарантират допълнителни ангажименти, като например ангажиментите, свързани с околната среда. Но Зелените не са убедени. Заместник-председателят на Европейската комисия Юрки Катайнен каза в неделя, че може да си представи Зелените да се присъединят към консервативната ЕНП, социалдемократите и либералите от АЛДЕ в една проевропейска коалиция в новия Европейски парламент. Зелените със сигурност биха го направили само срещу определена цена, а посланието за опазването на околната среда оказва влияние и върху другите партии. Шведският министър по европейските въпроси и търговията Ан Линде посочи, че нейните социалдемократи са обещали, че споразуменията за свободна търговия ще бъдат сключвани само с партньори, които са подписали Парижкото споразумение за климата и подкрепят премахването на вносните мита върху екологичните стоки. Тя се надява, че усилията в областта на опазването на околната среда, вдъхновени отчасти от 16-годишната шведска природозащитничка Грета Тунберг, ще бъдат \"визитната картичка\" на новия парламент. Надявам се, че ще стане така. Ефектът \"Грета\" ще ни помогне в това, допълни тя. /БТА", "date": "2019.05.29", "title": "Европейската политика за търговията - по-зелена след евроизборите"}
{"url": "https://www.dnevnik.bg/politika/2019/05/29/3912890_parlamentut_othvurli_prezidentskoto_veto_na_zakona_za/", "text": "С пълно единодушие от присъстващите 143 депутати в пленарна зала парламентът преодоля президентското вето и прие отново Закона за държавната собственост. В парламента ги нямаше само депутатите от БСП. Промените в закона за държавната собственост бяха приети на 15 май. Според вносителя - Министерски съвет, основната му цел е да се оптимизира и ускори процесът по изграждане на значими национални обекти, както и да се насърчават инвестициите в индустриалния сектор. Според новите текстове съдът да може в закрито заседание да допуска предварително отчуждаване в седемдневен срок от искането на отчуждаващия орган, ако се налага да се защитят особено важни държавни и или обществени интереси. Предварителното изпълнение на акта се допуска при наличието на влязъл в сила подробен устройствен план и когато имотът е отреден за национален обект или обект с национално значение, предвиждат измененията. С проекта е предвидено да отпаднат и протоколите, които следва да бъдат подписани от две длъжностни лица и един от съседите. В мотивите си за ветото президентът смята, че не е постигнат баланс между обществения интерес и защитеното от конституцията право на собственост и вместо ефекта на ускоряване се създава риск от забавяне на важни инфраструктурни обекти. Държавният глава възразява и срещу неравнопоставеността между дребните и едрите собственици на земеделски земи и горски територии, които ще се обезщетяват по различен начин. Според него тази промяна създава сериозен риск, вместо да се ускори процесът на изграждане на значими национални обекти, той да бъде забавен. Президентът смята, че не е постигнат баланс между обществения интерес и защитеното от конституцията право на собственост и вместо ефекта на ускоряване се създава риск от забавяне на важни инфраструктурни обекти.", "date": "2019.05.29", "title": "Парламентът отхвърли президентското вето на закона за държавната собственост"}
{"url": "https://www.dnevnik.bg/razvlechenie/2019/05/29/3912873_sled_igra_na_tronove_kit_haringtun_vliza_v/", "text": "Актьорът Кит Харингтън, който играе ролята на Джон Сноу в хитовия сериал на HBO \"Игра на тронове\", ще се подложи на лечение след приключването на финалния осми сезон на поредицата, обявиха негови представители, цитирани от \"Ройтерс\". В изявление говорител на британския актьор казва: \"Кит реши да включи почивката в графика си\" и допълва, че той ще прекара известно време в терапевтичен център, където да поработи върху някои лични проблеми. От никому неизвестно момче 32-годишният сега Харингтън стана световноизвестен с една от главните роли в \"Игра на тронове\", която изпълнява плътно във всеки един сезон от поредицата, започнала преди 9 години, където се превъплъти в образа на смелия и винаги решен да постъпи правилно Джон Сноу, чиито действия във финалния епизод бяха сред най-големите изненади във финалния епизод на сериала. В изявлението не се посочва какви са проблемите му, но в своя колонка изданието \"Ню Йорк поуст\" твърди, че Харингтън е преживял тежко как приключва поредицата и че ще се лекува от стрес, преумора и прекомерна употреба на алкохол. Медията отбелязва, че той е бил приет в клиника в САЩ няколко седмици преди финала на фентъзи сериала, чийто последен епизод бе излъчен на 19 май. Той постигна рекордна гледаемост и само в САЩ привлече пред екраните 19.3 млн. души. По-рано тази година Харингтън, който се ожени за своята колежка от сериала \"Игра на тронове\" Роуз Лесли през 2018 г., сподели пред \"Варайъти\", че трудно се справя със славата и вниманието, които шоуто му донесе, и дори ги определи като \"ужасяващи\". \"Усетих, че трябва да се чувствам като най-големия щастливец в света, но всъщност, бях много уязвим. Преживях доста несигурен период от живота си, подобно на много хора през 20-те им години\", казва актьорът в интервюто, публикувано през март. В неделя HBO пуснаха документален филм за финала на най-успешната си поредица на име \"Игра на тронове: Последният страж\", в който се вижда, че Харингтън плаче, когато разбира как приключва историята на неговия герой.", "date": "2019.05.29", "title": "След \"Игра на тронове\" Кит Харингтън влиза в терапевтичен център"}
{"url": "https://www.dnevnik.bg/biznes/2019/05/29/3912902_prez_april_nai-mnogo_bulgari_sa_putuvali_v_gurciia_i/", "text": "През април, когато имаше четири почивни дни покрай Великден, пътуванията на българите в чужбина са се увеличили с 2.4% спрямо същия месец на предходната година, показват данните на Националния статистически институт. Най-голям брой пътувания на български граждани са осъществени към: Турция - 145.6 хил., Гърция - 124.4 хил., Сърбия - 55.4 хил., Румъния - 41.7 хил., Германия - 38.7 хил., Северна Македония - 37.3 хил., Италия - 28.8 хил., Австрия - 19.8 хил., Испания - 17.9 хил., Великобритания - 14.1 хиляди. Общо през месеца пътувалите са 620.8 хил. Увеличение на пътуванията на български граждани в сравнение със същия месец на предходната година е отчетено към: Испания - с 15.8%, Франция - с 13.5%, Гърция - със 7.8%, Австрия - с 5.6%, Германия - с 5.4%, Турция - с 3.6%, Сърбия - с 1.0%, Италия - с 0.9%, и други. Същевременно намаляват пътуванията на български граждани към Северна Македония - с 5.4%, Обединеното кралство - с 4.2%, Холандия - с 2.9%, Полша - с 2.2%, и други.  Най-голям относителен дял от общия брой пътувания формират пътуванията с други цели (гостуване, обучение, посещение на културни и спортни мероприятия) - 42.1%, следвани от тези със служебна цел - 29.5%, и с цел почивка и екскурзия - 28.4% През април посещенията на чужденци в България са 731.5 хил., или с 4.2% повече в сравнение с април 2018 година. Транзитните преминавания през страната са 23.7% (173 хил.) от всички посещения на чужденци в България. От общия брой чужденци делът на гражданите от Европейския съюз е 55.4%, или с 2.9% повече в сравнение със същия месец на предходната година. Увеличават се посещенията на граждани от Германия - с 24.6%, Гърция - с 9.2%, Румъния - с 6.0%, Великобритания - с 6%, и други. Същевременно намаляват посещенията на граждани от Франция - със 17.0%, Австрия - с 15.1%, Италия - с 14.7%, Полша - със 7.3%, и други.  Посещенията на граждани от групата \"Други европейски страни\" се увеличават със 7.1%, като най-голямо е увеличението на посещенията на граждани от Сърбия - с 15.6%. През април 2019 г. преобладава делът на посещенията с други цели - 40.4%, следвани от посещенията с цел почивка и екскурзия - 39.0%, и със служебна цел - 20.6%. Най-много посещения в България има от Румъния - 173.3 хил., Турция - 107.1 хил., Гърция - 91.4 хил., Сърбия - 56.6 хил., Северна Македония - 49.1 хил., Германия - 30.6 хил., Украйна - 21.2 хил., Великобритания - 18.2 хил., Полша - 13.3 хил., Италия - 12.7 хиляди.", "date": "2019.05.29", "title": "През април най-много българи са пътували в Гърция и Турция"}
{"url": "https://www.dnevnik.bg/bulgaria/2019/05/29/3912951_na_kmeta_na_bojurishte_shte_povdignato_obvineniia_za/", "text": "На кмета на Божурище Георги Димов (ГЕРБ),  който беше арестуван вчера , ще бъде повдигнато обвинения за длъжностно престъпление заради публичен търг на имоти. Другите задържани  при акцията  на антикорупционната комисия (КПКОНПИ) и полицията - заместникът му и началникът на отдел \"Общински имоти\" в общината, ще получат обвинение заради документи с невярно съдържание. Това каза на брифинг говорителят на Специализираната прокуратура Сийка Милева, цитирана от агенция \"Фокус\". \"В Специализираната прокуратура има преписка по повод сигнал на председателя на общинския съвет на община Божурище. В тази връзка прокуратурата възложи проверка. След анализ е образувано досъдебно производство от месец май\", каза тя. По думите има множество доказателства, от които е установено, че през октомври 2018 г. кметът на Божурище лично е внесъл в общинския съвет предложение за продажбата на 4 имота на общината чрез търг с тайно надаване. Милева посочи, че на 7 декември много граждани са се свързали с общинския съвет на Божурище и информирали, че изведнъж на сайта на общината се е появила обява за необходимите документи, срокът на която изтичал още същия ден. \"Новите собственици са три юридически лица и едно физическо. Установено е, че пълномощник на едното лица е бащата на кмета, а физическото лице е следовател от Националната следствена служба\", обясни Милева. Тя подчерта, че имотите са купени на цена от 2.16 лв./кв.м, докато средната пазарна цена на съседни имоти е около 40 евро/кв.м. Предстои установяване и на имущественото състояние на тримата обвиняеми. След проверките е станало известно, че Георги Димов е изтеглил кредит от 1 млн. лв. при годишна заплата 25 хил. лв. Милева посочи, че в рамките на един ден са били сключени договорите за четирите земи. ", "date": "2019.05.29", "title": "На кмета на Божурище ще бъде повдигнато обвинение за длъжностно престъпление"}
{"url": "https://www.dnevnik.bg/bulgaria/2019/05/29/3912869_proektut_za_nova_zala_na_sfumato_sreshta_otpor_ot/", "text": "Разширението на сградата на театър \"Сфумато\" е с готов проект и по процедура се проведе второ, последно, обществено обсъждане с живеещите в съседните кооперации във вторник вечерта. Режисьорите Маргарита Младенова и Иван Добчев, основатели на \"Сфумато\", актьорите Малин Кръстев и Татяна Лолова и театралът Рашко Младенов заедно с проектанта на разширението, наречено пристройка, арх. Миряна Йорданова, трябваше да убедят съседите, че с новата зала ще се гордее цяла България. \"Такава модерна зала и сцена няма у нас. Всички сегашни са строени преди повече от 50 години\", обяви Иван Добчев. Новата сцена е с 9 сегмента, които могат да се движат вертикално. Техническото оборудване ще е от най-ново поколение, добави Маргарита Младенова. \"От 3-годишна мечтая за този проект! Строят се банки, молове, бензиностанции, но сега ще има нов театър! Искам повече деца да израснат с театър\", започна словото си Татяна Лолова, но мигновено беше прекъсната от негодуващи гласове на \"съседите\": \"Вие къде живеете? Защо не се построи там, като толкова много искате?\" Лолова онемя и си седна на мястото. Проектантът арх. Миряна Йорданова очерта параметрите на бъдещата сграда – тя ще е върху имот, публична държавна собственост, с площ 4.6 дка. В него сегашната сграда на \"Сфумато\" е 750 кв.м и разширението е още 1700 м. Старата зала със 120 места (която е изградена в сградата на бившата обществена баня \"Подуяне\") остава, а ще се изгради пристройка (към задната част на сегашната постройка и във височина) с нова зала за 225-250 места. Ще има и 11 гримьорни. В момента актьорите се гримират за представление в тоалетните, \"опитваме се да приложим европейски стандарти\", подчерта арх. Йорданова и добави, че \"Сфумато\" ще се утвърди като международен център за театрално новаторство. Живеещ наблизо запита: \"С тези нови 250 места в театъра ще дойдат десетки коли и ние тогава къде ще паркираме?\" В този момент Рашко Младенов възмутено извика: \"Тук са дошли за обществено обсъждане хора само защото няма къде да си паркират колите!\" Млада жена не се трогна от забележката, а отвърна: \"Обичам театъра, но тук виждам проект за 6-етажен мол. Става дума за демагогия – не мога да разбера защо трябват 7000 кв.м за театър, а мястото е парк! Да стане 2000-3000 кв.м – да\", продължиха да атакуват живеещите наоколо. Проектантът напомни, че застроената площ ще е общо 2500 кв.м, което е доста по-малко от разрешеното за този имот. Ожесточението между театрали и живеещи наоколо принуди представителите на Столичната община да се включат в спора. Макар Министерството на културата да е възложител на проекта, общината ще даде разрешение за строеж и затова проектът първо трябва да бъде одобрен от нея. Лорита Радева, председател на общинската комисия за околна среда, обяви, че визата за проектиране трябва да се приеме от нейната комисия, тъй като се предвижда изсичане на дървета от парка. Тя напомни, че Столичният общински съвет вече е дал зелена светлина за разширението на театъра, но проектът трябва да се съобрази с екологичните изисквания. Млада жена, живееща на близката ул. \"Силистра\", обясни притеснението си, че новият градеж ще е висок 17 м и буквално \"като китайска стена\" ще затисне малката уличка, а и гледката към парка. Проектът предвижда от ул. \"Силистра\" проход през театъра към парка. \"Търсили сме максимално приобщаване на всички хора към сградата. В нея ще има и театрален център за деца\", каза проектантът. \"Казвате, че ви е било тясно, но и сега имате ресторант в театъра, който умирисва квартала\", бе следващият аргумент на живеещите наоколо. Оказа се, че в новия, по-широк вариант на \"Сфумато\" не се предвижда ресторант и това е било ясно и на предишното обсъждане през април. \"Обсъждането не е само поставяне на въпроси, а трябва да се чуят и аргументите на подкрепящите проекта - над 300 театрали, поети, директори на международни форуми. Това е част от обсъждането и не съм съгласна то да няма значение\", опита се да върне спора в културната сфера Маргарита Младенова. \"Това не е нова сграда, а идея от 10 години. В началото с много труд и помощ от 40 театъра, наши и чужди, първо банята стана театър със 120 места. Но нямаме склад за декорите, нямаме гримьорни. В новия проект също няма никакъв лукс, а и старата зала остава като камерна. Всъщност това ще е едно помещение с няколко зали\", обясни Маргарита Младенова с желание да върне общественото обсъждане към значимостта на новия проект. От другия лагер се изправи архитект, който обяви, че проектът е от 2015 г., а оттогава се е променила наредбата за проектиране на сгради за култура и образование и той вече не отговаря на новите изисквания. \"Как може за 250 души да има само 4 тоалетни\", запита живеещият наблизо архитект. Амелия Гешева, зам.-министър на културата, отговори, че проектът е бил изработен според всички критерии на оперативните програми на ЕС, защото се очаква финансиране от там. Той ще струва 13 млн. лева, като 2.6 млн. лв. са съфинансиране от националния бюджет. Малина Едрева, която ръководи общинската комисия по култура и образование, предложи проектантите да изготвят по-добра визуализация на проекта си, за да могат хората по-лесно да разберат всичко и да отпаднат страховете. \"Не мога да повярвам, че за културен институт се налага да водим битка!\", не скри объркването си тя и настоя да се организира ново обществено обсъждане с гражданите, макар по процедура това да бе последно. Ако идеята й не се възприеме от враждуващите страни, процедурата е проектът за преустройство и реконструкция на театър \"Сфумато\" да се внесе в Направление \"Архитектура и градоустройство\" на Столичната община. Там главният архитект на София Здравко Здравков трябва да прецени дали наистина \"гърбът\" на новата пристройка на театъра, който гледа към ул. \"Силистра\", ще създава проблеми на живеещите там, макар да е спазено отстоянието от 17 м, както е по норматив. След това проектът трябва да се гласува в Столичния общински съвет, както и на разширен съвет на възложителя - Министерството на културата. Едва след това при одобрение ще се извърви процедурата по разрешаване на строителството.", "date": "2019.05.29", "title": "Проектът за нова зала на \"Сфумато\" среща отпор от живеещите в квартала"}
{"url": "https://www.dnevnik.bg/sport/2019/05/29/3912961_uefa_potvurdi_che_levski_e_izchistil_zaduljeniiata_i/", "text": "УЕФА потвърди, че \"Левски\" е изпълнил условията и няма да бъде наказван с изваждане от европейските клубни турнири. Сините ще могат да играят в Лига Европа, след като заслужиха това и по спортен път с  победата с 1:0 срещу \"Етър\" . В края на декември  УЕФА даде срок на \"Левски\" до края на февруари  да изчисти около 2 млн. лева задължения към футболисти, клубове и държавата, защото в противен случай ще получи забрана да играе в Европа. Отделно сините бяха глобени със 100 хил. евро. \"Двата клуба (\"Левски\" и македонският \"Вардар\", който имаше същия казус) предоставиха пред Контролния орган за финансите на клубовете към УЕФА доказателства, които удовлетвориха членовете на Съдебната камара, и потвърдиха, че условията са изпълнени в поставените срокове. Поради това изключването, предвидено през декември 2018 г., няма да бъде приложено\", се казва в съобщението в сайта на УЕФА. Два дни преди крайния срок - на 26 февруари,  \"Левски\" обяви, че е платил всичко, касаещо европейския му лиценз . Погасяването на сумите беше направено покрай смяната на собствеността в клуба. В началото на март  за собственик на сините беше представен Георги Попов  - човек от обкръжението на бизнесмена Васил Божков. За \"Левски\" обаче остава наказанието да играе пред празни трибуни в следващите си два мача в европейските клубни турнири. Сините  бяха санкционирани от УЕФА  заради поведението на своите фенове в мачовете с \"Вадуц\" в първия квалификационен кръг на Лига Европа.", "date": "2019.05.29", "title": "УЕФА потвърди, че \"Левски\" е изчистил задълженията и ще играе в Европа"}
{"url": "https://www.dnevnik.bg/sviat/2019/05/29/3912960_zaplahata_ot_novi_izbori_v_izrael_moje_i_da_spasi/", "text": "Перспективата за нови избори, само няколко месеца след последните, става все по-ясна в Израел, където на Бенямин Нетаняху му остават броени часове да сформира коалиционно правителство. Ако на израелците им се наложи толкова скоро да гласуват повторно, след като избраха нов състав на Кнесета (израелския парламент) на 9 април, това ще бъде исторически прецедент. Бъдещето на непотопимия Нетаняху, който е на власт от повече от десет години поред, но стана обект на разследвания за корупция, ще бъде поставено под въпрос повече от всякога. Нещата обаче още не са стигнали дотам. Нетаняху има време до днес в полунощ да сформира коалиционно правителство в съответствие с мандата, даден му от президента Реувен Ривлин след изборите. Ривлин обяви вчера, че ще остави Нетаняху да използва цялото време, което има на разположение по закон. Той изрази надеждата си Израел да не се окаже \"в неприятната ситуация да трябва да прави нови избори\". Нетаняху, който триумфира в нощта на 9 април, сега се сблъсква в преговорите с препятствие в лицето на бившия си министър на отбраната Авигдор Либерман. На фона на видимата безизходица дясната партия на Нетаняху \"Ликуд\" инициира разпускането на Кнесета. Депутатите одобриха текст в този смисъл на  предварително четене в понеделник  и на първо четене вчера рано сутрин. Бе определена дори и работна дата за нови избори - 17 септември. Законопроектът трябва да бъде одобрен още на второ и трето четене, за да бъде разпуснат Кнесетът. Това е възможно за постигане до днес вечерта, но все още не е факт. за да може майсторът на маньоврите Нетаняху да запази контрола в свои ръце. Ако водените от него преговори не успеят до днес вечерта, не е изключено да има удължаване на срока. Президентът Ривлин обаче може да връчи мандата на друг депутат, което е очевидно неприемлива за Нетаняху хипотеза. Разпускането на парламента, което е пресметнат риск, би поставило президента пред свършен факт. Друг вариант е Нетаняху да се опита да сформира правителство на малцинството след евентуални нови избори. На вчерашна среща партията му изрази съгласието си да включи в своята листа четиримата депутати на десноцентристката партия \"Кулану\", чийто лидер е министърът на финансите Моше Кахлон, в случай на нови избори, което е сигнал, че \"Ликуд\" е готова за нови избори. За да бъде намерен изход от кризата, десноцентристката партия на основния конкурент на Нетаняху на изборите през април, генерал  Бени Ганц , изрази готовността си за коалиционно правителство с \"Ликуд\". Едно такова правителство би разполагало с комфортното мнозинство от 70 депутати в израелския парламент с общо 120 места. което е невъобразимо за израелския премиер. \"Ликуд\" и съюзниците й спечелиха изборите на 9 април, които също бяха предсрочно свикани по инициатива на Нетаняху. Решението му бе възприето до голяма степен като маньовър на премиера с цел да спечели нова легитимност, с която да се изправи пред евентуални обвинения срещу него по три дела за корупция. След 9 април 69-годишният Нетаняху, който е от 13 години на власт, изглеждаше сякаш се насочва към пети рекорден мандат начело на алианса около \"Ликуд\", включващ по-малко или повече радикални десни партии и ултраортодоксални партии, които са представители на 10-те процента от израелците, които стриктно спазват правилата на юдаизма. Съдебните неволи на Нетаняху , който допреди това бе дотолкова доминираща фигура, че изглеждаше непобедим, обаче го направиха уязвим на опитите за политическо изнудване, предупреждават от месеци експертите. И наистина, премиерът днес е изправен пред неотстъпчивостта на ръководителя на светската и националистическа партия \"Израел бейтену\" Авигдор Либерман, с когото не може да не се съобрази. На Нетаняху му се иска да може да разчита на петте гласа на \"Израел бейтену\" в парламента, за да си осигури мнозинство от 65 гласа от общо 120 депутати. Либерман иска в замяна новото правителство да прокара закон за военната служба на ултраортодоксалните евреи, какъвто той предложи, когато беше министър на отбраната. Исканият от \"Израел бейтену\" закон ще елиминира възможността, от която систематично се ползват десетки хиляди ученици от религиозните школи, Тази възможност, възприемана от мнозина като несправедливост в една страна, където всички без изключение са задължени да преминат през дълга военна служба, е червена линия за ултраортодоксалните партии, които също са партньори на Нетаняху. Бенямин Нетаняху получи в понеделник в туитър подкрепата на американския президент Доналд Тръмп. Тази седмица зетят на Тръмп Джаред Къшнър ще пристигне на визита в Ерусалим, който е една от дестинациите в обиколката му, включваща също Мароко, където той се срещна вчера с крал Мохамед Шести, и Йордания. Разговорът с Къшнър ще засегне и дипломатическата инициатива на правителството на Доналд Тръмп за уреждане на израелско-палестинския конфликт по-малко от месец преди конференцията в Бахрейн, посветена на икономическото измерение на инициативата./ БТА", "date": "2019.05.29", "title": "Заплахата от нови избори в Израел може и да спаси Нетаняху"}
{"url": "https://www.dnevnik.bg/evropa/regioni/2019/05/29/3912959_bjudjetut_na_es_-_koi_plashta_nai-mnogo_i_koi/", "text": "След приключването на европейските избори едно от големите предизвикателства пред Европейския съюз ще бъде договарянето на следващия му бюджет. На всеки седем години ЕС се споразумява за дългосрочните си планове за разходите. Необходимо е единодушното съгласие на всички лидери и затова преговорите обикновено отнемат много време. Последният седемгодишен план бе договорен през 2013 г. и беше за периода 2014 - 2020. За пръв път в историята на организацията бе решено да бъдат намалени разходите. На основата на дългогодишния план всяка година представители на 28-те правителства и Европейският парламент договарят точните детайли на годишния бюджет на ЕС.  Би Би Си  прави анализ на този за 2017 г., за да открие колко внася всяка държава членка и колко получава от ЕС. Великобритания е нетен вносител в бюджета на ЕС. С други думи, тя допринася повече, отколкото получава обратно. През 2017 г. още девет страни са били нетни вносители. Това са Германия, Франция, Италия, Холандия, Австрия, Финландия, Швеция, Дания и Ирландия. Най-големият нетен вносител е била Германия (с нетен принос от 12.8 милиарда евро), следвана от Великобритания (със 7.43 милиарда евро). Всички страни плащат еднакъв дял от националните си приходи в европейския бюджет и затова по-богатите плащат повече, а по-бедните – по-малко. Някои като Великобритания плащат по-малко, защото ползват т.нар. рабат - бюджетните отстъпки, състоящите се в това на някои държави да се връщат част от внесените средства в бюджета на ЕС, тъй като те смятат, че допринасят твърде много за него. ЕС харчи парите за редица проекти, но около три четвърти от бюджета всяка година отиват за две основни области – селско стопанство и развитие на по-бедните райони в ЕС. Така че по-бедните държави и тези с много ферми получават повече. Полша бе най-големият нетен получател от бюджета на ЕС (тоест получава повече, отколкото внася), следвана от Гърция, Румъния, Унгария и Португалия. Люксембург и Белгия, две от най-богатите държави в ЕС, също са в списъка на нетните бенефициенти, защото получават по-голям дял от финансирането за администрация, тъй като много евроинституции са базирани там. България е девета в този списък. Колко е това на глава от населението? Ако числата за нетните вносители и бенефициенти бъдат изразени по отношение на глава от населението, се получава друга картина. Най-големият нетен вносител на глава от населението е Холандия, следвана от Швеция, Германия, Дания и Великобритания. Люксембург оглавява списъка на нетни получатели на глава от населението, защото голям брой евроинституции са базирани в страна с население под 600 хил. жители. Други големи получатели са Литва, Естония, Гърция, Унгария и Латвия. България е 11-а в този списък. Колко е това като дял от БВП? Холандия плаща най-големия дял от брутния си вътрешен продукт (БВП) – 0.47%. Германия е втора, следвана от Швеция и Великобритания. На другия край на скалата някои страни като Литва, България и Унгария получават между 2.5 и 3 процента от техния БВП от бюджета на ЕС. Икономиките на Гърция, Естония, Латвия, Румъния и Полша получават около 2% от техния БВП.", "date": "2019.05.29", "title": "Бюджетът на ЕС - кой плаща най-много и кой получава повече обратно"}
{"url": "https://www.dnevnik.bg/politika/2019/05/29/3912971_mareshki_minava_v_partizanska_voina_oplaka_se_ot/", "text": "Ние се гордеем с нашия резултат и с нашите структури и минаваме в партизанска война - няма да осветляваме нито един наш фен. Това каза лидерът на \"Воля\" Веселин Марешки, но в същото време, \"със сарказъм\" каза, че може да с очаква сближаване с ГЕРБ. Марешки се оплака от натиск върху структурите на \"Воля\" преди избори и фалшификации на изборни резултати. Той показа протокол, в който \"Воля\" има 2 преференции, а има 0 гласове. \"Ще ходим при главния прокурор, ако трябва - и при министър-председателя. На една наша активистка - член на избирателна комисия, на съпруга й - полицай, са му казали да си пуска молба за напускане\", заяви Веселин Марешки. Когато дойде моментът ние да получим в бюлетина на ЦИК резултата, който сме изкарали, ще направим тази промяна, която всички очаквате, каза Марешки. \"Може да очаквате сближаване между нас и ГЕРБ. В крайна сметка който е с ГЕРБ – подкрепа, цигански гласове, печели. Джамбазки го взеха от едно момченце и за 5 г. в европарламента го излъскаха. Смятам плътно да се залепим за ГЕРБ. Надявам се да разбирате сарказма ми. Нас на колене няма да ни поставят. Това можете да си го запишете\", каза Марешки на въпрос дали може да се сближи с \"Атака\". Партия \"Воля\" осигурява кворума в пленарна зала в последните 37 пленарни заседания, след като през февруари БСП напуснаха парламента. Днес депутатите му също гласуваха заедно с ГЕРБ, \"патриотите\" и ДПС за  отхвърляне на президентското вето  върху закона за държавната собственост. През март след съвещание на парламентарната група Марешки обяви, че  партията му напуска парламента . \"Воля\" има 12 депутати. ГЕРБ и \"Обединени патриоти\" имат 122 гласа от необходими 121 за провеждане на заседание. Няколко дни по-късно, след като се запозна с предизборната програма на ГЕРБ и разговор с тогавашният председател на парламентарната група Цветан Цветанов,  Марешки обяви че остават . По сметките на Веселин Марешки парламентарната опозиция в България има по-голям резултат на европейските избори, отколкото управляващите. \"Всички мълчат, защото няма как да се обяви истинската коалиция - ГЕРБ, ДПС, ВМРО\", каза той. Веселин Марешки не пропусна да нападне ВМРО и вицепремиера Красимир Каракачанов. \"Борисов преди си имаше пудел, сега си има прасенце\", каза той.", "date": "2019.05.29", "title": "Марешки минава в партизанска война, оплака се от изборни фалшификации"}
{"url": "https://www.dnevnik.bg/bulgaria/2019/05/29/3912963_bsp_se_vrushta_v_parlamenta_utre_s_iskane_na_ostavkata/", "text": "Парламентарната група на \"БСП за България\" ще се върне на работа в парламента още днес. Депутатите ще искат оставката на финансовия министър Владислав Горанов заради това, че на партиите са изплащани субсидии, чийто размер е по-висок от 11 лева на глас. Досега БСП не е реагирала за по-високите субсидии, както мълчаха и другите партии, което според Драгомир Стойнев било укоримо. След информация на \"Шоуто на Слави\", че за 2018 г. партиите с право на субсидия са получавали не 11, а 13.23 лева на глас, финансовият министър Владислав Горанов обяви, че има законови несъответствия. Според Слави Трифонов субсидията е изчислена на база на реалните гласове за съответните партии, а на база на всички действителни гласове на последните парламентарни избори, с което бюджетът е ощетен с 6.5 млн. лева през м.г. Прокуратурата започна проверка, а  правителството инициира законови поправки, според които партиите да върнат парите, които са получили неправомерно . Депутатите от БСП ще участват в заседанията на парламентарните комисии още днес, а утре щели се върнат в пленарната зала.", "date": "2019.05.29", "title": "БСП се връща в парламента утре с искане на оставката на Горанов"}
{"url": "https://www.dnevnik.bg/sviat/2019/05/29/3912987_velikobritaniia_zapazva_taksite_na_bulgarskite/", "text": "Великобритания запазва таксите и финансирането на българските студенти за учебната 2020-2021 г. Това стана известно от официално съобщение на британския министър на висшето образование Крис Скидмор. Новината бе потвърдена и от всички британски университети, партньори на проекта \"Световно образование\" в България, съобщават организаторите на изложението. Оттам уточняват, че информацията е от голямо значение за българските кандидат-студенти, които през следващата учебна година избират университети в чужбина, тъй като за страната се кандидатства година по-рано и приемът на документи започва още от тази есен, коментира Светлан Данев. За следващата учебна година българите като представители на ЕС ще могат да ползват държавно кредитиране на пълния размер на таксата за обучение, а самите такси ще се запазят на нива средно от 9250 паунда годишно, каквито са и към момента. Великобритания се  отказва от намерението си за драстично увеличение  на таксите. По данни на Скидмор за учебната 2019-2020 г. в английски университети са кандидатствали над 37 хил. студенти от ЕС което е с 1.9% ръст спрямо предходната година. \"Важно е да помним, че дори да сме избрали да напуснем ЕС, ние не напускаме Европа, а нашите университети ще продължат да предоставят разнообразни програми за чужденци като глобални образователни институции\", допълва министърът. Международната стратегия за образование на Великобритания предвижда подкрепа на чуждестранните студенти с цел запазване на световно ниво на образованието в Обединеното кралство. Британското правителство признава и необходимостта да гарантира сигурност на студентите в сектора. ", "date": "2019.05.29", "title": "Великобритания запазва таксите на българските студенти за следващата учебна година"}
{"url": "https://www.dnevnik.bg/biznes/2019/05/29/3912950_sudii_davali_v_puti_po-visoki_obezshteteniia_za_smurt/", "text": "Съдебни решения постановяват застрахователи да плащат обезщетения за страданията на близки на жертви в автокатастрофа значително над ограничението от 5 хил. лв., записано в Кодекса за застраховането. Има случаи, в които роднини извън най-близкия кръг са осъдили застрахователни компании за суми от 20 хил., 50 хил. и дори 100 хил. лв., съобщиха представители на Асоциацията на българските застрахователи. Засега нито едно от тези дела не е решено на последната инстанция във Върховния касационен съд. Практиката на отделни съдебни състави и по региони е противоречива, коментира пред медиите изпълнителният директор на \"Армеец\" Константин Велев. До фиксирането в закона на лимит от 5 хил. лв. се стигна след тълкувателно решение на Върховния касационен съд от лятото, с което се разшири кръгът на хората, които могат да претендират за материално обезщетение вследствие смърт на пътя. В обезщетението вече са включени братя, сестри, роднини от втора степен, баби, внуци и всеки, който може да докаже трайна емоционална връзка със загиналия. В резултат само за три месеца се появиха допълнителни искове за над 100 млн. лв. към застрахователите, а те предупредиха, че няма да издържат финансово на подобен натиск и ще трябва  да вдигнат сериозно цената на полиците . Компаниите от бранша се надяват, че с приемането от Народното събрание на методика за определяне на размера на обезщетението, която да се прилага в съдилищата, противоречивата практика ще отпадне. Очаква се документът да бъде разработен и приет до края на годината. В момента се проучва опитът на Германия, Испания, Италия, Румъния, Франция. Като цяло те са против финансовото обезщетяване на мъките и страданията, както и забогатяването в резултат на чужда смърт. Според тях сумата трябва да покрива икономическите загуби на семейството от преждевременната смърт на неговия член. Пределно ясно е, че това, което може да ни изведе от кръга щетимост - съдебна практика - натиск за ниски цени на застраховката е промяна в поведението на пътя, коментира председателят на управителния съвет на асоциацията и главен изпълнителен директор на \"Булстрад живот Виена иншурънс груп\" Светла Несторова. Застрахователите още не са запознати с новия вариант на системата бонус - малус, който се разработва в Комисията за финансов надзор. Застрахователите са на загуба от задължителната застраховка \"Гражданска отговорност\" за над 212 млн. лв. при печалба от 55 млн. лв. през 2017 г., сочат данните на асоциацията. Това става на фона на увеличение на приходите от премии с 42% до 936 млн. лв. и на изплатените обезщетения с 25% до 514 млн. лв. Освен увеличението на цената на полицата обяснение за по-високите приходи е прехвърлянето на клиентите на фалиралия кипърски застраховател \"Олимпик\" към местните дружества. Едновременно с това компаниите са увеличили резервите си с 353 млн. лв.", "date": "2019.05.29", "title": "Съдии давали в десетки пъти по-високи обезщетения за смърт на пътя"}
{"url": "https://www.dnevnik.bg/sviat/2019/05/29/3912989_vuv_venecuela_ima_petrol_no_niama_benzin/", "text": "Двеста коли чакат пред бензиностанция в западната част на Венецуела. \"Чакаме цистерната от два дни\", казва ядосано Луис, шофьор на такси от град Сан Кристобал, разположен на час и половина от колумбийската граница. Причината е недостигът на бензин, който засегна някои щати на латиноамериканската страна, информира \"Франс прес\". Венецуела има най-големите залежи от петрол в света, но е подложена на  американско ембарго върху суровия петрол . \"Погледнете, няма бензин. Всички тук чакаме горивото да пристигне\", казва шофьорът, описвайки мащаба на проблема. Пред него има стотици коли, чиито шофьори също като Луис са прекарали нощта на задните седалки, за да са сигурни, че няма да изпуснат реда си, когато пристигне камионът цистерна. Същата сцена се повтаря пред десетки венецуелски бензиностанции от близо седмица, най-вече в западните щати Сулия и Тачира, където се намира Сан Кристобал. Така е и в източния щат Боливар, разказват кореспондентите на \"Франс прес\". В столицата на Сулия, Маракайбо, която е силно засегната от прекъсвания на електрозахранването, Ариани Каруйо обяснява, че \"не може да отиде на работа, нито да заведе дъщеря си на училище, тъй като няма бензин\". Във Венецуела бензинът не достига, но петролът е в изобилие. Страната разполага с най-големите доказани находища от над 300 милиарда барела. Бензинът, който е под държавен монопол, е \"почти безплатен\", обяснява пред \"Франс прес\" икономистът Хесус Касике. \"Как става така, че бензинът е толкова евтин? Това е заради галопиращата инфлация и цената на бензина, която остана стабилна\", заяви пред \"Франс прес\" директорът на института \"Економетрика\" Хенкел Гарсия. Той подчертава желанието на правителството на  Николас Мадуро  да поддържа някаква форма на социален мир, задържайки цените на бензина. Само че венецуелският петролен сектор, който е управляван от национална петролна компания \"Петролеос де Венесуела\" (PDVSA), е в много лошо състояние, което обяснява отчасти липсата на бензин в момента. На фона на икономическата криза (брутният вътрешен продукт вероятно ще се понижи с 25 процента тази година според прогнозите на Международния валутен фонд) производството на петрол, което осигурява 96 процента от приходите на Венецуела, \"е намаляло значително\", твърди Хесус Касике. Преди 10 години страната произвеждаше 3.2 милиона барела на ден. През април производството е било само 1.04 милиона барела на ден според ОПЕК. В петък лидерът на опозицията Хуан Гуайдо обвини правителството на президента Николас Мадуро, че е унищожило петролната индустрия на страната с \"корупцията, нехайството и апатията си\". Към вътрешните трудности се добавят и новите американски санкции срещу Венецуела, целящи да повишат натиска върху Николас Мадуро. Вашингтон иска той да се оттегли от поста в полза на Гуайдо. На 28 април САЩ наложиха ембарго върху  венецуелския петрол , което забранява на всяка американска компания да купува петрол от \"Петролеос де Венесуела\" или филиалите й и на всяка чуждестранна компания да използва американската банкова система при сделки по закупуването на венецуелско черно злато. Така Венецуела не може да изпраща суров петрол в САЩ, за да го рафинира, а й е \"много по-сложно да внася продукти като разтворители (предназначени за рафиниране на петрол - бел.ред.), които преди това идваха от американския пазар\", каза Хенкел Гарсия. Недостигът на петрол обаче не засяга Каракас, подчерта той, тъй като \"правителството винаги е имало склонност да фаворизира столицата от страх да не избухне социално недоволство\". /БТА", "date": "2019.05.29", "title": "Във Венецуела има петрол, но няма бензин"}
{"url": "https://www.dnevnik.bg/sviat/2019/05/29/3912993_roiters_sasht_obmisliat_da_sprat_da_obuchavat_turski/", "text": "САЩ сериозно обмислят преустановяване на обучението на турски пилоти на изтребители Ф-35, след като Анкара напредва в плановете си за покупка на руски зенитноракетни системи въпреки възраженията на Вашингтон, предаде агенция \"Ройтерс\", като се позова на двама източници. Двата съюзника в НАТО спорят от месеци заради поръчаните от Турция  руски системи С-400 , които според Вашингтон са несъвместими с отбранителната мрежа на Западния алианс и ще представляват заплаха за американските стелт изтребители Ф-35, каквито Турция също планира да купи. Източниците на \"Ройтерс\", които са запознати с ролята на Турция в  програмата Ф-35  и пожелаха да запазят анонимност, не казаха, че е взето окончателно решение. Прекратяване на обучението се обмисля поради новите признаци, че Турция напредва към покупката на С-400. На 22 май турският министър на отбраната  Хулуси Акар  каза, че турски военни се обучават в Русия да използват С-400 и че руски военни може да пристигнат в Турция. Пентагонът и Държавният департамент отказаха коментар. Турските пилоти се обучават във военновъздушна база \"Люк\" в Аризона. САЩ недвусмислено заявиха, че Турция не може едновременно да има системи С-400 и да бъде част от програмата Ф-35./ БТА", "date": "2019.05.29", "title": "\"Ройтерс\": САЩ обмислят да спрат да обучават турски пилоти"}
{"url": "https://www.dnevnik.bg/photos/snimka_na_denia/2019/05/29/3912933_snimka_na_denia_tuk_shte_kacne_sledvashtata_misiia_do/", "text": "През 2020 г. НАСА планира да изпрати поредната си мисия до Марс. Подготовката за нея обаче тече вече с години. През 2018 г. американската космическа агенция определи и мястото, където трябва да кацне апаратът, превозващ цялата апаратура, в която впечатление правят , както и  . Избраната локация се намира в кратер, който носи името Йезеро. Произходът на името идва от славянската дума езеро. Избирането на това име е дошло, след като под кратера беше открито древно езеро преди десетина години. НАСА разпространи снимка на избраното за кацане място. На нея се вижда делтата на езерото, когато то е било пълно с вода. Изследването на спектралните данни е показало, че някои от образуваните седименти имат минерали, които показват химическо изменение от водата", "date": "2019.05.29", "title": "Снимка на деня: Тук ще кацне следващата мисия до Марс"}
{"url": "https://www.dnevnik.bg/bulgaria/2019/05/29/3913014_nova_onlain_platforma_raziasniava_choveshkite_prava/", "text": "Нова онлайн платформа (  http://www.humanrightsguide.bg/bg/temi/  ) ще помага на хората в България да се ориентират по-добре в сферата на човешките права, кога те са нарушени и кои са институциите, от които може да се потърси помощ и подкрепа. Целта на ръководството за човешките права е да информира и образова гражданите кои са техните права и как могат да ги защитят. На сайта всеки може да намери информация какви права има, ако бъде арестуван, как може да получи справедлив съдебен процес, какви права имат затворниците и в случаи на принудително настаняване и психиатрична помощ. Съдържанието предлага и най-обща информация за това какво представляват човешките права. Онлайн платформата е помощно средство, насочено към гражданите. Съдържанието е представено на достъпен език и може да е в помощ както на всеки гражданин, така и на специалисти, които работят в тази сфера. \"Идеята на този инструмент е да помогне на гражданите в отделни ситуации да могат да се справят сами, както и да ги образова лесно и бързо. В момента темите са 7, но те ще бъдат допълнени с още, а съвсем скоро ще има информация и за медиите\", обясни при представянето председателят на  Българския хелзинкски комитет (БХК)  Красимир Кънев. Информацията може да бъде намерена както на български, така и на английски език и да бъде в помощ и на чужденци, които са в България. Платформата е разработена първоначално в Литва, Латвия и Естония, а отскоро действа и в България. Новият сайт е създаден в сътрудничество с БХК и с финансовата подкрепа на програмата \"Еразъм+\" под патронажа на Националната комисия на ЮНЕСКО в Латвия и омбудсмана на Латвия. Пилотното онлайн ръководство е разпространено в тези страни на адрес  http://www.humanrightsguide.eu/ Агнес Мелсе, изследовател за правата на човка от Балтийското общество за правата на човека в Латвия, разказа, че всеки може да научи какви права има, ако е бежанец, ако бъде сниман на улицата или ако му се наложи да се яви пред съд. На по-мащабно ниво платформата цели да подобри цялостно положението с правата на човека във всяка страна партньор, както и в целия регион – и по-конкретно да повиши толерантността, плурализма, социалното приобщаване и демократичното участие. Това е и начин за по-лесно сътрудничество за популяризиране правата на човека на национално и на европейско ниво.", "date": "2019.05.29", "title": "Нова онлайн платформа разяснява човешките права"}
{"url": "https://www.dnevnik.bg/evropa/2019/05/29/3913020_italianskiiat_vicepremier_iska_vot_na_doverie_ot/", "text": "Лидерът на италианското Движение \"Пет звезди\" Луиджи ди Майо каза днес, че ще поиска вот на доверие от привържениците на партията след болезнената загуба на изборите за Европейски парламент, предаде \"Ройтерс\". Гласуването ще се проведе утре онлайн на специална платформа, свързана с партията, обяви Ди Майо в съобщение в блога на \"Пет звезди\". \"Днес имам право да зная как гледате на моите действия. Искам да чуя гласа на гражданите, които преди няколко години ме избраха за политически лидер \", посочи Ди Майо. Крайнодясната партия \"Лига\", която е коалиционен партньор на Движение \"Пет звезди\", спечели 34.3 процента от гласовете на изборите в неделя, двойно повече от движението, събрало едва 17.1 на сто и останало трето след левоцентристката Демократическа партия. /БТА", "date": "2019.05.29", "title": "Италианският вицепремиер иска вот на доверие от партията след провала на изборите"}
{"url": "https://www.dnevnik.bg/sviat/2019/05/29/3913005_sasht_obviniha_iran_che_pochti_sus_sigurnost_stoi_zad/", "text": "Съветникът на Белия дом по националната сигурност Джон Болтън каза днес, че \"няма други причини\" Иран да излезе от ядрената си сделка със световните сили освен желанието му да разработва ядрени оръжия, година след като американският президент Доналд Тръмп едностранно оттегли САЩ от споразумението, предаде \"Асошиейтед прес\", цитирана от БТА. Болтън, който отдавна е привърженик на войнствена политика спрямо Иран, заяви още, без да даде доказателства, че предполагаемият саботаж на  четири петролни танкера край бреговете на Обединените арабски емирства  на 12 май е резултат от морски мини, поставени \"почти сигурно от Иран\", а по-късно, че е \"ясно\", че страната стои зад атаката. Би Би Си припомня, че миналата седмица високопоставен американски служител също обяви, че \"с голяма увереност\" атаката може да се проследи до \"ръководството на Иран на най-високи равнища\". В изказване в Абу Даби Болтън каза пред журналисти, че е имало също по-рано неизвестен опит за нападение срещу саудитското пристанище Янбу. Болтън подчерта, че САЩ не са забелязали ирански нападения оттогава насам, което отдаде на разполагането на военни сили - наскоро САЩ изпратиха самолетоносач и бомбардировачи Б-52 в Персийския залив. \"Няма никакво съмнение за никого във Вашингтон, който отговаря за (тези въпроси)\", каза Болтън. \"Кой друг бихте помислили, че го прави? Някой от Непал?\" Съветникът предупреди, че САЩ ще отвърнат на удара, ако бъдат нападнати. \"Смисълът е Иран и неговите поддръжници много ясно да разберат, че такива действия рискуват много силен отговор от страна на САЩ\", заплаши Болтън. Връзка с атаката с дронове Саудитски представители не коментираха веднага твърденията на Болтън за Янбу, където е крайната точка на тръбопровода изток-запад в кралството. Тръбопроводът беше нападнат през последните дни при координирана атака с  дронове , извършена от подкрепяните от Иран йеменски бунтовници хути. Джон Болтън изтъкна, че ако няма по-голям брой АЕЦ, за Иран няма причина да складира повече високообогатен уран, както планира да направи сега. САЩ вече лишиха Иран от възможност да продава уран на Русия в замяна на непреработен прахообразен уранов концентрат, получен в процеса на обработка на уранова руда. Иран постави 7 юли като краен срок за Европа да предложи по-добри условия за коригиране на ядрената сделка. Техеран заплаши, че в противен случай ще започне отново да обогатява уран на ниво, по-близко до нужното за оръжия. Болтън не каза как ще реагират САЩ, но разкритикува действията на Иран и посочи, че \"това е много сериозен въпрос, ако те продължат да го вършат\". Той добави, че това е просто допълнително очевидно доказателство, че иранците не са ограничили непрестанното си желание да имат ядрено оръжие\". \"Това със сигурност не е намалило терористичната им дейност в региона или другото им пагубно поведение при използването на конвенционални сили.\" Болтън не даде никакви доказателства за вината на Иран за нападенията, като се аргументира с продължаващото разследване, но попита риторично: \"Кой друг смятате, че прави това? Някой от Непал?\"", "date": "2019.05.29", "title": "САЩ обвиниха Иран, че \"почти със сигурност\" стои зад атаките срещу танкери"}
{"url": "https://www.dnevnik.bg/photos/2019/05/29/3913045_snimka_na_denia_petko_i_pencho_slaveikovi_se_vurnaha/", "text": "Бронзовата пейка с Петко и Пенчо Славейкови бе върната днес на мястото й след приключилия ремонт на едноименния площад. Новото е, че пред фигурите на земята ще се монтира сянката им от метал, както е по първоначалния проект на скулптора Георги Чапкънов и арх. Станислав Константинов. Докато отсъстваше от площада, композицията е била почистена от реставратор. Мястото на поставянето й не е случайно избрано, \"тук е била къщата на Петко Славейков, която е съборена още при оформянето на площада\", обясни арх. Константинов.", "date": "2019.05.29", "title": "Снимка на деня: Петко и Пенчо Славейкови се върнаха на площада"}
{"url": "https://www.dnevnik.bg/bulgaria/2019/05/29/3913059_kabinetut_otpusna_obshto_21_mln_lv_za_metrovlakove/", "text": "Заседанието на Министерския съвет започна с бързо раздаване на пари. По настояване на премиера Бойко Борисов като първи точки бяха разгледани всички предложения за отпускане на пари. Най-много - 15 млн. лв., получава Столичната община. Парите са за доставка и модернизация на метровлаковете. Средства ще бъдат пренасочени и към габровската община. \"За Габрово отпускаме 4 млн. лв. за отработване на всички несгоди вследствие на големите строежи в общината. Видяхте онзи ден тунели, мостове, огромни строежи. Тази техника минава през селата и чупи пътищата, а хората не са длъжни да търпят несгоди\", каза Борисов, цитиран от \"Фокус\". Кабинетът отпуска и 1.4 млн. лв. за реконструкция, рехабилитация на съществуващо трасе и изграждане на ново от Рупите до Хераклея Синтика. Премиерът уточни, че пътните ремонти са нужни, тъй като районът привлича много туристи. Ще има и допълнителни 500 хил. лв. за новия храм \"Св. Прокопий Варненски\" във Варна. \"Построихме една финална разкошна катедрала. Такава не знам дали е строена. На последната ни среща във Варна владиката поиска половин милион лева допълнителни. В тази точка ги отпускаме, за да може да работят и в момента\", добави Борисов. Той изрази задоволство от днешното решение на  парламента да отхвърли ветото на президента Румен Радев  върху промените в Закона за държавната собственост. Според него това отваря възможността за възможно най-бързо начало на разширението на столичния Околовръстен път от кв. \"Младост\" до магистрала \"Тракия\". \"Тази страховита тапа трябва да се отвързва незабавно\", каза още Борисов и посочи като приоритетно проекти околовръстното на Пловдив и Пазарджик, магистрала \"Хемус\", както и скоростния път от Видин до Мездра.", "date": "2019.05.29", "title": "Кабинетът отпусна общо 21 млн. лв. за метровлакове, пътища и \"несгодите в Габрово\""}
{"url": "https://www.dnevnik.bg/analizi/2019/05/29/3913079_goliamata_ekskurziia/", "text": "Набиращата сила Горбачова \"перестройка\" и нейната официална българска реплика в лицето на т.нар. юлска концепция на Живков от 1987 г. поставят \"възродителния процес\" в съвършено различен вътрешен и международен контекст. \"Вятърът на промяната\" води до появата на различни дисидентски групи и протоорганизации, които в една или друга степен включват проблема за правата на човека в своите програмни документи и декларации. Повечето от тях косвено или пряко се застъпват за ревизия на \"възродителната\" политика. Тодор Живков също отчаяно се опитва да бъде в крак с времето и през април 1989 г. Народното събрание приема нов закон за задграничните паспорти. Той влиза в сила от 1 септември, но събитията се развиват стремително и се налага да бъдат използвани от българските турци още в началото на юни. Общо взето, от самото начало на преименуването до масовите протести от май 1989 г. държавата почти напълно контролира положението чрез репресивния апарат и останалите разностранни мерки. През пролетта на 1989 г. обаче Започват гладни стачки, масови протести, сблъсъци с органите на реда и специално създадените от властта отряди, при които има ранени, дадени са човешки жертви и от двете страни. Това е прелюдията към \"голямата екскурзия\" през лятото и есента на 1989 г. Въпреки че не е наясно накъде ще тръгнат нещата, отново се очертава като възможен традиционният през десетилетията изход. Разискванията по върховете на властта ясно показват, че \"създаването на условия\" за масово изселване винаги е стояло като евентуална практическа мярка в съчетание с усилията, полагани за асимилация. Още в хода на преименуването през януари 1985 г. Живков заявява: Но те (турските управляващи) категорично не се съгласяват по въпроса за изселването. А ние сме заинтересувани да се изселят 100-150 хиляди души. На 29 май 1989 г. държавният глава прави по телевизията и радиото обръщение, в което основното послание е Турция да отвори границата си за желаещите да се изселят български граждани, на които ще се даде тази възможност. На 3 юни Турция отваря границата и последвалата мащабна емиграционна вълна се разгръща без специална спогодба. И двете пропаганди, а също безотказният механизъм на слуховете, взаимното уговаряне и натиск раздухват повсеместно изселническа еуфория сред българските турци. Нагнетяват се тревога, националистически страсти и ксенофобия в цялото общество, което напълно устройва българските власти. На 7 юни на среща с политическия елит Живков не оставя никакво съмнение за смисъла на очертаващото се масово изселване и придружаващите го пропагандни и други мерки: \"Бунтовете в страната спряха след това изложение (от 29 май). Ние сме на прага на голяма психоза за изселване. Как трябва да оценим тази психоза? Такава психоза на нас ни е необходима, тя е добре дошла. Аз ще кажа нещо, което пазим в тайна. Ако не изведем 200-300 хиляди души от това население, след 15 години България няма да я има. Тя ще бъде като Кипър или нещо подобно.\" Стратегическият замисъл на вожда е доразвит угоднически от един от съхранилите своята твърдолинейност министри - Георги Йорданов: \"Не можем да кажем дали ще бъдат 200 хиляди или 100 хиляди, които ще опитат да се изселят в Турция, но Това, което е нечисто, трябва да изтече, защото се оказа, че голяма част от организаторите са минали през лагери, през затвори. Те са фанатизирани докрай и за тях няма връщане.\" При всички призиви и уверения от страна на управляващите Турция не е готова да приеме стотиците хиляди хора, които се прехвърлят на нейна територия или се готвят да го направят. От другата страна на границата също се възцаряват хаос и несигурност, като мащабът на колективната драма придобива все по-големи размери. На 21 август границата е затворена. Още през юни на заседанията на политбюро се прогнозира, че \"Турция няма да издържи\", от което ще бъдат извлечени съответните вътрешно- и външнополитически дивиденти, а също ще се намали напрежението в страната чрез исторически доказалия ефективността си клапан. В крайна сметка идва редът на официална София да злорадства, тъй като се потвърждава част от очакванията и не се пропуска златната възможност за легитимиране на правилността на държавната политика и укрепването на властта. От съществено значение е и повсеместното недоволство от появилите се икономически проблеми. Частично или напълно се опразват селища и райони, длъжности и пр. Нарастват затрудненията в местната промишленост и при прибирането на реколтата, а също и в големи индустриални предприятия в страната и в транспорта, където работят и български турци. През лятото на 1989 г. по върховете на властта постоянно се разискват въпросите около движимата и особено недвижимата собственост на изселващите се, добитъка, изтеглените спестявания, регламентирането на изнасяните стоки и парични суми. Предприемат се мерки жилищата да бъдат изкупувани от общините, а не от частни лица, животните - от АПК, и т.н. с цел да се спре ширещата се спекула. Същевременно на места получаването на паспортите става срещу предварителна продажба на жилището или други условия - на практика чрез изнудване. -------------- Така за пореден път българските турци се озовават в ролята на заложници на големите политически игри. Те обаче ще доведат и до падането на Живковия режим, който споменатите и други предприети маневри не могат да спасят. С това ще настъпи и краят на \"възродителния\" процес. Мащабът на \"голямата екскурзия\" освен всичко друго ярко демонстрира провала на асимилационната кампания и посвоему допринася за окончателното дискредитиране на управляващата клика. Между отварянето и затварянето на границата от турската страна, от 3 юни до 21 август 1989 г., около 360 хиляди души успяват да емигрират, а до отстраняването на Живков от власт около 40 хиляди се завръщат в България, преди да е изтекъл срокът на издадените им тримесечни визи. Не по-малко важно обаче е, че около 400 хиляди са подали заявления за паспорти, което общо прави над 80% заминали и желаещи да напуснат страната. До края на 1990 г. в България се завръщат над 150 хиляди (около 40%) от изселниците. --------------- Сред популярните митологеми за причините за смяната на имената е и тази за екстремните прояви на турски национализъм, сред които и поредицата от терористични актове. Те наистина са без прецедент за твърде спокойното откъм престъпления на днешния фон, надзиравано и охранявано от полицейската държава българско общество през 80-те години (загиват 8 и са ранени над 100 души). Терористичните актове нагнетяват допълнително напрежение, макар че обществото като цяло остава в неведение какво всъщност и защо се случва. Кампанията от Коледа на 1984 г. до февруари 1985 г. е добре планирана и обмислена единствено в чисто организационно-практически план. Това е очевидно при задействането на бързи обороти на всички звена на административната машина, милицията, войските на МВР, а на някои места на гранични и други войски, партийните функционери до най-ниското ниво, активисти от различните казионни организации, доброволци, разузнавателни и пр. служби. Освен тях са ангажирани държавните органи на просветата, здравеопазването, търговията и др. Така само за около два месеца са преименувани, административно и паспортно \"обработени\" над 800 хиляди души.", "date": "2019.05.29", "title": "30 години от \"Голямата екскурзия\""}
{"url": "https://www.dnevnik.bg/politika/2019/05/29/3913099_patriotite_shte_reshavat_problemite_si_na_koalicionen/", "text": "По време на предизборната кампания партиите в \"Обединени патриоти\"  нагорещиха отношенията си  и във ВМРО върнаха  темата за сваляне на лидера на \"Атака\"  Волен Сидеров от поста му на председател на парламентарната група. Днес във ВМРО и НФСБ заговориха за свикване на коалиционен съвет, в който този въпрос да бъде обсъден. Никоя партия не се ангажира със свикване на коалиционния орган. \"Всяко събиране на коалиционния съвет е добре дошло. Всъщност тази институция на коалицията не функционира, както е известно, въпреки многократните опити на ВМРО да събираме този орган на коалицията\", каза заместник-председателят на ВМРО Искрен Веселинов.  \"Въпросът е доколко коалицията съществува, защото изявленията и кампанията, която беше проведена от един от участниците в коалицията и изборния процес, ни дава основание и се чудим имаме ли партньор или противник\", запита риторично Веселинов. Той уточни, че говори за Волен Сидеров. Веселинов добави, че всяка от партиите е била в достатъчно сложен изборен процес и тепърва ще се събират и ще решават неща. \"Ние не искаме да сме роби на емоциите. ВМРО ще има утре заседание на изпълнителния си комитет, ще анализираме, ще мислим, ще гледаме какви са перспективите\", каза още Веселинов.  Отношенията в \"Обединени патриоти\" са такива, каквито са били досега, коментира лидерът на НФСБ Валери Симеонов. \"Минаха изборите, търсите пак някакъв скандал. Няма скандал. Няма да коментирам моите партньори, както не съм ги коментирал две години и половина.\" Той добави, че отношенията в \"Обединени патриоти\" ще се обсъждат в коалиционен формат. Симеонов добави, че може и да има промени в НФСБ, което ще бъде решено от политически съвет след слабите резултати на изборите. Волен Сидеров не коментира. Подмина журналистите в кулоарите на парламента и избяга.", "date": "2019.05.29", "title": "\"Патриотите\" ще решават проблемите си на коалиционен съвет, но не е ясно кога"}
{"url": "https://www.dnevnik.bg/sport/2019/05/29/3913064_cska-sofiia_pokaza_proekt_za_stadion_suobrazen_s/", "text": "Ръководството на \"ЦСКА-София\" представи трети проект за нов стадион. Червените показаха идеите на студиото DESET architects за съоръжение с близо 28 хиляди места. Твърди се, че в проекта \"са намерени и решения за паркингите и прилежащата инфраструктура, която да не оказва влияние върху функционирането на алейната мрежа на парка\". \"Както е известно, в момента текат сложни процедури между институциите, касаещи бъдещия ни дом в Борисовата градина\", казват от футболния клуб. Преди близо два месеца червените направиха първите стъпки, като  показаха два проекта . Големият проблем пред изграждането на изцяло нов стадион е свързан с ограниченията за строеж в Борисовата градина,  предвидени в устройствения план . Клубът получи публично подкрепа в намеренията си от министерството на спорта, което е собственик на \"Българска армия\". Министърът  Красен Кралев се обяви срещу представения план за Борисовата градина  и поиска да се чуе мнението на министерството, който е един от най-големите собственици на имоти в парка. Преди това  Кралев заяви, че пътят до изграждането на нов стадион е формалност . По думите му министерството подкрепя намеренията на \"ЦСКА-София\", а инвестицията ще се осигури от клуба. На среща с привърженици единият от собствениците на червените, Гриша Ганчев, е казал наскоро, че за построяването на стадиона ще са необходими от 8 до 13 месеца, като идеята е строежът да започне в началото на 2020 г. Успоредно с това клубът продължава да работи по селекцията си. ЦСКА взе и защитника Петър Занев. До този момент  червените привлякоха италианския плеймейкър Диего Фабрини , руския  атакуващ полузащитник Денис Давидов  и шотландския нападател Тони Уот.", "date": "2019.05.29", "title": "\"ЦСКА-София\" показа проект за стадион, съобразен с условията в Борисовата градина"}
{"url": "https://www.dnevnik.bg/analizi/2019/05/29/3912976_peevski_mistichniiat/", "text": "Делян Пеевски се появи неочаквано на работа в парламента, където обяви решението си да се откаже от евродепутатското място. \"Аз съм избран за народен представител, тук съм\", каза той. И добави: \"Ходя си в районите и работя за хората.\" След като и лидерът на ДПС Мустафа Карадайъ отказа да отиде в Брюксел, евродепутати от ДПС ще бъдат Илхан Кючюк, Искра Михайлова и Атидже Алиева-Вели. Делян Пеевски не е стъпвал в българския парламент от април 2017. \"Не съм имал честта да работя с г-н Пеевски и не съм го виждал да работи\", посочи не без ирония Радан Кънев, водачът на евролистата на \"Демократична България\" (ДБ). Отсъствията на г-н Пеевски от парламента са свързани и с въпроса къде живее той. Темата отдавна е обект на предположения, догадки и хипотези - около медийния магнат витае мистика, във връзка с което от сдружение \"Боец\" попитаха ЦИК къде живее г-н Пеевски и изразиха съмнение, че той не отговаря на изискването за уседналост, на което трябва да отговарят кандидатите за евродепутати. Отговорът на ЦИК, който за мнозина остана неудовлетворителен, бе, че Пеевски не е нарушил въпросното изискване. С оглед на публично известния факт, че магнатът прекарва малко време в България (сайтът \"Биволъ\" публикува полетна информация и други данни, които показват, че Пеевски е летял десетки пъти до Дубай, а от 2018 не се е връщал в България), \"Боец\", а и не само те, интерпретираха отговора на ЦИК като опит за \"извинителна бележка\", която да оправдае отсъствията на депутата. През май \"бойците\" дори попитаха Светия синод, Главното мюфтийството и министър-председателя Бойко Борисов дали Пеевски е жив. Но да оставим мрачните шеги настрана: преди дни всички видяха, че г-н Пеевски е в добра форма. След като бяха разпространени негови \"актуални снимки\", съществуването му бе документирано и от журналистически камери в деня на изборите, когато той отиде да гласува, придружен от охрана. Известно е, че в абсурдистката пиеса на Бекет знаменитият Годо така и не пристига, но появата на Пеевски на сцената не прави българския политически театър по-малко абсурден. През 2014 година Пеевски също се отказа от мандата си в ЕП. Тогава се твърдеше, че това е станало под натиск от страна на АЛДЕ. Либералите не искали върху репутацията на партийната фамилия, в която ДПС членува, да лепне тежко петно. Днес, пет години по-късно, първоначалните индикации бяха, че Пеевски е изявил желание да замине като евродепутат за Брюксел. Много е възможно обаче от АЛДЕ отново да са наложили \"вето\" върху включването му в техните редици. Вето, с което ръководството на ДПС е трябвало да се съобрази. Самият Пеевски, съвсем очаквано, отхвърли тезата за пречки, поставени пред него от АЛДЕ. \"Тези обструкции са само в главата на олигарха Иво Прокопиев и на неговите служители Христо Иванов и Радан Кънев - лични негови слуги\", заяви депутатът от ДПС. Накратко: Пеевски се намери. И няма да става евродепутат. Но редица други въпроси остават без отговор. Например: каква точно е ролята на г-н Пеевски в ДПС? Страхува ли се лидерът Карадайъ от него? И още: ако приемем, че първият човек в партията е почетният председател Ахмед Доган, Пеевски ли е \"вторият човек\"? И ако г-н Карадайъ е пълновластен лидер, чиято дума се чува в движението, защо г-н Пеевски, за когото има съмнения, че е нежелан в АЛДЕ, отново бе в евролистата на ДПС? И още въпроси: от какво се страхува самият Пеевски? Защо се движи с все по-голяма охрана? Защо от движението нападнаха именно ДБ в навечерието на изборите, след като \"патриотичните\" формации определят ДПС като свой основен \"враг\"? С какво ДБ \"притеснява\" ДПС повече от \"Патриотите\"? И защо персонално бе атакуван Иван Костов? Избирателите на ДПС се отличават със своята изключителна дисциплинираност. Но резултатът на ДПС на тези евроизбори е по-нисък, отколкото през 2014. На евровота преди пет години ДПС получи 4 мандата и малко над 17% от гласовете (близо 387 хиляди гласа). А на изборите тази година, по данни на ЦИК към този момент, движението получава три мандата и 16.3% подкрепа (около 304 хиляди гласа). Къде се загубиха тези 83 хиляди гласа? Проектът ДОСТ, основният \"конкурент\" на ДПС, катастрофира. Какво тогава? По-слабият резултат на ДПС се дължи вероятно до голяма степен на промените в Изборния кодекс, които въведоха изискване за уседналост за европейските и местните избори. Прозрачната цел на измененията бе да бъдат \"ударени\" гласуващите за ДПС в Турция. Да, партията ДПС, която явно функционира на пирамидален, непрозрачен принцип, може да бъде критикувана. Но българската държава не бива да се отнася дискриминативно към български граждани - където и да живеят те, какъвто и да е етносът им. Друга причина за неубедителния резултат е може би скъсването на връзките с избиратели на партията в страната и в Западна Европа, за което според журналиста Илхан Андай са виновни функционери на ДПС. Много е възможно г-н Доган да потърси сметка на онези, които са \"хакнали портала за информация вътре в ДПС\" (по думите на Андай) и мислят повече за личното си благо, отколкото за общия успех. Какво наложи Карадайъ и Пеевски да бъдат на челни места в евролистата на ДПС? Тезата, че движението разчита на тяхната харизма, за да привлече повече избиратели, трудно издържа на елементарната логика. Карадайъ определи листата като \"най-младата, добра и печеливша\". Според мен обаче присъствието на Пеевски в нея отблъсна избиратели. Възможно е г-н Пеевски сега да започне да ходи редовно на работа - с пиар цел естествено. Но дали примерното поведение на \"лошото момче\" ще накара избирателите да повярват, че той и партията му са преживели катарзис? Съмнявам се. В ДПС е необходима дълбока промяна. Което обаче е трудна мисия. Може би дори невъзможна.", "date": "2019.05.29", "title": "Пеевски, мистичният"}
{"url": "https://www.dnevnik.bg/sviat/2019/05/29/3913120_evrokomisiiata_preporucha_severna_makedoniia_i/", "text": "Европейската комисия препоръчва на лидерите на държавите в съюза да дадат начало на преговорите за членство на Северна Македония и Албания. Това се казва в съобщение на институцията, с което представя годишния си доклад, посветен на напредъка на Западните Балкани и Турция. В Скопие и Тирана очакваха доклада с особено внимание заради обещанието, което европейските лидери дадоха миналата година. Тогава те заявиха, че ако двете страни изпълняват условията, на Европейския съвет в края на юни 2019 г. ще получат дата за начало на преговорите за членство, след като от години са кандидати. Впоследствие срокът бе удължен до края на 2019 г. (бе известно, че юни ще е месецът след евроизборите, когато правителствата на някои държави членки няма да са склонни на такава стъпка). Отлагането на това решение бе посрещнато с особено недоволство от Северна Македония, тъй като тя тъкмо бе договорила историческото споразумение с Гърция за смяна на името, смятано за сериозна отстъпка от нейна страна. Малко по-късно тя получи покана за присъединяване към НАТО. Без ангажимент Препоръката не задължава лидерите да се съобразят и да предложат дата на която и да било от страните. Брюксел отправи такава препоръка и миналата година - както за  Северна Македония , така и за  Албания , а на фона на съпротивата на държави като Франция и Холандия решението бе отложено. Все пак  в съобщението се казва , че двете държави са \"се възползвали от възможността и изпълнили\" обещанията за реформи, особено в области, определени като жизненоважни от Европейския съвет през юни 2018 г. \"В светлината на значимия напредък и съществените условия, които са изпълнени, комисията препоръча днес съветът да започне преговори за членство с Албания и Северна Македония.\" \"Добри новини за Албания и Северна Македония!\" Това  написа еврокомисарят  за разширяването Йоханес Хан в профила си в \"Туитър\" след представянето на текста за страните от региона, чийто автор е той самият. В съобщението е цитиран с думите, че Скопие не само продължава \"амбициозния си дневен ред за реформи\", а и \"достигна историческо споразумение с Гърция... пример за целия регион и отвъд него\". Албания пък \"осъществява дълбоки реформи, особено мащабна трансформация на съдебната система. Всички тези усилия са свидетелство за силата на привлекателността на Европейския съюз\". Северна Македония - видими резултати За укрепване на върховенството на закона и демокрацията Северна Македония е предприела мерки, свързани с исканите от Европейския съюз реформи. В промените в съдебната система, борбата с корупцията и организираната престъпност, разузнавателните служби и държавната администрация страната продължава да дава видими резултати. Подобрила се е според Хан и \"културата на компромис в политическия пейзаж\" заради \"усилията на правителството да се обръща към всички замесени\" във вземането на решения, сред тях - опозицията и гражданството общество, \"по приобщаващ и прозрачен начин\". Общото етническо спокойствие, климатът за гражданските организации и работата по реформата в разузнаването бележат напредък, \"умерени\" обаче са резултатите в публичната администрация, особено в отчетността и усилията да се \"предотврати политизацията\". В съдебната система (където все още е необходимо да се регламентира мястото на специализираната прокуратура, разследвала скандала с масовото подслушване от предишното правителство), в борбата с корупцията и организираната престъпност или свободата на изразяване обаче \"нивото на подготовка\" е по-ниско. Същевременно \"корупцията е повсеместна в много области и остава притеснителен въпрос\". Албания - успехи въпреки поляризацията Еврокомисията повтаря част от миналогодишните си заключения за Тирана - има напредък, но в политическата сфера продължава да има \"силна поляризация\". Продължителният бойкот на парламента, осъществяван от опозиционните партии, се \"отразява на парламентарната дейност\". Посочен е отказът на опозицията да участва на местните избори на 30 юни 2019 г., след което поведението на опозицията е окачествено като \"отрицателно въздействащо\" на усилията за изборна реформа \"въпреки усилията на мнозинството да се продължи напред\". Така Брюксел отправя към опозиционните партии искането за \"повторен ангажимент\" към демократичните институции,  вече изразено в първите месеци на протестите  в Тирана. Изтъкнат е успехът в адаптирането на законодателство към изискванията на ЕС в много области. В държавната администрация има \"умерен напредък\", положени са усилия в ефикасността и прозрачността при предоставянето на обществени услуги. По-слаба е готовността на съдебната система, но са създадени и нови институции, които да гарантират самоуправлението и независимостта ѝ и това е жизненоважна стъпка, продължава Хан. Новият план за действие в борбата с корупцията представлява \"добър напредък\" - особено заради приемането на стратегия срещу корупцията, поправки в Закона за обществените поръчки и други, но и тук корупцията е повсеместна в много сфери на обществения живот. Повече място се отделя, отколкото при Северна Македония, на борбата с организираната престъпност, с внимание върху осъществения (но и все още неотчетения) напредък в борбата с отглеждането и трафика на кабанис. Нужни са и повече усилия в борбата срещу прането на пари и конфискуването на имущество, придобито по престъпен път. Еврокомисията  оцени и напредъка на Косово  и  отговори на Босна и Херцеговина , подала молба за членство преди няколко години. За острия доклад за Турция четете  тук .", "date": "2019.05.29", "title": "Еврокомисията препоръча Северна Македония и Албания да започнат преговори за членство"}
{"url": "https://www.dnevnik.bg/politika/2019/05/29/3913047_bsp_za_bulgariia_i_volia_sa_poharchili_nai-mnogo_za/", "text": "Партиите, коалициите и независимите кандидати за депутати са похарчили 3 281 413 лв. без ДДС за предизборна кампания в медиите. Това се разбира от обобщение на данните от договорите за медийно отразяване, направен от  сайта \"Отворен парламент\"  към 27 май т.г.  Най-много средства е похарчила коалицията \"БСП за България\" - 681 896 лв. без ДДС, която е втора политическа сила с петима евродепутати. На второ място по разходи е ръководената от Веселин Марешки коалиция \"Воля – българските родолюбци\", която е похарчила 597 180 лв. без ДДС, но не успя да вземе и един евродепутатски мандат. Трета е ГЕРБ с похарчени 494 502 лв. без ДДС, която е първа политическа сила. Разходите на ВМРО са 417 123 лв. без ДДС, на \"Демократична България\" - 193 069 лв. без ДДС, а на ДПС - 156 570 лв. без ДДС. Разходите на другите две формации от \"Обединени патриоти\", които се явиха отделно на избори, са 147 хил. лв. без ДДС за \"Патриоти за Валери Симеонов\" и 86.5 хил. лв. без ДДС за \"Атака\" (още за разходите вижте  тук ). Най-много средства са привлечени от трите национални телевизии. Според информацията Би Ти Ви получава 712 106 лв. без ДДС, \"Нова телевизия\" – 627 675 лв. без ДДС, а БНТ - 289 139 лв. без ДДС. След телевизиите \"Евроком\" и Канал 3, които получават съответно 217 хил. лв. без ДДС и 150 хил. лв. без ДДС. От печатните медии най-много приходи има в. \"Труд\" - 108 112 лв. без ДДС, следван от в. \"24 часа\" – 97 144 лв. без ДДС (още за приходите вижте  тук ). И \"БСП за България\", и ГЕРБ, и \"Воля - Българските родолюбци\" са похарчили най-много средства за кампания в Би Ти Ви и \"Нова телевизия\". Разходите на социалистите в двете телевизии са близо 50% от всички, като договорите с Би Ти Ви са за 170 хил. лв. без ДДС, а с \"Нова телевизия\" - за 145.2 хил. лв. без ДДС. Договорите на ГЕРБ с Би Ти Ви са за 133.2 хил. лв. без ДДС, а с \"Нова телевизия\" - за 120 хил. лв. без ДДС. По близо 200 хил. лв. без ДДС струва кампанията на Веселин Марешки в двете национални телевизии. Най-много средства за предизборна кампания ДПС е инвестирала в БНТ и близката до бизнесмена Делян Пеевски \"Канал 3\" - съответно 39.6 хил. лв. и 30 хил. лв. без ДДС. Тринадесет медии не са публикували сключени договори, макар да са задължени по закон. Това са телевизиите \"Алфа ТВ\" и \"ТВ+\", вестниците \"Дума\", \"Монитор\", \"Телеграф\", \"Борба\", \"Черно море\", \"Старозагорски новини\", \"Утро\", \"АрдаNews\", както и агенциите Novini.bg, Blitz.bg и TopNovini.bg, съобщава \"Отворен парламент\". ", "date": "2019.05.29", "title": "\"БСП за България\" и \"Воля\" са похарчили най-много за предизборна кампания в медиите"}
{"url": "https://www.dnevnik.bg/video/deniat_s_veselin_dremdjiev/2019/05/29/3913131_panev_kandidatut_za_kmet_na_sofiia_na_demokratichna/", "text": "\"Демократична България\" се надява да спечели предстоящите тази есен местни избори в София. Това каза съпредседателят на \"Зелено движение\" Владислав Панев в интервю за предаването \"Денят с Веселин Дремджиев\" по TV+ и по TV1. Движението е една от трите партии в \"Демократична България\", която успя да излъчи един евродепутат в лицето на Радан Кънев. \"На политически съвет най-вероятно ще обявим кандидата за кмет на София. Вероятно ще е безпартиен. Важно условие е да е успешен човек и да е познато име. Надявам се \"Демократична България\" да има сериозно място и в общинския съвет\", добави Панев.", "date": "2019.05.29", "title": "Панев: Кандидатът за кмет на София на \"Демократична България\" вероятно ще е безпартиен (видео)"}
{"url": "https://www.dnevnik.bg/bulgaria/2019/05/29/3913111_biznesmen_zavede_isk_sreshtu_elena_ioncheva_za_1_mln/", "text": "Бизнесменът Иван Саздов е завел граждански иск в респектиращия размер от 1 млн. лв. срещу журналистката Елена Йончева, водач на листата на БСП и избрана за евродепутат, потвърдиха от Софийския градски съд. Информацията беше съобщена най-напред от сайта clubZ. Предстои съдът да укаже на вносителя на иска срок, в който да бъде внесена таксата, която възлиза на 40 хил. лв. Миналата седмица Йончева внесе в прокуратурата сигнали с документи, свързани с прехвърляне на фирми на братовчед на премиера Бойко Борисов. В единия от сигналите е споменат бизнесменът Иван Саздов като представляващ офшорната фирма \"Palms Enterprises\" (Overseas) LTD, като се твърди, че фирмата е изпратила по сметка на \"EMA BGS SL\" 1.7 млн. евро, представлявана от Борислава Йовчева, а по-късно от нейния баща. Името на Йовчева се свързва с къщата в Барселона. За тази къща бе споменато за първи път в записите \"Яневагейт\" през 2015 г. от бившата шефка на Софийския градски съд Владимира Янева, която свърза и името на Борисов с покупката. Иван Саздов е създател на тенис-клуб Банкя, той беше в инициативния комитет, издигнал Бойко Борисов за кмет през 2005 г. Саздов отрече, цитиран от в. \"24 часа\", да е купувал имот в Барселона и да има офшорка \"Палмс Ентерпрайсиз\", в която е превел 1,7 милиона евро. \"Това е лъжа. Търпя не само морални и здравословни щети, но и се петни доброто ми име, ще поискам максимално обезщетение, \", заявява той пред вестника. Още миналата година  премиерът Борисов отрече  да има общо с къщата в Барселона. А в едно от последните си интервюта той каза, че не е виждал Саздов от години. \"В сигнала, който сме внесли в прокуратурата, всички изнесени факти са подкрепени с документи\", каза Елена Йончева, потърсена за коментар.", "date": "2019.05.29", "title": "Бизнесмен заведе иск срещу Елена Йончева за 1 млн. лева"}
{"url": "https://www.dnevnik.bg/razvlechenie/2019/05/29/3913149_bivshiiat_kral_na_belgiia_se_suglasi_da_dade_dnk_proba/", "text": "Бившият крал на Белгия е дал ДНК проба, изисквана от жена, която твърди, че е негова дъщеря, след като  съдът му нареди да плаща по 5000 евро на ден , ако не се подложи на тест за бащинство, предаде \"Ройтерс\". 84-годишният крал Албер II се е съгласил да даде пробата, макар да оспорва пред върховния съд решението, заради което трябва да направи теста за бащинство, коментира адвокатът Ален Беренбум. В свое изявление юристът допълва, че съдът е взел решение резултатите от изследването да бъдат строго конфиденциални до ново съдебно решение.  Върховният съд вероятно няма да се произнесе по делото преди края на годината, допълва агенцията. Албер, който абдикира преди шест години в полза на сина си Филип, отхвърля твърденията на 51-годишната белгийска скулпторка Делфин Боел вече повече от десетилетие. Направени по нареждане на съда, ДНК тестове вече доказаха, че тя не е наследник на нейния законен баща Жак Боел, потомък на една от най-богатите индустриални династии в Белгия. Адвокатите на Албер II пък твърдят, че искането за тест за бащинство от негова страна е преждевременно, докато Боел все още има свой законен баща.  Самоличността на Боел се превърна в тема на обществено обсъждане след публикуваната през 1999 г. биография на кралица Паола, италианската съпруга на Албер, в която се твърди, че той е имал дългогодишна извънбрачна връзка, от която има дъщеря, родена през 60-те години. Албер, който няма никаква официална обществена роля, е признавал, че с Паола са имали брачни затруднения. Всичките им три деца са по-големи от Боел. Следващата по линията за трона в страната сега е 17-годишната принцеса Елизабет, дъщеря на Филип и кралица Матилде. Боел е заявявала, че целта й не са пари, а само признание, че бившият крал е неин биологичен баща.", "date": "2019.05.29", "title": "Бившият крал на Белгия се съгласи да даде ДНК проба за тест за бащинство"}
{"url": "https://www.dnevnik.bg/politika/2019/05/29/3913132_borisov_razporedi_speshna_proverka_na_pregrajdeniiata/", "text": "Министър-председателят Бойко Борисов е разпоредил на министъра на регионалното развитие и благоустройството Петя Аврамова и на министъра на вътрешните работи Младен Маринов да предприемат спешна проверка на загражденията по магистралите, съобщи правителствената пресслужба. \"Там, където са откраднати, веднага да се възстановят, там където са пробити, да се поправят\", заявил премиерът Борисов на днешното правителствено заседание.  Подчертал, че трябва да се реагира максимално бързо при сигнал за скъсани или липсващи заграждения. \"Дневник\" изпрати въпроси на Агенция \"Пътна инфраструктура\" за това кой трябва да контролира периодично дали има проблеми с тези преграждения. До 17:50 ч. отговор не бе получен. Макар в съобщението да не се посочва вероятната причина за разпореждането е инцидент, при който в неделя по неизяснени към момента причини кон е излязъл на магистрала \"Тракия\" и в него се е блъснала кола. Няма ранени или загинали хора. \"Аврамова, с Младен Маринов съвместно, АПИ и Пътна полиция, на всички магистрали искам да проверите отстрани загражданията. Там, където са откраднати, веднага да се възстановят, там където са пробити, да се поправят, а полицаите от Пътна полиция, които са по магистралите, да наблюдават тези пасища. Нека районните полицейски инспектори да минат и да видят намират ли се някъде откраднати мрежи от магистралата или табели. Сега като свърши заседанието, двамата се разберете от днес да започне. Не може да излезе кон на магистрала. Късмет, че хората са живи\", заявява Борисов, цитиран в откъс от стенограмата от днешното заседание на правителството. Регионалният министър коментира, че животните излизат и от пътните връзки, които водят към магистралата. \"На пътните връзки няма ограда, но и на 112, и на трасетата, Маринов, има ли сигнал, веднага отива полицейски автомобил и ако трябва, с лампите свети и предупреждава\", обяснява Борисов.", "date": "2019.05.29", "title": "Борисов разпореди спешна проверка на прегражденията към магистралите"}
{"url": "https://www.dnevnik.bg/detski_dnevnik/2019/05/29/3912934_da_prochetesh_v_kato_vagina_ne_e_strashno_a_polezno/", "text": "Статистическите данни като тези, че в България едва в 10% от училищата има часове по сексуално образование, както и че България и Румъния са на първо място по нежелана бременност в Европа при момичета на възраст между 14 и 19 години, ако не друго, са доста стряскащи. При такива числа някак естествено изглежда и че според проучване на Loveguide.bg само 42% от учениците могат да отговорят пълно и вярно на въпроса за какво служи презервативът, а 50% от запитаните нямат ясна представа какво е \"спешно хапче\". Това е притеснително и когато Световната здравна организация и УНИЦЕФ посочват, че средната възраст на първия полов контакт в България е 14 години. Оказва се, че колкото и да е широк достъпът на подрастващите до всякакви източници на информация, сексът, сексуалното здраве, женското тяло и менструацията продължават да са теми табу в България. Затова от платформата за социално ангажирани креативни решения Fine Acts решават да посветят усилия в тази посока и да разбулят част от тези теми с помощта на книга с несъмнено хващащо заглавие, каквото е \"В като Вагина\". На нейните над 200 страници с помощта на красиви илюстрации са разгледани различни въпроси като какво е менархе, какво значи ПМС, какви са предимствата и недостатъците при ползването на превръзки, кой трябва да реши дали да махнеш или оставиш окосмяването си \"там долу\", както и някои полезни идеи за това какво да направиш, за да направиш темата по-достъпна сред своите връстници. Все полезна информация както за момичетата, така и за жени на всякакви възрасти, а защо не и за момчетата. Оформлението и цялостната визия на кампанията са дело на сестрите Борислава и Михаела Караджови, които мнозина може би познават и чрез артистичните им псевдоним Borislava Willnevermadeit и Stalker Since 1993. Съдържанието видимо се опитва да е представено кратко, точно и ясно. На достъпен език са обяснени привидно сложни въпроси, за които авторите се консултират и със специалисти от различни сфери като медицински лица, юристи и правозащитници. Изданието следва модела на преподаване на темата в Холандия, която е една от страните, в които нежеланите бременности и аборти са намалели значително през последните десетилетия. Според авторите ключът там е в разработената методика, която не се фокусира единствено върху негативните страни от секса – като това как да се предпазим от нежелана бременност или сексуално предавани инфекции, но акцентира и върху опознаването на тялото, интимните връзки и комуникацията с партньора, дори удоволствието. Макар да е изготвена и завършена като проект, книжката все още не е издадена и набира средства чрез кампания в сайта  Indiegogo , където вече има 29 поддръжници, дарили близо 1500 долара. Събраната сума ще бъде използвана за издаването и безплатното разпространение на образователния материал. Подробности за това как всеки може да помогне за оставащата част от нейното реализиране има  тук . Целта е книгата да се разпространява безплатно сред целевите групи и с подкрепата на партньорите на инициативата Loveguide.bg, Български фонд за жените и Български хелзинкски комитет. Тя ще бъде достъпна безплатно в своята цялост и онлайн на сайта vaginamatters.org за всички, които не могат да се сдобият с нейно печатно копие.", "date": "2019.05.29", "title": "Да прочетеш \"В като Вагина\" е полезно"}
{"url": "https://www.dnevnik.bg/biznes/2019/05/29/3913157_trudovata_inspekciia_shte_lovi_deca_koito_sa_na_poleto/", "text": "Главната инспекция по труда ще проверява дали деца под 16 г. вместо да ходят на училище са на полето, независимо дали работя или не. До края на учебната година при проверките на земеделските стопани инспекторите по труда специално следят за", "date": "2019.05.29", "title": "Трудовата инспекция ще лови деца, които са на полето вместо на училище"}
{"url": "https://www.dnevnik.bg/evropa/2019/05/29/3913146_brjuksel_ne_ostana_dovolen_ot_parlamentarnite_praktiki/", "text": "Има спешна нужда от създаването на пространство за истински междупартиен дебат, за да се постигне широк проевропейски консенсус, което е от ключово значение за напредъка на страната по пътя към ЕС. Това се посочва в  годишната оценка  на Европейската комисия за прилагането на реформите в Сърбия. Няколко опозиционни партии започнаха да бойкотират парламента в началото на 2019 г., се припомня в доклада. Парламентарните практики на управляващата коалиция навредиха на законодателния дебат и подкопаха парламентарния надзор над изпълнителната власт, смята още еврокомисията. В доклада се припомня, че ежеседмичните антиправителствени протести започнаха в Белград през декември 2018 г. като реакция на  атаката срещу лидера  на опозицията Борко Стефанович. Като цяло мирните протести с искания за свобода на медиите и свободни и честни избори се разраснаха с времето. Сърбия трябва приоритетно да отговори на препоръките за изборите, набелязани от международни наблюдатели. Страната е умерено подготвена в областта на  . Има известен напредък, но политическото влияние върху висши ръководни назначения остава въпрос, будещ сериозно безпокойство. От ключово значение е способността на Сърбия да привлича и задържа квалифициран персонал в администрацията, занимаваща се с европейски въпроси. има известно ниво на подготовка, постигнат е известен напредък. Частично е свършена работа по миналогодишните препоръки, но възможността за политическо влияние продължава да буди тревога. Сърбия има известно ниво на подготовка в   и е постигнат ограничен напредък. Няма измерим ефект от реформите за превенция на корупцията. Все още е твърде рано да се оценят последиците от приет наскоро закон срещу организираната престъпност и корупцията. Като цяло корупцията преобладава в много области и продължава да буди тревога. Има известно ниво на подготовка в  , но няма напредък в изпълнението на препоръките в предишния доклад. Страната все още трябва да представи убедителни резултати във връзка с ефективни разследвания и окончателни присъди в случаи с организирана престъпност. Броят присъди за организирана престъпност остава нисък. Няма напредък по  , което буди сериозна тревога. Изготвена е нова медийна стратегия, която обаче трябва да бъде приета и приложена. Сърбия трябва да засили мерките за защита на хората, сблъскващи се с дискриминация, включително ЛГБТИ хората, хората с увреждания, болните от ХИВ/СПИН и други уязвими групи. Що се отнася до  , Сърбия остава ангажирана с диалога и е показала въздържаност в отговора си при  налагането на митата.  Трябва обаче да положи значителни усилия, особено в международните отношения, за да създаде благоприятна среда за завършването на правно обвързващото споразумение с Косово. Това споразумение е спешно необходимо и ключово, за да могат Сърбия и Косово да напреднат по европейския си път. Трябва да спазва задълженията си за реадмисия на граждани на трети страни и да се въздържа от отклоняване от визовата политика на ЕС. Страната е постигнала известен напредък и е умерено подготвена в развитието на  . Като проблем се посочва недостатъчното развитие на частния сектор, който е засегнат от слабостта на върховенството на закона и на прилагането на честна конкуренция. Държавата запазва силен отпечатък върху икономиката. Структурата на икономиката се е подобрила и икономическата интеграция с ЕС остава силна. Но качеството и равенството в образованието и обучението не покриват изцяло нуждите на пазара на труда. Инвестициите са се увеличили, но остават недостатъчни. Сърбия води преговори за еврочленство, като 16 от общо 35 преговорни глави са отворени, а две са временно затворени.", "date": "2019.05.29", "title": "Брюксел не остана доволен от парламентарните практики на управляващите в Сърбия"}
{"url": "https://www.dnevnik.bg/gradska_sreda/2019/05/29/3913140_nekachestveno_postavenata_nastilka_po_graf_ignatiev/", "text": "Неустойката за качеството на изпълнението на ремонта, която налагаме, е за 109 хиляди лева\", обяви кметът Йорданка Фандъкова. Глобата е за констатирани дефекти от комисията, приела вчера целия обект – ул. \"Граф Игнатиев\", площадите \"Славейков\" и \"Гарибалди\" и ул. \"Солунска\". Санкции за просрочване не се налагат, макар срокът да беше 300 дни по договор, но се удължи с още 86 дни заради \"температури под 5 градуса през зимата\", както обясни надзорникът на ремонта инж. Тодор Тодоров. Неустойките са за \"недобре изпълнени дейности на общо 15 дка\", разясни Фандъкова, като допълни, че площта на ремонта на Зона 2 е общо 40 дка. Дефектите по тези 15 дка настилка няма да бъдат отстранени, защото не пречели на експлоатацията според директора на \"Транспортна инфраструктура\" на Столичната община инж. Даниел Евлогиев. Пътеката за незрящи, която свършва в стената на фалиралата КТБ на площад \"Гарибалди\", ще бъде коригирана, обеща Фандъкова. \"Допитахме се до Съюза на слепите и след тяхната констатация поискахме фирмата изпълнител да оправи пътеката, но това не е изпълнено. Затова съм поискала от проектанта допълнително да коригира пътеката за незрящи\", каза кметът. Ограничителите \"перки\" на трамвайното трасе също ще се подменят допълнително. Тепърва са поръчани да бъдат произведени новите чугунени колчета и когато са готови, \"ще се монтират безплатно\", повтори Фандъкова. Тя напомни, че фирмата изпълнител \"Джи Пи груп\" е оставила депозит от 603 хиляди лева като гаранция в началото на ремонта. Половината от тази сума ще остане по време на 8-годишния гаранционен срок и с нея ще се оправят новопоявили се дефекти. Тепърва ще се конструира книжният пазар на площад \"Славейков\" съобразно новата подредба на пейките, които представляват елементи от архитектурни композиции. На половината от тях ще бъдат поставени дървени скари, за да станат за сядане.", "date": "2019.05.29", "title": "Некачествено поставената настилка по \"Граф Игнатиев\" няма да бъде поправена"}
{"url": "https://www.dnevnik.bg/sviat/2019/05/29/3913195_napredukut_na_kosovo_kum_es_e_samo_na_hartiia/", "text": "Напредъкът на Косово към ЕС се ограничава до реформи на хартия, но не и сериозни действия на практика – това показва годишният доклад на еврокомисията за напредъка на страната по пътя за присъединяване. (Оценките за Северна Македония и Албания и Сърбия четете  тук  и  тук .) Косово напредва в прилагането на реформи, отнасящи се до правната рамка за върховенството на закона и държавната администрация. Но множество мерки и решения не се вписват в обявените от правителството цели. Самото то е прекалено голямо и планираните увеличения на броя на служителите вредят на авторитета и ефективността му. Парламентът  все още действа в силно поляризирана политическа ситуация, често му липсва кворум и това забавя законодателната дейност. Има напредък в реформата на публичната администрация, но Брюксел очаква по-сериозни усилия срещу политическо влияние в назначенията там. Съдебната система все още е уязвима за политически влияния, а администрацията ѝ е бавна и неефективна.  Корупцията е широко разпространена  и остава проблем, предупреждава докладът. Борбата с организираната престъпност все още е в ранен етап – прогрес има в реформите на законодателство и разследването, но няма напредък в конфискацията на авоари и окончателните присъди. Докладът отбелязва, че властите реагират на заплахи и атаки срещу журналисти и броят на инцидентите намалява. Положително е оценен фактът, че Косово се ангажира в  диалога със Сърбия , но правителството трябва да отмени митата върху стоките от Сърбия и Босна и Херцеговина, смята Брюксел.", "date": "2019.05.29", "title": "Напредъкът на Косово към ЕС е само на хартия, предупреди Брюксел"}
{"url": "https://www.dnevnik.bg/evropa/2019/05/29/3913201_brjuksel_othvurli_molbata_na_bosna_da_e_kandidat_za/", "text": "Босна и Херцеговина все още не може да бъде член на Европейския съюз, тъй като не изпълнява критериите от Копенхаген. Това смята Европейската комисия в становище и  доклад , оценяващ нивото ѝ на напредък, с който на практика се отхвърля молбата ѝ да има статут на кандидат за членство в блока. Оценката на комисията следва решение на Съвета на Европейския съюз отпреди няколко години. С него институцията, събираща европейските правителства  формално одобри молбата на Босна и Херцеговина  да бъде член на Европейския съюз. Не ѝ бе даден обаче статут на страна, кандидатстваща за членство. Част от процедурата, която последва, бе  попълването на дълъг въпросник от босненското правителство , за чиито отговори имаше разногласия между членовете на предишния кабинет. С последните два документа обаче - становище и аналитичен доклад - еврокомисията разглежда ситуацията в страната като противоположна на \"всички стандарти, приложими за страни - членки на ЕС\". Преговорите за членство още не могат да се отворят по тази причина. Какви са проблемите Според комисията едва когато политическите критерии, изискващи \"стабилност на институциите, осигуряващи демокрация и върховенство на закона\", и законодателната и институционална рамка бъдат изпълнени, може да се говори за такъв статут. Нужни са подобрения в изборното законодателство и работата на съдебната система, в борбата с корупцията и организираната престъпност (включително прането на пари и тероризма), по-добро управление на границата, миграцията и системата за предоставяне на убежище. Според комисията са нужни и повече усилия в \"защитата на основните права на гражданите\" и на уязвимите групи в обществото. Спънки има и в конституцията на Република Сръбска - едната, населена основно от босненски сърби съставна част на Босна и Херцеговина - чиято конституция все още споменава смъртното наказание, се казва в текста. Съгласно критериите, установени от Европейския съвет през 2000 г., страните от Западните Балкани, участващи в Процеса за стабилизиране и асоцииране, са \"потенциални кандидати\". Говори се за \"европейска перспектива\" на страните, потвърдена в Солун през 2003 г. и заявена 15 години по-късно - през февруари в стратегията си за Западните Балкани (публикувана по време на българското европредседателство) Брюксел заяви, че \"с устойчиви усилия и ангажимент Босна и Херцеговина може да стане кандидат за присъединяване\". Сараево според Брюксел е на \"ранен етап в подготвеността си да поеме задълженията на страна членка\". Въпреки това комисията настоява, че \"становището - пътна карта за всеобхватни реформи в тези основни области - е крайъгълен камък в отношенията на ЕС и Босна и Херцеговина\" и \"дава нов тласък на интеграционния процес в страната\".", "date": "2019.05.29", "title": "Брюксел отхвърли молбата на Босна да е кандидат за членство в ЕС"}
{"url": "https://www.dnevnik.bg/sport/2019/05/29/3913188_real_madrid_vze_koronata_za_nai-cenen_futbolen_klub_v/", "text": "Реал\" (Мадрид) е най-ценният футболен клуб в Европа, показва анализът на KPMG. Испанците излизат на върха, като изместват \"Манчестър юнайтед\". Стойността на \"Реал\" (Мадрид) се оценява на 3.22 млрд. евро, което показва ръст от 10% спрямо предната година. Изследването стъпва на данните за сезон 2016-17 и 2017-18, като са анализирани съвкупност от елементи - финансово състояние, приходи от тв права, популярност, спортни възможности и стойност на стадиона. \"Юнайтед\" слиза на второто място с 3.2 млрд. евро. В тройката влиза хегемонът в германския футбол \"Байерн\" с 2.686 млрд. евро, като измества \"Барселона\" (2.676 млрд. евро). В десетката присъстват общо шест клуба от Висшата лига. Освен \"Юнайтед\" другите са шампионът \"Манчестър сити\", \"Челси\", \"Ливърпул\", \"Арсенал\" и \"Тотнъм\". В топ 10 попада и първенецът в Серия А \"Ювентус\". Авторът на анализа Андреа Сартори посочи, че се отчита ръст на футболната индустрия от 9%. Специалистът от KPMG посочи, че се увеличават и разходите за персонал. \"На национално ниво английската Висша лига утвърди пълното си превъзходство, като има девет клуба сред топ 32 и е отговорна за 43% от общата стойност\". Другите три английски клуба, влизащи в списъка, са \"Уест хем\", \"Лестър\" и \"Евертън\". Огромен скок прави \"Интер\", чиято стойност бележи ръст с 41%, което изпраща клуба на 15-ото място (вторият най-предно класиран италиански клуб). Стойността на 13 клуба минава границата от 1 млрд. евро, което е с един повече от миналата година.", "date": "2019.05.29", "title": "\"Реал\" (Мадрид) взе короната за най-ценен футболен клуб в Европа"}
{"url": "https://www.dnevnik.bg/bulgaria/2019/05/29/3913203_kabinetut_predlaga_oblekchena_procedura_za_izdavane_na/", "text": "Министерският съвет одобри проект на промени в Закона за българските лични документи. С тях се съкращават сроковете за издаването им и се въвежда възможност само веднъж гражданите да се явяват лично в дипломатическите мисии. Това ще облекчи българските граждани в чужбина, особено живеещите в населени места, отдалечени от дипломатическите и консулските представителства, мотивират промяната министрите. Въвежда се изискване за лично явяване на хората - при подаване на заявлението за издаване на документа или при получаването му, ако заявката е изпратена онлайн. Сроковете за издаване на български лични документи при подадено в чужбина заявление ще бъдат 45 дни за обикновена услуга и 30 дни за бърза услуга. С измененията се въвежда срок на валидност на паспортите от 10 години, като същевременно се запазва и възможността за издаване на паспорт с 5-годишна валидност. Министерството на вътрешните работи следва да осигури технологичните и организационни условия за издаването на паспорти със срок на валидност 10 години не по-късно от 1.01.2021 г. Предвижда се финансовите разходи за използване на пощенска или куриерска услуга да се заплащат предварително от заявителя.", "date": "2019.05.29", "title": "Кабинетът предлага облекчена процедура за издаване на лични документи зад граница"}
{"url": "https://www.dnevnik.bg/evropa/2019/05/29/3913210_brjuksel_s_ostur_doklad_sreshtu_turciia_za_ankara/", "text": "Турция е продължила да се отдалечава от ЕС, заяви Европейската комисия в  годишната си оценка  на реформите, необходими за еврочленство. \"Преговорите на практика стигнаха до застой.\" Наблюдава се \"допълнително сериозно отстъпление\" в областта на човешките права, съдебната независимост и стабилната икономическа политика. Според еврокомисията свободата на изразяване е ограничена, а правителството е засегнало негативно финансовите пазари. \"Продължи сериозното отстъпление в турската икономика, задълбочавайки опасенията за функционирането на пазарната икономика на страната\", се казва в доклада. Отбелязва се, че макар въведеното през юли 2016 г. извънредно положение да е било отменено през юли 2018 г., то е било последвано от приемането на закон, запазващ много елементи от извънредното положение за още три години. Законът ограничава основните свободи и позволява да бъдат отстранявани държавни служители, включително съдии, да се ограничава свободата на движение и на събиране. Продължават да бъдат задържани редица защитници на човешките права, активисти на гражданското общество, журналисти, учени, политици, лекари, адвокати, съдии, ЛГБТИ хора, които освен това са подложени на кампании на очерняне от страна на медии и високопоставени политици. Допълнително е ограничено пространството за организации на гражданското общество, работещи в областта на човешките права и свободи. Новата президентска система   в ръцете на изпълнителната власт и значително ограничи законодателната и надзорната функции на парламента. Министрите вече не се явяват пред депутатите, които могат да задават само писмени въпроси. Растящата политическа поляризация продължава да пречи на конструктивния парламентарен диалог. Маргинализирането на опозицията, особено на Демократичната партия на народите, продължава. Много нейни членове са задържани. Според еврокомисията сериозни опасения буди фактът, че  , спечелени от опозицията след 25 години управление на партията на Реджеп Тайип Ердоган и нейните предшественици,  са били анулирани , което противоречи на ядрото на демократичния изборен процес – да се гарантира, че волята на хората надделява. Ситуацията на югоизток продължава да е проблемна въпреки подобрената среда за сигурност. Макар правителството да има законно право да се бори с тероризма, то е и отговорно да гарантира, че това се прави в съответствие с върховенството на закона, човешките права и основните свободи. В   се наблюдава сериозно отстъпление и препоръките в предишните доклади не са били приети или приложени. Продължава политическият натиск върху съдии и прокурори. Отстъпление има и по отношение на борбата срещу корупцията. Напредъкът в борбата срещу организираната престъпност е ограничен. Отбелязва се, че Турция е постигнала добър  и политиката за убежище и е останала ангажирана с ефективното прилагане на споразумението с ЕС от март 2016 г. Няма обаче напредък в хармонизирането на турската визова политика с тази на ЕС. Сериозно отстъпление има и при човешките права, свободата на изразяване и на събиране, имотните права. Няма напредък в нормализирането на двустранните отношения с Кипър. През 2018 г. влошаването на външните условия за финансиране изкара наяве уязвимостта, натрупвана с години. В отговор турските власти предприеха серия от политически действия, които оказаха  . Задълбочиха се опасенията за независимостта на ключови икономически институции. Продължават проблемите с качеството на образованието и баланса между половете. Реакцията Докладът за Турция не оценява точно сегашната ситуация в страната и не е възможно да се приемат нечестните критики, които предлага, каза зам.-външният министър Фарук Каймакчъ, цитиран от \"Ройтерс\". Турция внимателно ще отбележи конструктивните критики в доклада, посочи той, като добави, че Анкара очаква европейските й партньори да подкрепят борбата й срещу заплахите за сигурността.", "date": "2019.05.29", "title": "Еврокомисията с остър доклад срещу Турция, за Анкара оценката не е точна"}
{"url": "https://www.dnevnik.bg/biznes/imoti/2019/05/29/3913212_prez_2018_g_sa_sanirani_511_bloka/", "text": "Общо 36 545 жилища в 511 блока в страната са обновени по Националната програма за енергийна ефективност на многофамилни жилищни сгради през 2018 г. Това е записано в одобрения от правителството доклад за напредъка по изпълнението на управляваната от Министерството на регионалното развитие и благоустройството програма", "date": "2019.05.29", "title": "През 2018 г. са санирани 511 блока"}
{"url": "https://www.dnevnik.bg/sport/2019/05/29/3913263_botev_plovdiv_uvolni_trenyora_nikolai_kirov_sled_mujki/", "text": "Треньорът на \"Ботев\" (Пловдив) Николай Киров и екипът му са уволнени, обяви собственикът на клуба Георги Самуилов. Бизнесменът се обоснова с липсата на резултати през сезона след  загубения финал за Купата на България . Самуилов посочи, че е имал \"мъжки разговор\" с Киров и му е казал позицията си. Той направи и ново обещание, свързано със стадиона на клуба - по думите му изграждането на \"Христо Ботев\" ще бъде подновено до 1 септември. На въпрос какво е обяснил Киров за загубата от градския съперник \"Локомотив\" във финала собственикът на клуба заяви иронично: \"Ако ви кажа, ще се смеете. Каза, че се били притеснили от многото публика.\" \"Навсякъде трябва да има резултат. Не може когато има един сериозен бюджет... Ако бяхме спечелили купата, \"Ботев\" израстваше, футболистите израстваха. Това е сериозна загуба за клуба\", каза Самуилов. Изявлението му се излъчваше на живо в страницата на клуба във \"Фейсбук\" и предизвика вълна от остри реакции на привърженици. Под ръководството на Киров \"Ботев\" взе купата и Суперкупата на България през 2017 г. \"Време е децата от работещата вече шеста година в прекрасни условия академия да получат своя шанс за изява, а от тях очакваме да покажат, че заслужават тази възможност и да се възползват от нея\", заяви Самуилов. Преди седмица собственикът на \"Ботев\" предупреди, че ще прави задълбочен анализ на сезона и ще вземе мерки. Той посочи, че  спортният директор Адалберт Зафиров остава на поста . \"Не можем да си позволим стадионът да отнеме цялото ни внимание и то ще бъде фокусирано също така върху изграждането на боеспособен млад отбор. Убеден съм, че най-голямата радост за всеки ботевист е да гледа на терена състав от свои момчета, който играе красив футбол на модерен стадион. Това е и моето желание\", добави Самуилов.", "date": "2019.05.29", "title": "\"Ботев\" (Пловдив) уволни треньора Николай Киров след мъжки разговор"}
{"url": "https://www.dnevnik.bg/analizi/2019/05/29/3913260_iz_tainiia_dnevnik_na_delian_peevski_dobre_che_skoro/", "text": "Мило Дневниче, слава Богу, тия избори минаха. Такава досада отдавна не ми се е случвала. Наложи ми се даже да стоя в България, да ида и на работа за първи път от две години, но добре, че скоро си отивам на Дубай. То аз книги пиша по телефона, държава управлявам по телефона, ‘дет се вика, обаче тая работа с гласуването не се получава така. Ще взема и аз да стана застъпник на електронния вот. Ще внесем с Данчо Цонев закон, и без тва го ползвам като мой говорител. По едно време даже си виках – аз толкова гласове мога да организирам само с едно щракване на пръсти, че моят ли вот да е важен, ама ме посъветваха да се появя в кампанията. Трябвало да се снимам, да покажа, че хората ме обичат, за да може да напише пресцентърът, че съм от един от най-влиятелните в държавата. Обаче да не се отклонявам. Отново съм избран. Това доказва две неща. Първо – изобщо не е вярна приказката \"далеч от очите, далеч от сърцето\" – две години никой не ме е виждал, ама ей на, че веднага ме избраха. И второ – логиката, че \"ако много искаш нещо, Вселената ще ти помогне да го постигнеш\", си е съвсем вярна. Разбира се, във Вселената трябва да имаш няколко медии, главен прокурор и управляваща партия на разположение. Иначе, комфортен ми е престоят в България. Трябва да призная, че Бойко се беше обадил на Младен от МВР – пратиха ми полицайчета да вардят пред хотела. Иначе по тия баири, дето ходих, на мойте момчета им стана лошо, ми те в Дубай не са свикнали на планински пътища, завои и чорба. И нек'ва журналистка дойде да ми досажда, ама това е то - олигарсите ги пращат да ме тормозят! Колкото до партийната работа, дето свърших – видях се с Мустафата. Вика ми - ама ти защо в твоите вестници само Бойко хвалиш. Честно казано, малко ме ядоса. И за наказание го накарах в кампанията да се снима с новата ми книга. Тая за Костов. Не че Мустафата може да направи реклама кой знае каква. Ама поне да знае кой е шефът и да преценява на кого как да говори. Така, де – минаха изборите. Имах грандиозни планове, 'щото толкова провинциална ми се струва българската политика, а аз съм амбициозен. Много исках тоя път да ме пуснат в Брюксел. Ей на, постове се раздават е еврокомисията – мен Станишев веднъж така или иначе ме е предлагал за шеф на ДАНС, що шефът на ПЕС да не ме предложи и за нещо в Европа? Даже си викам – ако, дай Боже, това стане, започвам да изкупувам вестници – първо в Белгия, после Франция, Германия... Звъннах веднага и на Сергей, и на Бойко. На единия му викам да сондира из ПЕС дали ще ме подкрепят – леви и либерали си е чудна коалиция. А на Бойко му казах, че тая Габриел му е ненужна за еврокомисар. И двамата не бяха доволни, ама се съгласиха. Обаче АЛДЕ казаха \"не\", та \"не\". Мисля да напиша книга за тях. Иначе по време на кампанията ми звъня и Сотир. Да сме се видели, да сме поговорели за бъдещите му творчески планове. Бях уклончив. Ако ме бяха оставили тоя път да ида в европарламента, щях да имам чужбински имунитет и хич не ми трябваше тоя. Добре че бях уклончив, че очевидно сега, като ме отрязаха, пак ще имам нужда от него. Затова и мъдро му казах \"ще видим\". Сега, като всичко е ясно, трябва да съм по-мил. Ама той не ми се сърди. Не е в позиция, както се казва. Звънна и Бойко. И то пак по повод на Сотир. Кого сме щели да слагаме на негово място. Чудих се дали да не му дам свобода малко да избира сам. Добре обаче, че бях предвидлив. През цялото време ми светеше, че тия от АЛДЕ могат да ме резнат. И му разправям - чакай сега да минат тия избори и после ще го мислим. Докато говорих с него, звъня и Корнелия. \"Ей сега ще видиш - печелим изборите. Вземаме властта и ще си управляваме заедно, нали\", ми разправя тя. И веднага почна да говори и тя за мястото на Сотир. И с нея бях уклончив. Ама нищо - и загубила, и спечелила, все като й кажа какво да прави - изпълнява. Да ти кажа, Дневниче, хич не е хубаво да си успял, млад мъж. Всички на теб разчитат. Ей на, ДПС цяла кампания на мен нарече. Викат залагаме на младите. То и него никой не го вижда, ама аз поне реално нещо правя, а той... резонира. Реална работа трябва, затова сме им ние младите. Като казах реална работа - отидох и до парламента (не е нищо особено, все едно не са минали две години от последното ми ходене на работа). Казах им на репортерите, че се отказвам от мястото си в европарламента и оставам български депутат. Почти нищо не ме питаха. Ама така се напрегнах някой олигарх да не ги е пратил да ме провокират, че се обърках, викам – плащаме на младите в европарламента, а исках \"пращаме\" да кажа. Тя грешката не е много грешка, ама и някой да я е забелязал. А и да я е чул - после така или иначе аз ще му редактирам текста... Дълго стана, Дневниче, ама отдавна не бях писал. Хубавото е, че скоро си отивам на Дубай. А имам бая да помисля – до следващите евроизбори трябва да имам поне няколко вестника в Европа. Една-две книги за Ван Баален да издам и другия път ще съм евродепутат. Сега обаче имам непосредствени задачи – да се разбера с Бойко и Корнелия за наследника на Сотир, че останах само с българския си имунитет...", "date": "2019.05.29", "title": "Из тайния дневник на Делян Пеевски: Добре, че скоро си отивам в Дубай"}
{"url": "https://www.dnevnik.bg/kultura/2019/05/29/3913259_pravitelstvoto_odobri_promeni_v_zakona_za_kulturno/", "text": "Проект на Закон за изменение и допълнение на Закона за културното наследство е бил приет от правителството. С предложените промени ще бъдат изпълнени пет мерки от решения на Министерския съвет от края на 2018 г. за опростяване и привеждане на услугите за бизнеса в съответствие със Закона за ограничаване на административното регулиране и административния контрол върху стопанската дейност, съобщиха от пресслужбата на Министерския съвет. С изменението се регламентират документите, които удостоверяват изискванията за извършване на музейна дейност от частни музеи, и се намалява срокът за издаване на разрешението от министъра на културата. Регламентират се още изискванията, при които се извършва съгласуването на планове за опазване и управление, устройствени планове и специфичните правила и нормативи към тях, заданията за тяхното изготвяне, както и на инвестиционни проекти и искания за намеси в защитени територии за опазване на културното наследство. С изменението се създава и законова уредба на изискванията за издаване на разрешения за изработка на копие и реплика на културни ценности със световно и национално значение или национално богатство и за извършване на консервация и реставрация на движими културни ценности, считани за национално богатство, които досега се съдържаха в подзаконови нормативни актове.", "date": "2019.05.29", "title": "Правителството одобри промени в Закона за културното наследство"}
{"url": "https://www.dnevnik.bg/evropa/2019/05/29/3913265_brjuksel_poiska_ot_italiia_obiasnenie_za_vloshavaneto/", "text": "Европейската комисия изпрати писмо до италианското правителство с искане да обясни влошаването на държавните финанси, заяви източник от ЕС, цитиран от \"Ройтерс\". Това може да отвори пътя за започване на дисциплинарна процедура срещу Рим следващата седмица. Писмото на еврокомисията представлява законово задължение според европейските разпоредби в случаите, когато страна членка има държавен дълг над тавана от 60 процента от брутния вътрешен продукт (БВП) и не го намалява, както се изисква. То е изпратено в сряда след седмичната среща на еврокомисарите от всички държави членки, каза европейски служител пред \"Ройтерс\". Италия трябва да отговори до петък. Франция, Белгия и Кипър са получили подобни писма за състоянието на държавните си финанси. Всяка страна ще бъде оценявана индивидуално с различни заключения за последвалите стъпки. Ситуацията на Италия изглежда най-сложна. Нейният дълг се повиши от 131.4% от БВП през 2017 г. на 132.2% през 2018 г. За тази година се очаква да достигне 133.7%, а догодина – 135.2%, по прогнози на еврокомисията. Освен това структурният дефицит на Италия, който според разпоредбите на ЕС трябва да бъде свиван с 0.6% от БВП годишно, докато не се балансира, се е увеличавал всяка година от 2015. Структурният дефицит, който не включва еднократни приходи и разходи и ефекта от бизнес цикъла, се очаква да достигне 2.4% от БВП тази година и 3.6 на сто догодина, ако не бъдат взети мерки. Това контрастира с постигнатия с Рим компромис миналата година, според който на Италия по изключение се позволи да запази непроменен структурния си дефицит, вместо да го намали на основание на оптимистични очаквания за икономическия растеж. Идеята беше да се позволи икономическите политики на новата евроскептична управляваща коалиция да влязат в сила и да подкрепят растежа, както Рим твърдеше, че ще се случи. Сегашните прогнози обаче не са оптимистични. Решението за започване на дисциплинарна процедура трябва да се вземе от финансовите министри на ЕС на основата на доклад на Европейската комисия, който първо трябва да бъде подкрепен от зам. финансовите министри на държавите членки.", "date": "2019.05.29", "title": "Брюксел поиска от Италия обяснение за влошаването на държавните й финанси"}
{"url": "https://www.dnevnik.bg/sport/2019/05/29/3913251_fotogaleriia_mnogolikiiat_i_dalechen_baku_chasove/", "text": "Баку очаква голямото футболно събитие - след часове в града ще се проведе  .", "date": "2019.05.29", "title": "Фотогалерия: Многоликият и далечен Баку часове преди да приеме футболното шоу"}
{"url": "https://www.dnevnik.bg/video/2019/05/29/3910483_juber_puska_taksita_s_mulchalivi_shofyori/", "text": "Изтощени сте от таксиметрови шофьори, които не млъкват? Компанията \"Юбер\" (Uber) има отговор на проблема - поръчвате си такси в \"тих режим\". Засега услугата Quiet Mode, в която разговорите с водача са сведени до минимум, се предлага в САЩ. Тя е безплатна, но е само за пътуванията с по-висока тарифа Uber Black и Uber Black SUV. При поръчването на таксито пътуващият може да избере \"предпочитам тишина\", \"предпочитам да си бъбрим\" или \"нямам специални предпочитания\". Желанието за тишина по време на пътуването може да накара клиентите да се насочат към по-скъпите таксита срещу това да могат да дремнат, да проведат нормален телефонен разговор или просто да си починат в колата. Няма опция да \"запушиш устата\" на шофьора, след като вече си на път, без да си посочил предварително \"тих режим\". Пътуването с приказливи водачи може да е стресиращо преживяване за жените, което рискува понякога да се превърне в нежелано флиртуване без възможност за измъкване, защото човекът зад волана контролира ситуацията. В много случаи клиентите се страхуват или се притесняват, че ще е проява на грубост да извикат на шофьора да замълчи най-после. Услугата Bags посочва, че клиентът има повече багаж за товарене, а Temperature control - че може да се поиска от водача да увеличи или намали климатика. Компанията твърди, че водачите са доволни от детайлизирането на услугите, защото е в техен интерес клиентите да са доволни, да платят повече и да поискат отново да пътуват. От Uber казват, че според американските трудови закони не могат да нареждат на шофьорите как да се държат, защото са независими изпълнители, и само споделят с тях предпочитанията на клиентите.", "date": "2019.05.29", "title": "\"Юбер\" пуска таксита с мълчаливи шофьори"}
{"url": "https://www.dnevnik.bg/sviat/2019/05/29/3913302_evrokomisiiata_chernogorskite_institucii_ne_sa/", "text": "Гражданите нямат доверие в изборите, партиите не си говорят, институциите не са активни - това са проблемите на Черна гора по време на преговорите ѝ за влизане в ЕС. Това показва годишният доклад на еврокомисията за напредъка на страната по пътя за присъединяване. Доверието в избирателната рамка е ниско – тя трябва да бъде осъвременена, смята Брюксел. Политическата сцена е фрагментирана, поляризирана и ѝ липсва диалог. Докладът припомня, че опозицията временно е напуснала парламента през 2018 г. и макар да се е върнала, отново започна да бойкотира институцията по-рано тази година. Корупционният скандал, който доведе до това, предизвика и граждански протести с искания за оставка на кабинета. Протестите започнаха, след като Душко Кнежевич, бивш съюзник на президента Мило Джуканович,  обвини него и управляващата Демократическа партия  на социалистите в корупция и съмнителни финансови сделки. Президентът, който е основната политическа фигура в страната от 1991 г. насам, и партията отвърнаха, че няма такова нещо и че протестите са законни, докато не се използва насилие. Съдебната система на Черна гора е \"умерено готова\" за членство в ЕС, но е необходимо изцяло да се приложи правната рамка, която ще гарантира независимостта и професионализма на членовете ѝ. Има лек напредък и в борбата с корупцията, но тя остава сериозен проблем. Институциите имат оперативен капацитет, но трябва да поемат повече инициатива, пише в доклада, особено по отношение на сложната организирана престъпност, където могат да бъдат засегнати местни интереси. Има разследвания и присъди по обвинения в корупция, но подобрение може да се види само ако институциите са независими, закриляни са от чуждо влияние и са окуражени да използват правомощията си в цялост, припомня Брюксел.", "date": "2019.05.29", "title": "Еврокомисията: Черногорските институции не са достатъчно активни срещу корупцията"}
{"url": "https://www.dnevnik.bg/video/deniat_s_veselin_dremdjiev/2019/05/29/3913156_deniat_zapochva_s_veselin_dremdjiev_mariia_spirova/", "text": "Кандидатът за евродепутат от листата на \"Демократична България\" Мария Спирова, която приключи трета по преференции сред колегите си от политическата сила, направи коментар за оставката на Тереза Мей като премиер на Великобритания, както и за предстоящия Брекзит. Тя взе участие в предаването \"Денят с Веселин Дремджиев\" по TV+ и по TV1. Спирова живее в Оксфорд, редактор е в лондонско юридическо издателство. Редовно коментира процесите около Брекзит. Носител е на международни награди за репортажи и анализи на български и английски език.", "date": "2019.05.29", "title": "\"Денят с Веселин Дремджиев\": Мария Спирова коментира оставката на Мей и Брекзит"}
{"url": "https://www.dnevnik.bg/video/2019/05/29/3913110_video_telefon_bez_obajdaniia_-_purviiat_nov_ipod_ot/", "text": "Епъл\" (Apple) представи снощи първия си нов модел \"Айпод\" (iPod) от четири години, предаде \"Франс прес\". Новото поколение \"Айпод тач\" (iPod touch), по същество \"Айфон\" без функцията за обаждане, бе пуснат в над 20-ина страни в онлайн магазините на \"Епъл\" с начална цена 199 долара. По думите на вицепрезидента на \"Епъл\", отговарящ за продуктовия маркетинг, Грег Джозуиак новото устройство е два пъти по-бързо от предходното и има добавена реалност. Супертънкият и олекотен дизайн на \"Айпод тач\" винаги го е правил идеален за игри, музика и много други неща, които пожелаете, допълни той. \"Епъл\" пусна първия модел \"Айпод\" през 2001 г., който пожъна голям успех и беляза насочването на компанията към преносимите устройства преди световната премиера на \"Айфон\" през 2007 г. \"Айпод тач\" стана популярен сред хората, които искаха мобилните устройства да могат да се ползват за интернет, без обаче да се покриват разходи за телекомуникационни услуги. \"Епъл\" представи по-рано тази година планове за стриймиснг на видео наред с абонамент за новини и игри. Тези новости са част от усилието компанията да пренасочи акцента в дейността си към дигитално съдържание и услуги, за да не бъде толкова зависима от продажбите на \"Айфон\". /БТА", "date": "2019.05.29", "title": "Видео: \"Телефон без обаждания\" - първият нов iPod от четири години"}
{"url": "https://www.dnevnik.bg/politika/2019/05/29/3913320_vlizam_v_politikata_ako_usiliiata_mi_produljavat_da_ne/", "text": "Бих обмислила влизане в политиката, ако се убедя, че моите усилия не дават резултат, каза днес по Би Ти Ви омбудсманът Мая Манолова. Като пример за нейна инициатива, по която не се прави нищо, е проектът за  ограничаване на свръхправомощията на банките , който отлежава в парламента. Друга битка, от която нямало резултат до момента, била тази за въвеждане на разбираеми сметки за парно. \"Още една, две или три нули и влизам в политиката\", обобщи Мая Манолова. Тя увери, че ако се реши на тази стъпка, това няма да стане тайно. \"Започвам да свиквам, че ме свързват с всяка овакантена позиция, но аз си имам работа като омбудсман\", каза още Манолова. В коментар за евроизборите тя посочи, че се вижда пропаст между между граждани и партии. \"Хората не искат да бъдат представяни от тези партии\", допълни Мая Манолова. Тя подчерта, че е справедливо да се върнат надвзетите субсидии от партиите и те да се използват за някакъв социален проект като строеж на детски градини.", "date": "2019.05.29", "title": "Влизам в политиката, ако усилията ми продължават да не дават резултат, обяви Манолова"}
{"url": "https://www.dnevnik.bg/analizi/2019/05/29/3913307_stroejite_po_plajovete_-_konstituciiata_zabraniava/", "text": "Според основния закон плажовете са изключителна държавна собственост и не могат да бъдат нито отчуждавани, нито застроявани. В същото време по черноморските пясъци ударно се строи и формално всичко е законно - плажовете се застрояват като поземлени имоти съобразно съответния общ устройствен план и въз основа на разрешение на строеж и одобрени инвестиционни проекти. Конституционно нетърпимото положение е създадено от самата държава и само тя е в състояние да премахне последиците, посочва Влахов. Народното събрание трябва да промени законодателството и да осигури адекватна защита на крайбрежната плажна ивица, както изисква конституцията. Министърът на регионалното развитие и благоустройството и областните управители трябва да предявят искове за собственост на държавата срещу всички, легитимиращи се като собственици и изградили сгради върху крайбрежната плажна ивица. Трябва да обжалват и общите устройствени планове, тъй като гражданите са лишени от това право. \"Дневник\" препечатва от  lex.bg  пълния текст на доклада, изнесен при представянето на сборник с решения на Федералния конституционен съд на Германия на 27 май в София. Заглавието е на редакцията. Конституцията и опазването на националното природно богатство - избрах тази нетипична тема по няколко причини. На първо място, защото тя в известна степен стои в периферията на конституционното право, в което изследванията са посветени преимуществено на отношенията в областта на политическата система, организацията и функционирането на държавните органи, правното положение на гражданите. От друга страна, конституционната уредба на изключителната държавна собственост, сред чиито обекти са именно националните природни богатства, има не само икономически измерения, а е свързана в най-общ смисъл с правата на гражданите, доколкото тези обекти са не само с публичноправна значимост, но и преди всичко с всеобща полезност, т.е. предназначени са да бъдат източник на полза за всекиго. Безспорно е, че околната среда е комплекс от фактори и компоненти, които имат отражение върху качеството на живот и здравето на хората, т.е. от обуславящо значение са по отношение на основни човешки права. Неслучайно опазването на околната среда е намерило място в Хартата на основните права на Европейския съюз (чл.37). Също така е важно да се посочи, че обусловило включването им в списъка на Световното културно и природно наследство на ЮНЕСКО. Както е известно, международната програма за световното наследство на Комитета за световното наследство на ООН (ЮНЕСКО), създадена с Конвенцията за опазване на световното културно и природно наследство от 1972 г., има за цел да каталогизира, именува и опазва обекти с изключително културно или природно значение за общото наследство на човечеството. Всеки обект от Списъка на световното културно и природно наследство е собственост на страната, на чиято територия е разположен, но се смята, че в интерес на международната общност е да се запази всеки от тях за бъдещите поколения. Защитата и опазването на тези обекти са грижа на всички страни, участващи в Програмата за световното наследство. В този смисъл може да се каже, че съхраняването на обектите на изключителна държавна собственост, представляващи природни забележителности, е задължение на българската държава в полза не само на нейните граждани, но и на човечеството изобщо. Още в първите години от своето функциониране българският Конституционен съд е откроил това наднационално значение на природното ни наследство – според Решение №2 от 1996 г. в чл.18, ал.1 от конституцията са посочени обекти, които могат да имат историческо или екологично значение (природните и архитектурните резервати), далеч надхвърлящо пределите на страната ни. За да избера разглежданата тема, на което ще се спра по-нататък. Според чл.18, ал.1 от конституцията подземните богатства, крайбрежната плажна ивица, републиканските пътища, както и водите, горите и парковете с национално значение, природните и археологическите резервати, определени със закон, са изключителна държавна собственост. Още с Решение №19 от 1993 г. Конституционният съд е разяснил, че поради важността, която имат тези обекти, те могат да принадлежат само на държавата, поради което върху нея тежи конституционното задължение да не ги отчуждава. Всеобщата полза от тези обекти е до такава степен очевидна, че конституционният законодател е счел за необходимо да я осигури всекиму. Тази концепция е доразвита във вече цитираното Решение №2 от 1996 г., в което е посочено, че подземните богатства, за които традиционно се прилага режимът на изключителната държавна собственост, са такива богатства (като петрол, въглища, руди и пр.), които са еднократна даденост като достояние на националната общност; при използване те са невъзстановими. Единственият възможен носител на правото на собственост на тези богатства може да бъде според възгледите на нашия конституционен законодател само българската държава. Това в основни линии важи и за горите, водите, парковете с национално значение и крайбрежната плажна ивица. Според Решение №11 от 1997 г. на Конституционния съд изразът \"национално значение\", използван в чл.18, ал.1, се отнася само за парковете. Но извън този контекст изразът има универсално значение, вътрешно присъщо на всички обекти, упоменати в конституционния текст – подземни богатства, крайбрежна плажна ивица и т.н. То трябва да бъде определено със съответните закони, като изразът \"национално значение\" бъде разбиран в смисъл на национална публичноправна значимост и всеобща полезност.  Разбира се, всеобщата полза от обектите на изключителната държавна собственост в никакъв случай не трябва да се приравнява на възможност за неограничен достъп и всеобщо пряко служене с тях. Конкретно по отношение на природните обекти тъй като в противен случай те биха могли непоправимо да бъдат увредени от действията на човека – какъвто е случаят с такива уязвими природни феномени като пясъчните дюни или природните резервати. Затова и Законът за защитените територии съдържа подробна регламентация на човешките дейности, които могат да бъдат извършвани в тези обекти, като например в резерватите движението на хора може да се извършва само по маркирани пътеки (чл.17, ал.1, т.3 от закона). За да удовлетворят изискването за \"всеобща полезност\", е необходимо и достатъчно националните природни обекти да бъдат съхранени като такива във вида, в който ги е създала природата. В Решение №4 от 2000 г. на Конституционния съд са разяснени някои фундаментални принципни положения относно статута на крайбрежната плажна ивица според конституцията. Посочено е, че понятието \"бряг\" е по-широко от понятието \"плаж\", при което основният закон обявява за изключителна държавна собственост не цялата крайбрежна ивица, а само нейната плажна част. За останалата част от крайбрежието не трябва да има конституционна забрана да бъде обект на частна собственост. Според мотивите на решението конституционният законодател се е съобразил с обстоятелството, че по време на приемането на конституцията има земи край морето, които са частна собственост и се ползват за стопански и други нужди, а целта на тази конституционна разпоредба не е да се национализира цялата земя по крайбрежието. По този начин Конституционният съд всъщност посочва, че изключителната държавна собственост върху крайбрежната плажна ивица е несъвместима със съществуването на стопански и други обекти, накърняващи по недопустим начин природната среда. Такива могат да бъдат изграждани само върху частта от крайбрежието, която попада извън плажната ивица и не е изключителна собственост на държавата. Анализът на практиката на Конституционния съд, посветена на обектите на изключителната държавна собственост и в частност на националните природни богатства, позволява да се изведат следните основни характеристики на правния статут на тези обекти: т.е. забрана за физическо интервениране върху тях по начин, че да не могат да бъдат възстановени в естествения им вид (най-вече посредством застрояване). Това се отнася не само за частноправните субекти, но и за самата държава като титуляр на изключителните собственически права. Разбира се, режимът на изключителната държавна собственост не само не забранява, но дори и предполага и изисква в обектите да се извършват дейности, насочени към тяхното опазване, укрепване и възстановяване. В този смисъл е изричната разпоредба на чл.25 от Закона за защитените територии, според която такива мерки по отношение на природните забележителности се предприемат с разрешение на Министерството на околната среда и водите. Тези две характеристики на изключителната държавна собственост се намират в определена логическа връзка и обусловеност – конституционният законодател е възложил на държавата, олицетворяваща обществения интерес, опазването и съхраняването на посочените в конституцията природни обекти и именно по тази причина само държавата и никой друг не може да ги притежава. Така възприетият подход на конституционния законодател е проявление на презумпцията nobile officium, съобразно която държавата по дефиниция е почтена и отговорна. Този принцип би следвало да я задължава както да се въздържа от действия (правни и фактически), накърняващи уникалността и естественото състояние на поверените ѝ природни обекти, така и да не позволява други лица – както общините, така и частноправни субекти, да предприемат такива действия. Заедно с това държавата има и задължението, пряко произтичащо от редакцията на разпоредбата на чл.18, ал.1, Това е подчертано изрично в Решение №11 от 1997 г., в което е прието следното: Публичноправната значимост може да бъде определена по различни начини и критерии, например в зависимост от икономическата стойност и характеристика на ресурса, неговата уникалност и пр. Всички тези критерии е невъзможно да бъдат описани в конституционния текст. Ето защо той предвижда това да стане със съответни закони. Със закон следва да се определи режимът не само на водите и горите, но и на подземните богатства, крайбрежната плажна ивица и републиканските пътища, защото всички тези обекти (богатства, ресурси) са разположени на един ред – те са равностойни от правна гледна точка. Изказвам резерви към възприетата в решението конструкция, според която за всички посочени в чл.18, ал.1 от конституцията обекти е необходимо със закон да бъдат определени критериите за публичноправна значимост и всеобща полезност, въз основа на които да се обуслови изключителната държавна собственост върху тях. Това според мен не е вярно за подземните богатства и крайбрежната плажна ивица, които категорично и безусловно са определени от конституционния законодател като изключителна държавна собственост, доколкото тяхното национално значение е подразбиращо се, а същевременно самите обекти са определени по начин, който не изисква допълнителна конкретизация със закон. Да се предостави на обикновения законодател възможността чрез въвеждане на допълнителни критерии да определи кои подземни богатства или коя част от крайбрежната плажна ивица попадат в приложното поле на чл.18, ал.1 от основния закон според която единственият възможен титуляр на правото на собственост върху тези обекти може да е само българската държава, и за части от тях да се предвиди възможност за придобиване от други лица по съображения, които стоят вън от конституцията и които същевременно се дефинират от обикновения законодател с обикновеното парламентарно мнозинство, с което се приемат, изменят, допълват и отменят закони. По тези съображения смятам, че изразът \"определени със закон\" се отнася не за всички, а само за тези обекти на изключителна държавна собственост, които не могат да се индивидуализират само въз основа на конституционния текст – водите, горите и парковете с национално значение, природните и археологическите резервати, но не и за останалите, които са изключителна държавна собственост по силата на непосредственото действие на самата конституция. Дори и граматическата логика не позволява да се приеме, че \"национално значение\" се отнася само до парковете (а не и до горите и водите, които систематично са поставени в същия режим), но пък изразът \"определени със закон\" е релевантен за всички обекти на изключителна държавна собственост. Самото използване на словосъчетанието \"както и\", с което в текста на чл.18, ал.1 от конституцията се разделя списъкът на обектите на изключителната държавна собственост, сочи на идеята на конституционния законодател подземните богатства, крайбрежната плажна ивица и републиканските пътища да имат специфичен статут, произтичащ директно от самата конституция, докато за останалите обекти, които не могат да бъдат определени само въз основа на конституционния текст, е необходимо критериите да бъдат изведени със закон. Конкретно по отношение на крайбрежната плажна ивица състоянието на законодателството, което ще бъде обсъдено по-нататък, красноречиво илюстрира проблемите, които възникват при възприемане на тълкуването, поставено в основата на Решение №11 от 1997 г. В специалния Закон на устройството на черноморското крайбрежие законодателят действително дефинира понятието \"крайбрежна плажна ивица\" (\"обособена територия, съставена от отделни морски плажове, представляваща част от морския бряг към прилежащата му акватория\" според чл.6, ал.1), (включително формираните в резултат на човешка дейност, с което според мен се разширява приложното поле на чл.18, ал.1 от конституцията, включващо само естествените плажове като природни феномени). Същевременно обаче законовата уредба, която ще бъде разгледана подробно в следващата част от изложението, не гарантира в необходимата степен запазването на този произтичащ от конституцията статут и допуска неговото нарушаване в частен интерес чрез промяна на предназначението и застрояване на територии, принадлежащи към крайбрежната плажна ивица. В заключение, съгласен съм, че статутът на обектите на изключителна държавна собственост следва да бъде уреден със закон – но такъв, който детайлизира конституционната уредба и обезпечава защитата на съответните обекти, а не закон, който подменя волята на конституционния законодател относно техния статут. Необходимо е да се има предвид, че уредбата на изключителната държавна собственост по отношение на природните обекти следва да се тълкува и прилага във връзка с други конституционни разпоредби. Така според чл.15 от конституцията Република България осигурява опазването и възпроизводството на околната среда, поддържането и разнообразието на живата природа и разумното използване на природните богатства и ресурсите на страната. Същевременно чл. 55 гарантира на гражданите здравословна и благоприятна околна среда, като предвижда и задължение за тях да я опазват. Както е посочено в Решение №12 от 2013 г., с което са обявени за противоконституционни някои разпоредби от Закона за устройството на черноморското крайбрежие, държавата има конституционното задължение и отговорност да осигурява такова законодателство, което да гарантира осъществяването на правата по чл.15 и чл. 55, а грижата за околната среда (която грижа включва и закрилата на националните природни обекти) е задължителна за всички нива на правна регулация. Противното не съответства на разбирането за правовия характер на държавата. Според чл. 52, ал.3 от конституцията държавата има задължението да закриля здравето на гражданите. Конституционният съд е имал случай да се произнесе, че това обхваща и създаването и запазването на условията на живот, които природата е създала, като изключенията трябва да са свързани с жизненоважни потребности (Решение №10 от 1995 г.). В контекста на разглеждания проблем това означава, че обектите на националното природно богатство могат по изключение да търпят съгласно закона само такова въздействие, което е оправдано с оглед защитата на друга конституционна ценност, каквато е например националната сигурност. Това е най-общо конституционната рамка на статута на националните природни обекти. Какво е обаче на практика положението – правно и фактическо, във връзка с охраняването на защитените от конституцията национални обекти? Това нарушение ли е на конституцията? Конституционосъобразно ли е допускането (изрично или мълчаливо) на такова застрояване в закон? Ще се задоволя да изложа в тази връзка по-конкретно проблемите и въпросите, които възникват във връзка с опазването на крайбрежната плажна ивица, която по силата на основния закон е изключителна държавна собственост (разбира се, имат се предвид естествените плажове, а не създадените в резултат на човешка дейност в крайбрежни терени, които нямат този статут съобразно разграничението, проведено в Решение №4 от 2000 г.). Факт е, че независимо от изискването на чл.18, ал.1 от конституцията нейният статут да бъде уреден със закон, такъв е в сила едва от 1 януари 2008 г. – Законът за устройството на черноморското крайбрежие (ЗУЧК). Наистина този закон в чл.10, ал. 2 предвиди (но както ще стане ясно – само по принцип) забрана за застрояване на земите в зона А, включваща крайбрежната плажна ивица и територията с широчина 100 метра по хоризонтала от границите на морския бряг или на морските плажове. Същевременно обаче §5, ал.1 от Преходните и заключителни разпоредби на закона посочва, че тази забрана не се прилага за законно изградените и разрешени обекти, както и за одобряване на инвестиционни проекти по действащи подробни устройствени планове. Иначе казано, независимо от ясната и ненуждаеща се от опосредяване със закон разпоредба на чл.18, ал.1 от основния закон, според която крайбрежната плажна ивица следва да е физически ненакърним обект на изключителна държавна собственост, законодателят, привидно защитавайки статута ѝ, легализира едно конституционно нетърпимо правно положение, при което в периода реституция по реда на ЗСПЗЗ, продажба и пр., застроявани или предвидени за застрояване чрез включването им в границите на територии за застрояване според общите устройствени планове на общините, въз основа на които подробните устройствени планове конкретизират застрояването. Същевременно Законът за защитените територии (ЗЗТ) третира като защитени природни обекти не плажовете изобщо, а само пясъчните дюни (чл.23, ал.1). По този начин мълчаливо от изключителната защита по този закон, който в чл.24 забранява в природните забележителности да се извършват дейности, които могат да нарушат тяхното естествено състояние или да намалят естетическата им стойност (точно в духа на чл.18, ал.1 от конституцията), се изключва останалата част от крайбрежната плажна ивица, която не може да бъде квалифицирана като дюнни образувания. Според легалната дефиниция на §1, т.4 от Допълнителните разпоредби ЗУЧК дюните са специфични образувания, формирани от насипване на пясъци в резултат от взаимодействието на море, суша и вятър. В продължение на същия подход с §24 от Допълнителните разпоредби на Закона за изменение и допълнение на ЗУЧК (обн. ДВ, бр.27 от 2013 г.) е предвидено спирането на прилагането на подробните устройствени планове, предвиждащи застрояване в поземлени имоти в границите на зона А (включваща цялата крайбрежна плажна ивица), в които попадат пясъчни дюни, с изключение на случаите по чл.17а от закона. Също така според §25, ал.3 от цитирания ЗИД на ЗУЧК не се съгласуват и одобряват инвестиционни проекти и не се издават разрешения за строеж за строителство в поземлени имоти в границите на зона А, в които попадат пясъчни дюни, освен в случаите по чл. 17а, т.е. отново забраната за строителство се отнася не до крайбрежната плажна ивица, а само за частта, заета от дюни. Самият чл.17а от закона забранява строителството, промяната на предназначението и учредяването на ограничени вещни права върху дюни, попадащи в границите на зона А, освен в случаите, когато с влязъл в сила подробен устройствен план е предвидено изграждане на обекти с национално значение или свързани с отбраната и сигурността на страната – следователно няма такава забрана за останалата част от крайбрежната плажна ивица. За нея се отнася общата разпоредба на чл.17, ал.1, която когато това е предвидено с влязъл в сила общ устройствен план на съответната община. Този план се одобрява от общинския съвет по доклад на кмета на общината (чл.127, ал.6 ЗУТ), като за общините по Закона за устройството на Черноморското крайбрежие разрешение за изработване на проект за общ устройствен план се дава със заповед на министъра на регионалното развитие и благоустройството (чл.124, ал.2 ЗУТ). Като резултат законът е предоставил компетентност на органите на местното самоуправление и орган на изпълнителната власт да променят предназначението и да разрешават застрояването на обект, определен от конституцията като изключителна държавна собственост, която е неотчуждима и следва да бъде съхранена като природен феномен. Както вече беше посочено, законът на практика е ограничил приложението на конституционната уредба на плажната ивица като изключителна държавна собственост до пясъчните дюни. Същевременно самият закон изрично посочва, че дюните са само част от крайбрежната плажна ивица. Според чл.6, ал.1 ЗУЧК крайбрежната плажна ивица е обособена територия, съставена от отделни морски плажове, представляваща част от морския бряг към прилежащата му акватория; според ал.2 морският плаж е територия, представляваща обособена част от крайбрежната плажна ивица, покрита с пясък, чакъл и други седиментни или скални образувания в резултат на естествени или изкуствено предизвикани в резултат на човешка дейност процеси на взаимодействие на морето със сушата, а към територията на морския плаж се включват и пясъчните дюни, разположени непосредствено зад плажната ивица или попадащи върху морския плаж. От друга страна, дори и по отношение на дюните законовата защита не е пълна, доколкото чл.17а ЗУЧК попадащи в границите на зона А, когато с влязъл в сила подробен устройствен план е предвидено изграждане на обекти с национално значение. Неясното съдържание на това понятие позволява лесна злоупотреба с тази възможност, вкл. в частен интерес. Очевидно е, че \"обекти с национално значение\" не са такива, свързани с националната сигурност и отбраната на страната, които от конституционноправна гледна точка могат да оправдаят накърняването на природния феномен, тъй като по смисъла на чл.17а, ал.1, т.3 от закона изграждането на такива обекти е предвидено като отделно и самостоятелно основание за застрояването на дюни. С Решение №12 от 2013 г. Конституционният съд обяви за противоконституционни разпоредбите на чл.17, ал.1, т.6 и чл.17а, ал.1, т.2 от Закона за устройство на черноморското крайбрежие (допускащи промяна на предназначението и застрояването на поземлени имоти в зона А и на дюни на определени основания), произнасяйки се в предметния обхват на искането. В останалата си част законовата уредба, която допуска изобщо застрояването на териториите в крайбрежната плажна ивица, не е атакувана и следователно тази възможност продължава да съществува. Така създадената обща законова рамка на статута на крайбрежната плажна ивица очевидно е в конфликт с основния закон. Според конституцията крайбрежната плажна ивица е изключителна държавна собственост и като такава не може както да бъде отчуждавана, така и застроявана. Логиката на закона обаче е точно обратната – след като той допуска на плажовете да се строи, то само тази част от тях, която е останала незастроена, е обект на изключителна държавна собственост (докато не бъде застроена по силата на общ устройствен план на общината). Разбира се, плажовете се застрояват не като такива, а като поземлени имоти съобразно съответния общ устройствен план, което прави нарушенията трудни за възприемане иначе освен на място. Строителството се извършва формално законосъобразно – въз основа на разрешение на строеж и одобрени инвестиционни проекти, изработени в съответствие с общия и подробния устройствен план. Въпросът обаче е: Конституционно нетърпимото (според мен) правно и фактическо положение по отношение на крайбрежната плажна ивица в крайна сметка е създадено от самата държава, която е задължена от конституцията за точно обратното. При това самата държава и само тя чрез органите на законодателната и изпълнителната власт е в състояние да премахне последиците на създадената от нея противоправност. Законодателната власт – чрез съответна на конституцията промяна в законодателството, осигуряваща адекватна защита на крайбрежната плажна ивица като физически ненакърним обект на изключителни собственически права. Изпълнителната власт в лицето на министъра на регионалното развитие и благоустройството и областните управители – чрез предявяване на искове за собственост на държавата срещу всички, легитимиращи се като собственици и изградили сгради върху крайбрежната плажна ивица, както и чрез обжалване на общите устройствени планове (според чл.127, ал.6 ЗУТ това е изключително правомощие на областния управител, като гражданите неоправдано са лишени от право на жалба, което не позволява ефективна защита на обществения интерес). Ако идеята, че държавата е в състояние по съдебен път да защити правото си на изключителна държавна собственост върху крайбрежната плажна ивица, изглежда екзотична, то практиката на съдилищата (когато са сезирани с искове или жалби за защита статута на такива обекти) показва, че такава защита се предоставя успешно тъкмо въз основа на преценка за пряката приложимост на чл.18, ал.1 от конституцията. Именно на това основание с Решение №2514 от 19 май 1999 г. по адм. дело №191/99 г. на ВАС е оставена в сила заповед на областния управител на Варна, с която е отменен акт за частна общинска собственост за територия, част от крайбрежната плажна ивица. По аналогичен начин с Решение №851 от 14 февруари 2001 г. по адм. дело №5763/2000 г. на Върховния административен съд е оставена в сила заповед на областния управител за отмяна на акт за частна общинска собственост на Разбирането за пряката приложимост на разпоредбата на чл.18, ал.1 от конституцията по отношение на крайбрежната плажна ивица като обект на изключителна собственост на държавата е обективирано и в Решение №1865 от 21 март 2001 г. по адм. дело №5764/2000 г. на ВАС и Решение №1333 от 15 февруари 2002 г. по адм. дело №6787/2001 г. на ВАС, според които този статут на крайбрежната плажна ивица не е обусловен от наличието на закон, доколкото конституционната разпоредба е достатъчно ясна и определена по съдържание. Това разбиране е закрепено и в практиката на ВКС – Решение №396 от 14 март 2005 г. по гр.д. №2762/2003 г. и Решение №57 от 6 юли 2016 г. по гр.д. №5932/2015 г. С последното решение държавата е призната за собственик на недвижими имоти, представляващи част от крайбрежната плажна ивица в Шабла (макар и не само дюни), поради което са изключителна държавна собственост и извършеното от държавата разпореждане с тях под формата на замяна е недействително, поради което държавата е останала собственик. , подходът на законодателя при изработване на законодателството, насочено към съхраняване на националното природно богатство, е не просто несъвършен, но в редица отношения насочен към точно противоположния резултат, доколкото действащото законодателство позволява и следователно насърчава недопустимото от гледна точка на основния закон застрояване на морските плажове в частен интерес. В тази връзка е необходимо да се припомни, че според константната практика на Конституционния съд свободната стопанска инициатива, на която се основава икономиката на Република България според чл.19, ал.1 от конституцията и с която традиционно се оправдават частните интереси по отношение на морското крайбрежие, не е от категорията абсолютни права, не може да е основание за накърняване на общи ценности, признати от конституцията и е допустимо да се ограничава с цел защита на обществения интерес (Решение №6 от 1997 г., Решение №18 от 1997 г., Решение №10 от 1999 г.). Независимо от това, че законовата уредба на статута на крайбрежната плажна ивица не е съобразена с конституцията, то доколкото релевантната конституционна уредба относно нейната правна и физическа ненакърнимост е достатъчно ясна и поначало не се нуждае от опосредяване със закон, Въпросът е, че за целта те трябва да бъдат сезирани от самата държава в лицето на компетентните органи. Което е въпрос, както вече беше посочено, на дълг и отговорност към гражданите, за да се гарантира правото им да се ползват общо от природните богатства като гаранция за здравословна и благоприятна околна среда. За целта е необходимо да е налице държавническото разбиране, че няма частен интерес, който да е в състояние да се прецени като по-важен спрямо общия, свързан с необходимостта да се осигури съхраняването и възпроизвеждането на околната среда като обуславящо правото на живот, на здраве и благоприятна околна среда, които конституцията признава и гарантира. Както е посочил Конституционният съд на Федерална република Германия в решение на Първи сенат от 15 януари 1969 г. по к.д.№3/66 г. (относно въпроса при какви предпоставки законодателят може да забрани застрояването на дига), след като дигата служи за защита на общността от опасности, свързани с водата, общественият интерес следва да се ползва с приоритет пред индивидуалния. По тези съображения съдът е приел, че забраната за строителство върху тези обекти, предназначени за защита на общото благо, не е противоконституционна. Струва ми се, че аналогията с разглеждания проблем е напълно уместна.", "date": "2019.05.29", "title": "Строежите по плажовете - конституцията забранява, законът позволява"}
{"url": "https://www.dnevnik.bg/sviat/2019/05/29/3913327_mjulur_razpusna_ekipa_na_ruskoto_razsledvane/", "text": "Ако екипът, разследващ руската намеса в изборите и евентуално възпрепятстване на правосъдието, бе уверен, че президентът на Съединените щати Доналд Тръмп не е извършил престъпление, щеше да го каже изрично. Конституцията обаче не позволява действащ президент да бъде обвинен във федерално престъпление и въпросът за обвиненията не бе част от мисията на екипа. Това каза специалният прокурор Робърт Мюлър в изявление, с което формално обяви края на разследването за руска намеса в президентските избори от 2016 г. и за евентуално възпрепятстване на правосъдието. С думите си той обясни защо публикуваният вече доклад не съдържа заключения дали Тръмп е трябва да бъде обвинен  във възпрепятстване на правосъдието . Изявлението, с което Мюлър съобщи и за оттеглянето си от Министерството на правосъдието след две години като специален прокурор, последва публикуването на доклада от 448 страници преди няколко месеца. Докладът заключи, че не е имало съглашателство между щаба на Тръмп и Русия, но не посочи изрично, че Тръмп не е отговорен за възпрепятстване на правосъдието. Специалният прокурор, когото Тръмп обвиняваше в лов на вещици, подчерта и че според екипа със сигурност е имало \"опити за намеса в политическата ни система\", и то \"множество и системни\", а \"това заслужава вниманието на всеки американец\". Той припомни, че докладът има две части. Едната е за \"многобройни опити, идващи от Русия, да се повлияе на изборите\", но завършила с недостатъчно доказателства за повдигане на обвинения за престъпен сговор. \"Не беше възможност, която бихме могли да обмислим\" Втората част е с разследването за възпрепятстване на правосъдието, потенциално извършено от президента. \"След това разследване, ако бяхме сигурни, че президентът не е извършил престъпление, щяхме да го кажем\", обясни Мюлър. \"Президентът не може да бъде обвинен във федерално престъпление, докато заема длъжността... Затова обвинението не беше възможност, която можехме да обмислим\", допълни Мюлър. \"Конституцията изисква процес, различен от правосъдната система, за да бъде осъден президент, че е извършил нещо нередно... Би било несправедливо да се обвини някой в престъпление, ако не може да има решение на съда.\" Той даде да се разбере и че би било незаконно и повдигане на обвинение, което да седи запечатано, докато президентът не напусне Белия дом, така че екипът му не е предприел и тази стъпка. Мюлър същевременно приветства решението на главния прокурор Уилям Бар да публикува целия текст, макар и редактиран, въпреки че неговото собствено предложение е било само части от текста да станат публично достояние. Самият Бар, на пресконференция преди да бъде публикуван докладът, каза, че е отхвърлил потенциални случаи на възпрепятстване на правосъдието, открити от Мюлър. \"Не вярвам, че е подходящо да говоря по-нататък по въпроса\", каза той и обясни, че затова няма да приема въпроси. Същата е причината да вземе решението да не свидетелства пред американския конгрес - \"докладът са показанията ми\". Тръмп направи първия си коментар минути след изявлението на Мюлър. \"Нищо не се променя от доклада \"Мюлър\". Нямаше достатъчно доказателства и следователно в страната ни човек е невинен. Случаят е приключен! Благодаря\", написа той в туитър.", "date": "2019.05.29", "title": "Мюлър разпусна екипа на \"руското разследване\""}
{"url": "https://www.dnevnik.bg/citat_na_deniia/2019/05/29/3913334_citat_na_denia_moje_bi_horata_se_izplashiha_ot_nashata/", "text": "Водихме две седмици преди изборите и аз не знам какво се случи. Може би прегряхме, може би имахме погрешни послания, може би хората се изплашиха от нашата настъпателност. Това каза заместник-председателят на парламентарната група на БСП Драгомир Стойнов. Като друга причина за загубата на евроизборите той вижда в лансирането на новини, които са звучали като от жълтата преса и се е оказало, че не носят дивиденти на партията. \"Хората прецениха, че тази коалиция трябва да управлява. Но да не забравяме, че 11% от имащите право на глас са за нея\", допълни Стойнев. Според  последните данни на Централната избирателна комисия  въпреки скандалите с апартаментите ГЕРБ имат пръв резултат на изборите за евродепутати, като получават 31.07% от гласовете, докато за БСП са гласували 24.26 на сто. Този резултат стана причина лидерът на левицата  Корнелия Нинова да подаде оставка . Като упрек към лидера на БСП Корнелия Нинова той посочи липсата на дипломатичност. \"Тя трябваше да търси съгласие както в партията, така и на национално ниво\", посочи Стойнев. В отговор на въпрос той каза, че няма да участва в битката за лидерския пост в БСП.", "date": "2019.05.29", "title": "Цитат на деня: Може би хората се изплашиха от нашата настъпателност"}
{"url": "https://www.dnevnik.bg/evropa/2019/05/29/3913299_zelen_bunt_na_mladite_v_alternativa_za_germaniia/", "text": "Младежката организация на \"Алтернатива за Германия\" (AfD) призова ръководството на крайнодясната германска партия да се откаже от скептичното си отношение към причините за промените в климата, включително от защитата на въглищната индустрия. Една от причините за този призив е слабата подкрепа, която евроскептичната партия получи сред младите германци на евроизборите. В неделя партията на Зелените се представи изключително силно в страната и измести от второто място социалдемократите. AfD зае четвърто място с 11% (отстъпление от 13% на федералните избори), докато Зелените имат почти два пъти повече, предимно заради младите симпатизанти в градовете. Анализ на вота показа, че от групата на 18-29-годишните за AfD са гласували едва 7%, докато зад Зелените са застанали 31%. Поради това младежката организация призова в AfD да започне широка дискусия. \"Обичаме страната си и това означава, че е важно да защитим околната среда за бъдещите поколения\", се казва в  позицията , заявена на страницата във \"Фейсбук\" и цитирана от \"Ройтерс\". Партията е единствената, обявила се против амбициозната германска програма за преминаване към възобновяеми енергоизточници и електромобили. В кампанията за евроизборите тя използва плакати като \"Спаси дизела!\" и \"Трябва да спре отказът от въглища\". С подобни призиви AfD разчита да се представи добре в два въгледобивни района, където наесен ще има местни избори.", "date": "2019.05.29", "title": "\"Зелен\" бунт на младите в \"Алтернатива за Германия\""}
{"url": "https://www.dnevnik.bg/sviat/2019/05/29/3913341_ispanskiiat_vunshen_ministur_iadosa_rusiia_kato_ia/", "text": "Руското външно министерство извика за консултации посланика на Мадрид в Москва Фернандо Валдерама Пареха вчера заради \"недружелюбни изказвания\", предаде агенция РИА \"Новости\". Става дума за коментар на изпълняващия длъжността външен министър на Испания Жозеп Борел. В интервю за базирания в Барселона в.  \"Ел периодико\"  Борел, назначен миналата година на поста от премиера Педро Санчес (и заемащ поста и в момента, докато се съставя нова коалиция след парламентарните избори през април), нарече Русия \"стар враг\", докато обясняваше какви външнополитически предизвикателства стоят пред Испания и Европа, в която Мадрид се стреми да засили ролята си. \"Много неща се промениха. Съюзникът ни (Съединените щати - бел. ред.) ни обръща гръб. Старият ни враг, Русия, отново казва \"тук съм\" и отново е заплаха, а Китай се появява като съперник. Това прави още по-спешно и нужно европейците да обединят усилията си\", казва Борел. Думите му далеч не са насочени само към Русия - той призовава Европа да започне да гледа на света през призмата на световните сили. \"Сега трябва да се научим да говорим с логиката на (геополитическа) сила, тъй като живеем в свят на сили. Нямаме американския чадър да ни пази, бяхме под него и, както казва (президентът на САЩ Доналд) Тръмп, в някаква степен пътувахме безгрижно със система, която плащаха американците. Има известно право. Но трябва да имаме в известна степен стратегическа автономия.\" Борел, бивш председател на европарламента, се счита за силна проевропейска фигура и за възможно предложение на Санчес за висок испански пост при предстоящото разпределение на институциите. В интервюто, дадено преди евроизборите (на които партията на Санчес стана най-голямата в групата на социалистите), той отговори на въпрос с думите дали ще нарасне испанското влияние в ЕС: \"Ако сме първата партия в социалистическото семейство, можем да се стремим към по-голяма роля.\" Той обаче наскоро се прочу и с емоционалната си реакция  по време на интервю за \"Дойче веле\" , свързано с кризата в Каталуня и други вътрешни испански проблеми.", "date": "2019.05.29", "title": "Испанският външен министър ядоса Русия, като я нарече \"стар враг\""}
{"url": "https://www.dnevnik.bg/bulgaria/2019/05/29/3913326_sujuzut_na_sudiite_nastoiava_za_reakciia_na_sudiiskata/", "text": "След като Съдийската колегия на Висшия съдебен съвет все още не е реагирала на изнесените досега факти за натиск над магистрати, Съюзът на съдиите в България /ССБ/ сигнализира за нов случай на атака срещу върховни съдии, по който няма реакция. И напомня на Висшия съдебен съвет, че основната му функция е да брани независимостта на магистратите от всякакви опити за повлияване, включително чрез публична дискредитация без основание. Съсловната организация напомня, чe още няма реакция от кадровия орган на  предишното писмо  на ССБ– зa пpoвepĸa нa фaĸтитe, излoжeни oт бившия пpeдceдaтeл нa Cофийския районен съд  Meтoди   a по-рано и oт бившия пpeдceдaтeл нa Cофийския апелативен съд Beceлин Πeнгeзoв, че Дeлян Πeeвcĸи ĸaдpyвa във върховете на съдебната влacт. Сега ССБ настоява кадровият орган да излезе с ясна позиция по водената негативна кампания този път срещу съдиите от Върховния административен съд Николай Гунчев и Светослав Славов. Те бяха атакувани в медии, че са участвали в законен лов през декември 2018 в ловно стопанство, на което концесионерът е обвиняемият бизнесмен Миню Стайков, който се намира в ареста. Магистрати от ВАС са склонни да свързват кампанията конкретно срещу Гунчев не с лова, а по-скоро с това, че той беше докладчик по делото Цумгейт, свързано с главния прокурор, и отмени отказа на информация от страна на Инспектората на ВСС за проверката. Пак Гунчев е докладчик и по делото за уволнението на Румяна Ченалова, която след огласяването на записите \"Яневагейт\" стана открояваща се мишена на прокуратурата. Според информация на сайта deFakto.bg срещу двамата съдии Гунчев и Славов е започнала и проверка на Инспектората, неясно по чий сигнал.", "date": "2019.05.29", "title": "Съюзът на съдиите настоява за реакция от кадровия орган по атаките срещу магистрати"}
{"url": "https://www.dnevnik.bg/gradska_sreda/2019/05/29/3913344_stolichnata_obshtina_shte_spasiava_s_300_000_leva/", "text": "Пилотен проект за реставрация на сгради-паметници на културата се подготвя в Столичната община. Да се подпомогнат собствениците на такива имоти, а не само да бъдат санкционирани, че не ги поправят, е целта на новата програма \"Културно наследство\". Ще бъдат отпуснати 300 хиляди лева за 2019 г., като с тях ще се изготвят проекти за реконструкция на паметници на културата, които ще бъдат дадени безплатно на собствениците им. Самият ремонт ще е за тяхна сметка. \"В София има 1400 недвижими културни ценности от различни епохи, като близо 60% са в центъра. До момента в централна градска част са възстановени 118 сгради със статут на единична културна ценност\", обяви Йорданка Фандъкова при представянето на програмата неотдавна. Възниква въпросът по какъв критерий ще се изберат първите обекти на новата програма. На 15 май изтече едномесечния срок за предложения и кандидатстване по програмата. \"Нито едно предложение не дойде, всички кандидатстват за включване в програмата. Интересът е огромен\", обобщи резултатите главният архитект на София Здравко Здравков.  В общинската комисия по финанси вече бе обсъден варианта отпуснатите 300 хиляди лева да се насочат към четири улици, където общо има 48 сгради-паметници на културата -  \"Граф Игнатиев\", \"Солунска\", \"Шести септември\" и \"Шишман\". Тези пари няма да стигнат за всички, защото проектът за отделна къща е минимум 5000 лева. Помощта по програмата не е само финансова, защото чрез нея при  сгради с етажна собственост ще се спести и цялата административна процедура по съгласуванията, която иначе отнема доста време. Да се реставрира изцяло малък квартал, вместо отделни къщи, предложиха архитекти на неформално обсъждане на програмата при главния архитект Здравков. Идеята бе одобрена от всички, но за реализацията й отпуснатите пари няма да са достатъчни. В Прага общината дава всяка година по 50 милиона евро за реставриране на такива сгради. Добре ще е в София тази дейност поне да се локализира и зонира, за да се види в цялост обновяването и да стане заразителен примерът, препоръчаха от Камарата на архитектите.  Програмата \"Културно наследство\" ще бъде разгледана на сесия на Столичния общински съвет (СОС) утре и ако бъде одобрена, ще се избере Програмен съвет и комисия.  \"Едва тогава ще се изясни на какви условия трябва да отговарят собствениците на такива сгради при кандидатстване, обясни Силвия Христова, председател на комисията по устройство на територията и архитектура към СОС. ", "date": "2019.05.29", "title": "Столичната община ще спасява с 300 000 лева сгради-паметници на културата"}
{"url": "https://www.dnevnik.bg/analizi/2019/05/29/3913287_krainata_desnica_e_tuk_za_da_ostane/", "text": "Изборите бяха повратна точка, Европа обаче не се обърна. Въпреки опасенията от дясна популистка вълна мнозинството от избирателите на отминалите избори за Европейски парламент подкрепиха традиционните проевропейски партии. Водещите десноцентристки и левоцентристки сили загубиха мнозинството си, но ще продължат да доминират 751-членния законодателен орган. Центърът засега удържа. Но антибрюкселската, националистическа крайна десница, в която влизат партии като   на Марин льо Пен във Франция и   на Матео Салвини в Италия и която се радва на подкрепата и съветите на Стив Банън, отбеляза сериозен напредък. Тези партии, заедно с други евроскептици, се очаква да контролират близо 25% от местата в Европейския парламент, когато новият орган се събере за пръв път през юли. Крайната десница може да не е водеща, но вече на всички трябва да е ясно, че това движение няма скоро да отстъпи. От петте отделни политически партии, които са с най-голямо представителство в новия Европейски парламент, четири заемат позиции срещу Европейския съюз. Доскоро много политици от традиционните партии и експерти гледаха на крайната десница като на нещо малко повече от протестно движение: на европейските избори хората гласуваха против елита, за да изпратят послание, но никой не очакваше от тези политици да управляват. Техните партии не бяха възприемани като сериозни политически играчи, те просто си играеха на политика. Ала сега вече няма как да не признаем, че популистката крайна десница се превръща в трайна черта на европейската политика. Матео Салвини е коронован (или поне сам себе си коронова) за лидер на това движение. В хода на кампанията той се срещна с други националисти от цяла Европа и организира голям митинг в Милано в опит да обедини тези партии. Мечтата му сега е да изгради единен блок в новия парламент, който да е в състояние да оказва влияние върху законодателния дневен ред. Вероятно тази негова идея ще се провали: националистите не се отличават със способността си за сътрудничество и компромис, а по редица въпроси те остават разделени, особено по отношение на Русия. И все пак те са сила, с която всички трябва да се съобразяват. Нито една от тези партии вече не подкрепя излизането от Европейския съюз или от еврозоната. По-скоро те си поставят за цел да ги променят отвътре. Ако националистическата крайна десница успее да мобилизира една трета от гласовете в Европейския парламент и по конкретни въпроси се обедини с други консерватори, тя ще може да нанесе големи щети, като например да блокира опитите на Европейската комисия да накаже държава от Европейския съюз, която нарушава върховенството на закона. Миналата година парламентът отправи подобно предупреждение срещу Унгария. Ще бъде ли възможно това да се случи и през 2020 г.? Не е трудно да си представим как Европейският съюз се превръща в съюз между либералните и нелибералните демокрации. За щастие – и за това можем да сме благодарни на избирателите – евроскептичните националисти не са единствената нова сила, набрала сила в Европейския парламент. Либералните и зелените партии бяха изненадващи победители на тези избори. Заедно те спечелиха нови около 60 места, което им носи общо 176 депутати, а това ще им позволи да имат значително политическо влияние. Много е вероятно Зелените да се възползват от успеха си, за да поискат климатичните промени да се превърнат в приоритет за континента. Зелените спечелиха подкрепата предимно на младите градски проевропейци, които подкрепят идеята за обединена Европа, но са критични към Европейския съюз, какъвто е той днес. Смятат, че Брюксел само избягва рисковете и пренебрегва проблемите, когато става дума за дългосрочни проблеми като нарастващото неравенство и околната среда. Ето това са победителите: екологичните либерали, които искат да запазят живота на Земята, и националпопулистите, които искат да запазят начина си на живот. Общото между тях е усещането, че настоящата политическа и обществена посока не е устойчива. И двете страни предлагат промени, а търсене за такива предложения има. Изследване на Европейския съвет за външна политика, проведено в навечерието на изборите, установи, че макар доверието в Европейския съюз да е по-високо от всеки друг период през последните 25 години, мнозинството от европейците смятат, че съюзът ще се разпадне през следващите 20 години. Привържениците на Европейския съюз засега нямат причина да изпадат в паника. Изборите показаха, че предсказанията на Стив Банън за революцията на избирателните урни са били фантазия. Крайната десница няма скоро да разбие Европейския съюз. Ала макар тези избори да успяха да удържат натиска на евроскептицизма, същинският проблем остана: европесимизмът.", "date": "2019.05.29", "title": "Крайната десница е тук, за да остане"}
{"url": "https://www.dnevnik.bg/bulgaria/2019/05/29/3913105_narusheniiata_s_kushtite_za_gosti_shte_sa_za_smetka_na/", "text": "Петчленен състав на Върховния административен съд (ВАС) окончателно обяви за нищожна Методиката за определяне на санкциите след плащане по проекти по Програмата за развитие на селските райони (ПРСР) 2007 – 2013 г. На практика с решението си ВАС казва, че санкции за милиони за нарушенията с къщите за гости, както и много други нарушения по програмата, трябва да бъдат покрити от данъкоплатците. Методиката е утвърдена от Изпълнителния директор на ДФ \"Земеделие\", който според ВАС не е имал делегирани права да приеме подобен акт. В част от посочения период, в който е приета методиката, Румен Порожанов е бил изпълнителен директор на Държавен фонд \"Земеделие\" (от март 2011 до август 2013 г., а после от ноември 2014 г. до февруари 2017 г.).  Порожанов подаде оставка  като министър на земеделието заради скандала с къщите за гости и  проверките на прокуратурата . Решението на ВАС е окончателно (пълния текст -  тук ). От него се разбира, че всички установени нарушители по програмата ще имат срок от една година да си поискат парите от държавата. Това ще могат да направят и тези, чиито глоби са потвърдени окончателно от съда. В решението на магистратите се посочва, че са допуснати нарушения при издаването на методиката и поради това тя е нищожна. \"Съгласно чл. 76, ал. 1 и 2 от АПК нормативните административни актове се издават от изрично овластени от Конституцията или от закони органи и компетентността не може да бъде прехвърлена. Изпълнителният директор на фонд \"Земеделие\" не е овластен нито от конституцията, нито от друг орган да издава нормативни административни актове\", съобщиха от ВАС. \"Липсата на компетентност винаги води до нищожност на издадения акт. Установено е също, че нормативният акт не е публикуван в Държавен вестник, което само по себе си е тежко нарушение и води до неговата нищожност\", категорични са върховните съдии. В петчленния състав на ВАС, взел окончателното решение, е участвал и председателят на съда Георги Чолаков. До момента методиката за санкциониране се е прилагала, когато не се спазват критерии за допустимост, различни от размера на площите или броя на животните, както и на други ангажименти и задължения. Тя урежда санкциите в случаи на нередности – нарушение на нормативни разпоредби и на договорните отношения между фонд \"Земеделие\" и бенефициентите. Санкцията се определя на база на оторизираната по договора финансова помощ, ако нарушенията са установени след плащането. В специално приложение са определени размерите на санкциите, като се отчита тежестта, степента, продължителността и системността на неспазването на правилата. Решението на съда засяга десетки санкционирани, изпълнявали проекти по Програмата за развитие на селските райони. Все още не е ясно какъв е общия брой на санкционираните, както и какъв е размерът на тези санкции. Сега те ще бъдат за сметка на данъкоплатците. Финансирането на къщите за гости попада в обхвата на програмата, а скандалът доведе освен до оставката на Порожанов и до още две - на зам.-министъра на икономиката  Александър Манолев  и зам.-директора на ДФЗ  Иванка Багдатова-Мизова . В началото на май \"Икономист\" публикува материал със заглавие \"Къщите за гости си остават без гости\", в който се цитират данни, изнесени от Румен Порожанов. Тогава той казва, че еврорегламентът го задължава да проверява 1% от проектите, за които тече 5-годишен мониторинг. Той обаче проверил 16% заради подадени сигнали за нередности. От изнесената статистика обаче става ясно, че са засечени нарушения в над 50% от проверените 120 от общо 746 къщи за гости. На 62 от проверените са наложени финансови корекции за 10 млн. лв., като за 32 проекта се изисква пълно възстановяване на субсидиите, по данни на Порожанов. ДФ \"Земеделие\" по времето на Румен Порожанов изготвя тази методика и я публикува на сайта си, но такъв нормативен акт може да бъде издаден само от министъра на земеделието или от Министерския съвет. За да влезе в сила, задължително трябва да бъде обнародван в \"Държавен вестник\". На базата на тази методика започват провеки на къщите за гости. Оказва се, че при половината има проблем. Налагат се финансови корекции и бенефициентите са глобени съгласно тази методика. Следват обжалвания пред административните съдилища на територията на цялата страна. Въпреки че практиката е противоречива, в крайна сметка почти всички дела стогат до облажване пред ВАС. А практиката на ВАС е да потвърждава корекциите. Миналата година подобно дело стига до административния съд София-град. Съдията прави по-задълбочена проверка и установява, че не може да се установи дори датата, на която методиката е публикувана на сайта на ДФ \"Земеделие\". Вероятно това е станало през 2015 г. На това основание съдът казва, че не може да уважи искането за корекция, защото не е ясно кога и как е публикуван документът. Това дава основание на сдружение \"Венетица\" и още няколко дружества и фирми да обжалват съществуването и действието на методиката изобщо. Миналата година тричленен състав на ВАС посочва, че тази методика е нищожна. Изпълнителния директор на ДФ \"Земеделие\" иска отправяне на преюдициално запитване до ЕС, но съдът го отхвърля с мотива, че е компетентен да се произнесе по делото. Така се стига и до окончателното решение на петчленен състав на ВАС – методологията е действала, без да е издадена от лице, което не е имало правомощия да я издава и санкционираните по нея ще имат право да обжалват. Днес депутатите в парламента приеха на първо четене проект с промени в Закона за отговорността на държавата и общините за вреди (ЗОДОВ). Ако той мине и на второ четене, депутатите ще преодолеят тълкувателно решение на ВАС от 2016 г., според което \"вредите, причинени на граждани и на юридически лица при или по повод изпълнението на подзаконов нормативен акт в периода, преди той да бъде отменен като незаконосъобразен или обявен за нищожен, не подлежат на обезщетяване\", пише  Свободна Европа . Глобените по обявената за нищожна методика на ДФ \"Земеделие\" сега не могат да търсят обезщетения от държавата. Но ако парламентът промени ЗОДОВ, вече ще могат. Позицията на ДФ \"Земеделие\" ДФ \"Земеделие\" ще изпълни решението на ВАС, като приведе Методиката за определяне на санкциите след плащане по проекти по ПРСР 2007 – 2013г. съобразно окончателното решението на петчленния състав на съда. По този начин ще бъдат избегнати бъдещи претенции от страна на бенефициенти, санкционирани съгласно отменената методика, заявиха в официално съобщение от фонда. \"Също така всички проекти по ПРСР 2007 – 2013 г., намиращи се в етап на мониторинг на изпълнението, ще продължат да бъдат под контрол на методиката, която отговаря на разпоредбата на съда. ДФЗ ще предприеме всички необходими действия, за да гарантира и защити в максимална степен държавния интерес\", заявяват от ДФ \"Земеделие\".", "date": "2019.05.29", "title": "Нарушенията с къщите за гости ще са за сметка на данъкоплатците"}
{"url": "https://www.dnevnik.bg/sviat/2019/05/29/3913358_katar_shte_se_vkljuchi_vuv_vajen_forum_v_sauditska/", "text": "Премиерът на Катар Абдула бин Насър бин Халифа ал Тани ще се включи в среща на върха в Мека, предаде телевизия \"Ал Джазира\". Събитието в края на седмицата ще е сред първите срещи на високо ниво, в които Катар се включва, откакто попадна под блокада преди две години. През юни 2017 г. Саудитска Арабия, Бахрейн, Обединените арабски емирства и Египет  изолираха Катар  и поставиха списък с искания, сред които прекъсването на подкрепа за организации като \"Мюсюлмански братя\". Източник на високо ниво казва за  \"Ал Джазира\" , че че на срещата ще се обсъждат регионални въпроси и сътрудничество още от петък. Катарската медия тълкува поканата, отправена към страната, като възможност държавите, участващи в блокадата, да смекчат обвиненията си. Поканата бе отправена до самия емир, шейх Тамим бин Хамад ал Тани за среща, която Саудитска Арабия определи като \"извънредна\". По-рано британският в. \"Гардиън\" допусна, че самото участие на Катар, потвърдено от пътувания на дипломати от страната до Саудитска Арабия през последните дни (и евентуалното присъствие на емира) предполагат пробив и обсъжданията на Иран може да станат тема за общ разговор въпреки блокадата. Източници, които според телевизията са \"запознати\" със ситуацията, обаче твърдят, че не е вероятно емирът (който  вече отхвърли покана за извънредна среща  през декември) да се включи в тридневното събитие. Катар същевременно е поддръжник на ядрената сделка с Иран, която Саудитска Арабия, Бахрейн и Обединените арабски емирства отхвърлят. Вече две години саудитското въздушно пространство е затворено за катарски полети. Самолет от страната, превозващ един от дипломатите ѝ, обаче получи в понеделник разрешение да кацне в Джеда и това се случи за пръв път от разрива насам.", "date": "2019.05.29", "title": "Катар ще се включи в извънредна среща в Саудитска Арабия въпреки блокадата"}
