{"url": "https://www.dnevnik.bg/sport/2019/01/10/3373424_policiiata_v_las_vegas_e_poiskala_dnk_ot_kristiano/", "text": "Полицията в Лас Вегас е изискала ДНК проба от Кристиано Роналдо, съобщава Би Би Си. Призовката е изпратена до съдебната система в Италия и е свързана с разследването по обвинения в изнасилване срещу португалската футболна звезда. Адвокатът на петкратния носител на \"Златната топка\" Петер Кристиансен заяви, че това е нормална практика и няма нищо изненадващо. Роналдо  е разследван за сексуално нападение срещу американката Катрин Майорга през 2009 г. в Лас Вегас . Твърди се, че през 2010 г. двамата са сключили извънсъдебно споразумение. Португалецът е платил 375 хиляди долара, а жената се е ангажирала да не говори за обвинението. Португалецът определи обвиненията за \"медиен цирк\". \"Знам, че съм пример за подражание на терена и извън него. Моите адвокати се занимават със случая и истината ще излезе наяве\", каза преди време  Роналдо, който отрича да е извършил престъпление .", "date": "2019.01.10", "title": "Полицията в Лас Вегас е поискала ДНК проба от Кристиано Роналдо"}
{"url": "https://www.dnevnik.bg/sport/2019/01/10/3373257_arsenal_shte_privlicha_samo_igrachi_pod_naem_obiavi/", "text": "Мениджърът на \"Арсенал\" Унай Емери отхвърли възможността \"артилеристите\" да купуват нови футболисти през зимния трансферен прозорец. Преди дербито с \"Уест Хем\" през уикенда специалистът обясни, че иска футболистите, които има на разположение, да се представят на най-високо ниво. \"Не можем да привличаме никого с постоянни трансфери. На този етап можем да си позволим само играчи под наем през този януари\", каза Емери на пресконференция. Изказването на Емери потвърждава слуховете, които вървят в английската преса, че \"Арсенал\" не може да отдели средства за селекция. По последни информации Емери иска да вземе халфа на \"Барселона\" Денис Суарес, но от каталунците му поставят цена от 20 милиона паунда. Емери е поискал въпросната сума от борда на директорите, но му е било отказано. \"Знам, че клубът работи, за да покрие тези изисквания и да осигури играчи, които могат да ни помогнат, като дойдат под наем. На този етап обаче не мога да ви кажа никакви новини\", каза още Емери. Мениджърът на \"артилеристите\" обяви, че иска  Аарън Рамзи  да се представи по възможно най-силния начин в оставащите месеци. Играчът е свързван с трансфер в \"Ювентус\", след като договорът му изтича в края на сезона. \"Арсенал\" е пети във Висшата лига с 41 точки. \"Артилеристите\" имат с три по-малко от четвъртия \"Челси\".", "date": "2019.01.10", "title": "\"Арсенал\" ще привлича само играчи под наем, обяви Емери"}
{"url": "https://www.dnevnik.bg/sport/2019/01/10/3373171_snimka_na_denia_sus_sveshtenici_i_monahini_napred_-/", "text": "Ватиканът представи атлетически отбор, с който се надява един ден да участва на олимпийски игри. В него влизат свещеници, монахини, гвардейци и 62-годишен професор от местна библиотека.", "date": "2019.01.10", "title": "Снимка на деня: Със свещеници и монахини напред - олимпийската мечта на Ватикана"}
{"url": "https://www.dnevnik.bg/regioni/2019/01/10/3373266_kmetut_na_karlovo_e_osuden_uslovno_na_purva_instanciia/", "text": "Кметът на Карлово Емил Кабаиванов беше осъден от районния съд в Пловдив на три години затвор и лишаване от право да заема длъжността кмет за срок от 4 години. Присъдата му обаче беше заменена с 4-годишна условна, съобщава \"Фокус\". Съдът призна Кабаиванов за виновен, че от 24 април 2013 г. до 30 април 2014 г. в качеството си на кмет на Карлово е присвоил 26 984.68 лв., собственост на общината. Парите били от сключен договор между Министерството на околната среда и водите и община Карлово за безвъзмездна финансова помощ по оперативна програма \"Околна среда 2007-2013 г.\" за доизграждане и модернизация на градска пречиствателна станция за отпадни води и канализационна мрежа в града. Присъдата може да се обжалва в 15-дневен срок пред Окръжен съд – Пловдив. Само преди два дни се разбра, че  Кабаиванов е дал на съд за клевета кмета на Калофер Румен Стоянов.  Повод за това e изявление на Стоянов в телевизионно предаване от началото на октомври миналата година, в което той заяви, че отпуснатите на община Карлово 300 хил. лева за ремонт на мемориалния комплекс на Христо Ботев в Калофер са били откраднати, без да е извършен ремонт.", "date": "2019.01.10", "title": "Кметът на Карлово е осъден условно на първа инстанция за длъжностно присвояване"}
{"url": "https://www.dnevnik.bg/sviat/2019/01/10/3373268_rusiia_proveriava_dali_bi_bi_si_razprostraniava/", "text": "Би Би Си разпространява терористична пропаганда и Русия проверява дали съдържанието на сайтовете ѝ не нарушава законите, съобщи Федералната служба за надзор в сферата на съобщенията (Роскомнадзор). Въпросната пропаганда са цитати от лидера на \"Ислямска държава\" Абу Бакр ал Багдади, открити на сайтовете на телевизията. През декември регулаторът  съобщи , че е започнал проверка на британския обществен радио- и телевизионен оператор Би Би Си и на онлайн изданието му. В съобщението се уточняваше, че проверката е \"свързана с решенията на британския регулатор  \"Офком\"  за нарушения на правилата на излъчване\" от страна на канала RT (допреди няколко години познат под името Russia Today). Според \"Офком\" седем програми на RT, излъчвани през март и април, не са спазили принципа на обективност. Два от случаите са свързани с отравянето на бившия разузнавач Сергей Скрипал, има и един за позицията на украинското правителство за нацизма и отношението към ромите. Другите четири са за Сирия. Според Ofcom в тях отсъстват достатъчно гледни точки.", "date": "2019.01.10", "title": "Русия проверява дали Би Би Си разпространява \"терористична пропаганда\""}
{"url": "https://www.dnevnik.bg/skorost/2019/01/10/3373274_ot_putnata_agenciia_obiasniha_kak_shte_vrushtat_parite/", "text": "Агенция \"Пътна инфраструктура\" пусна до медиите информация за реда, по който могат да бъдат върнати парите, на потребителите, платили неколкократно за електронна винетка за един и същ регистрационен номер с един и същ период на валидност. Всички с подобен проблем трябва да изпратят заявление в свободен текст, адресирано до председателя на Управителния съвет на Агенция \"Пътна инфраструктура\", в което да бъде описан казуса. Към заявлението трябва да бъде приложена и допълнителна информация. При положение че електронната винетка е купена с карта са нужни данни за регистрационния номер на автомобила, PAY номер, начин на плащане (чрез мобилно приложение, чрез уеб сайта bgtoll.bg или терминал за самотаксуване). В случай че плащането е извършено чрез терминал, е нужно да се посочи и обектът, в който се намира устройството. Парите ще се връщат до месец след подаване на сигнала При положение че плащане е направено в брой, към заявлението трябва да се прибави разписката за плащане. Ако винетката е купена с превод по банков път, за връщане на парите е нужно да се приложи платежно нареждане, съдържащо съответния PAY номер, който системата генерира, и регистрационният номер на автомобила. От Пътната агенция уточняват, че всяко искане за възстановяване на парите ще бъде разгледано и сумата ще бъде възстановена до 30 дни от постъпването. Потребителят трябва да посочи и банкова сметка, на която да бъдат преведени парите. Заявления ще могат да подават потребителите, купили е-винетка от: специализирания сайт  www.bgtoll.bg , мобилното приложение BGTOLL, терминалите за самотаксуване и на каса в брой в Областните пътни управления. Документите трябва да се изпращат на адрес: гр. София, пл. \"Македония\" 3, Агенция \"Пътна инфраструктура\" или в областните пътни управления. Жалбите на девет души вече са били уважени Постъпилите към момента заявки за надвзети суми са 0,1 % от продадените електронни винетки, които към 10 януари са 131 737. Днес е възстановена надвзетата сума на деветима потребители, които са купили по две винетки за един и същ период и с един и същ регистрационен номер. Плащането е извършено след проверка на заявлението и приложените документи. От пътната агенция напомнят, че за сгрешени по вина на потребителя символи от регистрационния номер на превозното средство суми не се възстановяват.", "date": "2019.01.10", "title": "Пътната агенция обясни как ще връщат парите при дублирана винетка"}
{"url": "https://www.dnevnik.bg/bulgaria/2019/01/10/3373263_lozan_panov_poiska_proverka_za_prokurorski_natisk_nad/", "text": "Председателят на Върховния касационен съд (ВКС) Лозан Панов изпрати до Прокурорската колегия на Висшия съдебен съвет предложение да излезе със становище относно  писмото на четиримата прокурорски шефове,  с което те препоръчаха преди време на Апелативния специализиран съд да не предоставя делото \"Иванчева\" за проверка от комисията на ВКС. В предложението на Панов се напомня, че със заповед на председателя на ВКС, издадена на основание чл. 114, ал. 1, т. 9 от Закона за съдебната власт, е извършена проверка на организацията на дейността на Апелативния специализиран съд (АСНС) по въззивни наказателни частни дела, образувани и разгледани по частни жалби и протести на прокуратурата, срещу определения на първоинстанционния съд, постановени по мелките за неотклонение на подсъдимите за подкуп Десислава Иванчева и Биляна Петрова. В деня на извършване на проверката – 29 ноември 2018 г., в писмо до Апелативния специализиран съд /АСпС/, изпратено от изпълняващите функциите административни ръководители на Специализираната прокуратура и на Апелативната специализирана прокуратура (АСП), на прокурор при ВКП и прокурор при АСП, се предлага делото да не бъде предоставяно на проверяващите съдии от Върховния касационен съд. \"За такова предложение не само липсва правно основание. То представлява недопустим опит за институционално въздействие върху съда, нарушаване на конституционно установения баланс на държавната власт и върховенството на закона, груба намеса в съдебната независимост. Не на последно място целта му е опит да се осуети образувана по надлежния ред проверка на Апелативни яспециализиран съд. В своите Стандарти за независимостта на съдебната власт Висшият съдебен съвет посочва, че независимостта е основна ценност на съдебната власт, предпоставка за върховенството на закона и гаранция за справедлив процес. Тя трябва да се заслужи, отвоюва и охранява. Намирам, че това налага произнасянето на Прокурорската колегия на Висшия съдебен съвет.\" – мотивира се председателят на ВКС.", "date": "2019.01.10", "title": "Лозан Панов поиска проверка за прокурорски натиск над съда"}
{"url": "https://www.dnevnik.bg/video/novinite_na_bnt/2019/01/10/3373265_video_drugite_novini/", "text": "Внимание - фалшиви имейли от НАП Електронна платформа ще събира данните за извънкласните занимания \"Диор\" сменя датата да ревю заради протестите Развенчаха мита за погледа на Мона Лиза Седем нови групи се включват в Hills of Rock Добавки в колбасите предизвикват мързел", "date": "2019.01.10", "title": "Видео: Другите новини"}
{"url": "https://www.dnevnik.bg/v_pamet/2019/01/10/3373283_aktyorut_nikolai_uzunov_pochina_na_73_godini/", "text": "Актьорът Николай Узунов почина на 73 години. Новината във \"Фейсбук\" съобщи неговата колежка Рени Георгиева. Роденият в Чирпан Узунов завършва актьорско майсторство във ВИТИЗ през 1968 г., след което работи в Драматичен театър \"Сава Огнянов\" в Русе, а после е и дългогодишен актьор в състава на Младежки театър. Познат е не само от театралната сцена, но и от радиото, малкия и големия екран с роли като в сериала \"На всеки километър\", както и във филмите \"Зарево над Драва\", \"Автостоп\", \"Един снимачен ден\", \"Иконостасът\", \"Шведски крале\", \"Отклонение\" и \"Дом за нашите деца\".", "date": "2019.01.10", "title": "Актьорът Николай Узунов почина на 73 години"}
{"url": "https://www.dnevnik.bg/sport/2019/01/10/3373262_italiankata_vitoci_vze_purva_pobeda_v_svetovnata_kupa/", "text": "Италианката Лиза Витоци постигна първата си индивидуална победа в Световната купа по биатлон. 23-годишната състезателка спечели спринта на 7.5 километра в германския зимен център Оберхоф. Досега най-доброто класиране на Витоци беше второто място в масовия старт в Контиолахти през миналия сезон. Другите й най-силни постижения бяха три трети места - две в преследване и едно в спринт. Витоци свали всичките десет мишени и финишира за 22:34.6 минути. Италианката изпревари с 5.3 секунди французойката Анес Шевалие, а шведката Хана Йоберг допълни почетната стълбичка с изоставане от 15 секунди. Марте Олсбу завърши четвърта с пасив от 18.1 секунди. Норвежката беше единствената в топ 6, която допусна грешка, но направи отлична финална обиколка. Ирина Крюко от Беларус се класира пета с изоставане от 21.6 секунди, а Вита Семеренко е шеста на 29.1 секунди. Фаворитките в състезанието претърпяха провал. Двукратната олимпийска шампионка в спринта  Анастасия Кузмина  допусна две грешки в стрелбата, но с второто най-бързо бягане стигна до седма позиция. 34-годишната представителка на Словакия изостана с 30.3 секунди от Витоци. Лидерката в генералното класиране за Световната купа Доротея Вирер също допусна две грешки, но остана едва 24-а с пасив от 1:08.1 мин. Паулина Фялкова е 21-а с две грешки и изоставане от 1:05.4 мин. Носителката на Големия кристален глобус Кайса Макарайнен свали само шест от десетте мишени и остана 44-та на 1:48.2 мин. от победителката. Българските биатлонистки направиха много слабо състезание. Емилия Йорданова завърши най-напред - 82-ра с две грешки и изоставане от 2:54.2 минути. Даниела Кадева допусна шест грешки и се нареди 95-а с пасив от 4:36.2 минути. Десислав Стоянова направи рекордните в състезанието седем пропуска и остана 98-а на 4:53.7 от Витоци. В надпреварата участваха 100 биатлонистки, като нито една друга освен Кадева и Стоянова не направи повече от четири грешки. Вирер остава начело в генералното класирана за Световната купа с 398 точки. Фялкова е втора с 365 точки, а Витоци е трета с 336 точки. В битката за малкия кристален глобус в спринта води Витоци със 166 точки, следвана от Вирер със 163 и Фялкова със 142.", "date": "2019.01.10", "title": "Италианката Витоци взе първа победа в Световната купа по биатлон"}
{"url": "https://www.dnevnik.bg/sviat/2019/01/10/3373142_zashto_vse_poveche_turci_stavat_ateisti/", "text": "\"В Турция човек е принуден да е религиозен\", казва Ахмет Балиамез. \"И това тормози все повече хора. Те се питат дали това е истинският ислям. Но погледнете политиката, която водят управляващите - тя е като през първата епоха на исляма. Така че това, което преживяваме в момента, е ислямът в първоначалния му вид\", добавя 36-годишният Балиамез, който от десет години насам се обозначава като атеист. Детството му обаче е било белязано от религията: \"Произхождам от сравнително религиозно семейство. Вкъщи постите и молитвите бяха нещо нормално\". Колко от турците са мюсюлмани?  Резултатите от наскоро публикувано изследване на реномирания социологически институт \"Конда\" сочат, че броят на атеистите в Турция расте. И по-конкретно: за последните десет години броят на онези турци, които се обозначавт като атеисти, се е увеличил тройно. А делът на онези, които се обозначават като мюсюлмани, е намалял от 55% на 51%. Същевременно консервативните кръгове не спират да подчертават, че 99 процента от турците са мюсюлмани. Подобни са и данните на подчинената на президента агенция по вероизповеданията \"Дианет\", според която през 2014 година 99,2% от турските граждани са се обозначили като мюсюлмани. Затова и актуалното проучване на \"Конда\" породи разгорещена дискусия по темата. Теологът Джемил Кълъч е автор на безброй книги. Според него действително 99 процента от турските граждани са мюсюлмани, само че за много от тях ислямът играе единствено социална и културна роля. \"Те не са религиозни, а са, така да се каже, мюсюлмани по културен признак\", обяснява теологът. \"За религиозни се смятат хората, които редовно се молят, ходят на поклонение или носят забрадки\", казва още той и добавя, че ислямът обаче е нещо повече от тези ритуали. \"Да си религиозен, означава и друго: трябва да застъпваш определени етични и човешки ценности\", казва той. Според него турците, които действително практикуват исляма, са не повече от 60 процента. Молитвата като акт на покорство пред властта Ученият се позовава на резултатите от последната анкета. \"Мнозинството мюсюлмани в Турция са като омеядите през седми век. Според Корана молитвата е един вид бунт срещу несправедливостта. Омеядите от своя страна окачествяват ежедневната молитва като акт на покорство пред султана, държавата и властта\", казва Джемил Кълъч и допълва, че молитвата би трябвало да е отправена към Бога. Той обаче е сигурен, че в Турция това не е така. \"Редовната молитва се превърна в израз на покорство пред политическата власт. И в джамиите все по-често се чуват проповеди, които отразяват политиката на управляващите\", казва той. Теологът Кълъч напомня, че вече от 16 години насам Турция се управлява от религиозен властник. Дали при тези обстоятелства хората няма да станат по-религиозни? \"Хората се бунтуват срещу господстващото разбиране за религията, срещу сектите, религиозните общности и агенцията по вероизповеданията. Те отхвърлят този вид религия и тази официална набожност\", казва Кълъч. Селин Йознохен е председателка на Сдружението на атеистите. Тя смята, че Ердоган е поставил хората под натиск в желанието си да създаде едно религиозно поколение. \"Освен това в последно време сектите и религиозните общности се дискредитират сами. Ние отдавна казваме, че държавата не трябва да се управлява от религиозни общности и се оказахме прави. Стана така, че все повече хора обръщат гръб на религията и се превърнаха в хуманистични атеисти. Днес хората са по-смели и открито казват, че са атеисти\", казва тя. Същевременно обаче атеистите са поставени под силен обществен натиск и не могат да говорят открито. Тя съзира причината за това положение в политиката. \"Натискът започва още в джамиите и религиозните сдружения. Най-ясният признак за това е, че и през 2019 година религията все още е  задължителен учебен предмет  в училищата\", заключава тя.", "date": "2019.01.10", "title": "Защо все повече турци стават атеисти"}
{"url": "https://www.dnevnik.bg/zelen/2019/01/10/3373320_noviiat_stopanin_na_zaslon_cherni_vruh_shte_bude/", "text": "Въпреки че Българският туристически съюз (БТС) все още не набира официално  кандидат-хижари за заслон \"Черни връх\" , в организацията са получени три заявления. Поради липса на обява на организационния сайт на БТС, условията за кандидатстване \"Дневник\" научи в телефонен разговор с представителя на съюза Мирослав Дачев. Заявленията се подават до 20 януари на адреса на Българския туристически съюз (БТС) - гр. София, бул. \"Васил Левски\" 75, ет. 5. Те трябва да включват лични данни, кратка концепция за управлението на заслона и мотивация и опит в планината на желаещите да стопанисват сградата на първенеца на Витоша. В седмицата след набирането на заявления, комисията на БТС, в която има опитни планинари и хижари, ще се срещне с всички кандидати. Целта е новият хижар да бъде избран до края на януари и да може да започне работата си скоро след изтичането на предизвестието на настоящия. Критериите, които ще бъдат основа на събеседването и преценката за избор на стопанин на заслон \"Черни връх\", ще са \"дали обича и разбира планината\", обяснява Дачев пред \"Дневник\". Според него няма начин критериите да са еднакви за всички обекти на БТС. Специaлно за \"Черни връх\" в съюза ще обсъдят вариант голямата столова с отоплителната печка да бъде отворена денонощно, като металната врата да отделя само кухнята, която да може да бъде затваряна и подсигурена срещу вандализъм. Но основните правила са описани в  правилника за хижите на съюза от 2003г.  и ще важат и за заслона, както и за всички други обекти на БТС, убеден е Дачев. Миналата седмица наемателят на заслон \"Черни връх\" подаде предизвестие, че го напуска след месец, заради спорния случай, при който мъж тича до върха по летни дрехи при -15 градуса по Целзий и последвалия отказ от стопанисващите заслона да отключат отопленото помещение, за да го пуснат вътре (цялата история -  тук ). След помощ от настигналите го приятели и намесата на Планинската спасителна служба (ПСС), чиито представители се обаждат до заслона и изпращат моторна шейна от базата си на хижа \"Алеко\", неекипираният турист е допуснат в чайната, а след това извозен до \"Алеко\". Това е нарушение на договора за наем на заслон \"Черни връх\", който изисква от домакините да осигуряват денонощен непрекъснат достъп до сградата. Тъй като наемателят подава заявление за прекратяване на договора след неофициални разговори с представители на съюза, така и не се стига до официално разглеждане и решение по случая от Управителния съвет на БТС, който е собственик на заслон \"Черни връх\".", "date": "2019.01.10", "title": "Новият стопанин на заслон \"Черни връх\" ще бъде избран до края на месеца"}
{"url": "https://www.dnevnik.bg/sport/2019/01/10/3373315_rusiia_osiguri_dostup_na_wada_do_laboratoriiata_v/", "text": "Световната антидопингова агенция (WADA) е получила достъп до московската лаборатория, съобщи говорител на WADA пред Би Би Си. Това се случва  десет дни след изтичането на крайния срок , който беше даден на руските власти. Осигуряването на достъп до пробите и други данни от московската лаборатория беше последното от изискванията за  пълното възстановяване на правата на Руската антидопингова агенция (РУСАДА) . Те бяха спрени през ноември 2015 г., когато Русия беше изключена от международната лека атлетика по обвинения в държавно контролирана система за употреба, разпространение и прикриване на допинг. Световната антидопингова агенция няколко пъти отказа да възстанови лиценза на РУСАДА,  включително и през май 2018 г.  Причината беше отказът на Русия да изпълни част от задължителните условия. През октомври Световната антидопингова агенция все пак възстанови временно правата на РУСАДА. За да бъде запазен лицензът обаче, Русия трябваше да отвори московската лаборатория за работна група на WADA до 31 декември.  В сряда Кремъл съобщи, че  все пак е постигната договорка . Екип на WADA, който се състои от трима независими експерти, е влязъл в лабораторията в четвъртък и е започнал събирането на данни. \"Днес експертната група започна работа. Инсталирането на оборудването вече стартира, включително копирането на базата данни\", каза говорителят на WADA пред Би Би Си. Очаква се екипът да приключи работата си за три дни. Освен осигуряването на достъп до данните и пробите, Русия е поела още един ангажимент към WADA. До 30 юни 2019 г. местните власти трябва да тестват повторно всички проби, които WADA ще поиска след инспекцията на лабораторията.", "date": "2019.01.10", "title": "Русия осигури достъп на WADA до лабораторията в Москва"}
{"url": "https://www.dnevnik.bg/sviat/2019/01/10/3373353_amazon_investira_v_samohodni_motokari/", "text": "Амазон\" може да получи близо една трета от акциите на френска компания за  строителни роботи , пише агенция \"Ройтерс\". Сделката между най-големия онлайн магазин и фирмата Balyo вероятно ще увеличи продажбите на  самоходните мотокари , произвеждани от нея. Автоматизацията на складовете на \"Амазон\" е ключов елемент в понижаването на цените и ускоряването на доставките. Сега компанията използва роботи, развити от Kiva Systems, която купи през 2012 г. \"Това споразумение представлява безпрецедентна възможност за Balyo да разшири бизнеса си и да поддържа стабилността на инвестициите в подобряването на техническите ни решения\", коментира изпълнителният директор на фирмата Фабиен Бардине. Според условията на сделката \"Амазон\" ще получава акции в размер до 29% от капитала на фирмата, които може да използва, за да прави поръчки на нейни продукти.", "date": "2019.01.10", "title": "\"Амазон\" инвестира в самоходни мотокари"}
{"url": "https://www.dnevnik.bg/biznes/2019/01/10/3373313_ot_2020_g_danuchnite_shte_populvat_deklaraciite_na/", "text": "През 2020 г. приходната администрация предвижда данъчните декларации за физически лица да бъдат предварително попълнени като гражданите ще трябва да дописват само извънредни доходи, като например от продажба на ценни книжа. Това обяви говорителят на Националната агенция за приходите Росен Бъчваров, цитиран от агенция \"Фокус\". Той посочи, че вече има законодателна промяна, която дава право на НАП да събира информация от работодателите. \"Това ще става с допълнителен формуляр по отношение на доходите. Това ще се случи през февруари 2020 г. и така НАП по предварителни данни ще може да създаде декларации. И така човек ще може да види това със своя персонален код\", заяви той и посочи, че това допълнително ще облекчи процедурите по подаване на декларации. От думите му се разбра, че агенцията вече ще има техническа възможност да осигури този начин на деклариране. Предвижда се хората, които имат електронен подпис или ПИК да могат електронно да изтеглят попълнения вече формуляр с известната на данъчните информация - трудови и други доходи. Хората ще сверяват данните и ще добавят информация при необходимост. Повече подробности данъчните ще оповестят на по-късен етап. В първите минути на началото на данъчна кампания 2019 г. има 90 подадени декларации. Данъчната кампания обаче започва официално днес. Срокът за подаване на декларации за доходи през 2018 г. е до 30 април, като подаването може да бъде извършено в офисите, по пощата и по електронен път. Насърчаваме клиентите да подават декларации по електронен път, тъй като това е по-лесният, по-бързият и по-сигурният начин. Отделно, ако се подаде декларацията по електронен път, може да се ползва отстъпка от 5%, но тя не може да е повече от 500 лв. и трябва да бъде изплатена до 31 януари, обясни Боряна Георгиева, директор на дирекция \"Обслужване\" в НАП.  Тя посочи, че офисите на агенцията през цялата кампания ще работят на плаващо работно време, а в последните дни при необходимост – с удължено. По думите ѝ формулярите на декларациите ги има във всички офиси, както и на страницата на НАП в интернет. Георгиева напомни, че хората, които искат да ползват данъчни облекчения към момента на подаването на декларация не трябва да имат задължения. За облекчението, което е за млади семейства, може да не се подава документ от единия съпруг, а за облекчението, което е за деца, е в размер на 200 лв. за едно дете, 400 лв. за две деца и 600 лв. за три или четири деца, а за деца с увреждания – до 2 хил. лв. Там също няма да е нужно да се иска документ от единия родител, обясни експертът. Новото от тази година е, че ако на единия родител не му достига доход, може да се възползва и от дохода на другия родител, за да може да ползва цялото облекчение. За миналата година са подадени около 6 хил. данъчни декларации от физически лица, като 34% от тях са подадени по електронен път, показват данните на НАП.  През кампания 2019 г. предлагаме 100 електронни услуги напълно безплатно. Те могат да се използват с ПИК, който се издава безплатно и дава достъп до тях, заяви Бъчваров. \"Имаме амбиции за тази година всяка втора декларация да бъде подадена онлайн, защото така е по-бързо и по-сигурно\", заяви Бъчваров. Той посочи, че тенденцията е за трайно намаляване на случаите с неподадена данъчна декларация от физически лица. ", "date": "2019.01.10", "title": "От 2020 г. данъчните ще попълват декларациите на физическите лица"}
{"url": "https://www.dnevnik.bg/sviat/2019/01/10/3373155_kolko_dalech_shte_stigne_vzaimopronikvaneto_na_rusiia/", "text": "Задава се аншлус на Беларус, казват не само опоненти на Кремъл, но и хора, спечелили неговото доверие. Алексей Венедиктов например сподели неотдавна размисли за \"взаимопроникването\" между икономическите, военните и политическите структури на двете страни. Отреждайки какви ли не съдби на Александър Лукашенко: от вицепрезидент на \"обединената държава\" до пенсионер в Крим, Венедиктов допусна впрочем и някоя \"трагична история\". Не е зле да се вслушаме в думите му - шефът на радио \"Ехото на Москва\" е persona grata в руските коридори на властта, нещичко подочува там и после го преразказва на любознателната аудитория. \"Взаимопроникване\" звучи по-прилично от \"аншлус\" или \"анексия\", но смисълът е все този. Русия поглъща Беларус, появява се нова държава и естествено й трябва нова конституция, която превръща Путин в пожизнен владетел. Това е най-разпространеното, но не и единствено обяснение за действията на Кремъл. Беларус е много важна за Москва от военно гледище. Това е държава с ключово положение в геополитическото пространство \"между Русия и НАТО\" - присъединяването й към Русия коренно ще промени стратегическата конфигурация в тази зона, ще засили руските позиции, съответно и заплахата за съседните страни. На Запад често виждат в Беларус стратегически буфер, смекчаващ военнополитическия натиск от Русия. През октомври 2018 г., малко преди посещение в Минск, американският помощник държавен секретар Уес Мичъл изтъкна, че \"именно държавният суверенитет и териториалната цялост на гранични държави като Украйна, Грузия и дори Беларус са най-сигурна крепост срещу руския неоимпериализъм\". Изненадващо изявление, но и вярно. Русия и Беларус са съюзници. Създадени са единна групировка за противовъздушна отбрана и съвместна групировка сухопътни войски. В мирно време войските, включени в тях, се намират в местата за постоянна дислокация под обичайното си командване. При заплаха от война руските части ще пристигнат в Беларус и командването ще поемат беларуски генерали. Редовно се извършват общи учения. Министерствата на отбраната разработват всяка година планове за съвместни прояви, подсигуряващи функционирането на тези групировки. Благопристойната фасада обаче прикрива сериозни разногласия. Центърът за стратегически и външнополитически изследвания в Минск, близък до беларуското ръководство, посочи в доклад, че стратегията на Русия предвижда превръщане на Беларус \"в източник на многобройни предизвикателства и заплахи за сигурността и стабилността на страните от НАТО и Украйна\". С тази цел Москва настоява за на територията на Република Беларус, включително за да действат от нейна територия към трети страни\" - освен това цели да подкопае \"стабилността на Беларус и дееспособността на беларуската държава, да отнеме от Минск възможността ефективно да контролира собствената си територия\", за да действат оттам против съседни и близко разположени страни вредителски и криминални групировки*. С други думи, Минск е наясно с целта на Русия - да превърне Беларус в плацдарм за военна експанзия и \"хибридна агресия\" срещу Полша, Литва и Украйна. Перспектива, която не блазни беларуското ръководство. Ще посочим за пример случая с разполагането на руска военна база в тази страна. В началото на десетилетието Москва постави въпроса за постоянно военно присъствие, включително за създаване на въздушна база в Беларус. Минск направи всичко възможно това да не се случи. За известно време въпросът сякаш изчезна от дневния ред, но през последните месеци пак стана актуален с оглед на предстоящото излизане на САЩ от Договора за ракетите със среден и малък обсег. На Кремъл му се ще да сложи ядрените си ракети със среден обсег възможно най-близо до границите на натовската зона. Тази перспектива не изпълва Минск с възторг. \"Нашите военни могат ефективно да действат, ако трябва, срещу всяка агресия и конфликт на територията на Беларус (. . .) За това нямаме нужда от никакви бази\", заяви Александър Лукашенко. И ако в Полша бъде създадена американска военна база, Беларус ще отвърне не с разполагане на руски войски в страната, а с разгръщане на собствени ракетни оръжия. Беларусите наистина (наречени там \"Полонез\"), чиято далекобойност може да се повиши до 500 километра. Според беларуски експерти Китай е потърсен, защото Русия не дава на Беларус модерни оръжия, разчитайки във военен план Минск изцяло да зависи от Москва. А Лукашенко по думите им убеждава САЩ да не засилват военното си присъствие в региона не защото вижда опасност в това, а защото това ще отслаби позициите на Минск в преговорите с Кремъл за руска база. Накрая, трудно съвместими са ключовите стратегически ориентири на Русия и на Беларус. Кремъл се стреми НАТО да бъде отслабена, в идеалния случай - да се разпадне. А Лукашенко е убеден, че здравото трансатлантическо партньорство е \"основна опора на нашата планета и не дай боже да я разрушим. Убедени сме, че от сплотеността на страните в региона и от запазването на военнополитическата роля на САЩ в европейските дела зависи сигурността на целия континент (...) Без Америка тук за жалост няма да решим нито един въпрос, включително украинския конфликт\". Подобни изявления само озлобяват Москва. За дистанцирането на Минск от Русия обаче Кремъл трябва да вини само себе си. Ако новата студена война, започната от Москва, прерасне в гореща, Беларус, Полша и балтийските държави ще станат главен театър на военните действия с всички последици от това. И независимо как изглежда в нечии очи Лукашенко особено с риск да бъде разрушена страната му. Беларуският лидер естествено не поставя под съмнение съюза с Русия, но същевременно отправя сигнал, че няма да воюва с НАТО. А Русия схваща, че беларуският плацдарм е от критично значение за успех на евентуална военна авантюра в южната част на Балтика. Това мотивира и все по-твърдото ѝ намерение да погълне Беларус. Но аншлусът на Беларус не се очертава като лесна разходка за Москва. Макар почти всички беларуси да хранят добри чувства към Русия, едва 5-6 на сто подкрепят идеята за влизане във федерацията. Беларуските елити, включително армейският генералитет и службите за държавна сигурност, чудесно разбират, че след \"взаимопроникването\" Кремъл най-напред ще сложи проверени кадри от Русия на всички що-годе значими постове в беларуските провинции на \"обединената държава\". Твърдо ще реагира и Западът. Поява на ударни руски дивизии в Беларус ще е крещящо доказателство, че следваща цел на Русия ще бъдат Варшава, Вилнюс, Талин, Рига. Тогава НАТО няма да има друг изход, освен да неутрализира твърдо експанзията на Москва. Прочее, аншлусът на Беларус ще стане последна авантюра за Кремъл. Бел. на радио \"Свобода\": Мненията в рубрика \"Блогове\" може да не отразяват гледната точка на редакцията. /БТА", "date": "2019.01.10", "title": "Колко далеч ще стигне \"взаимопроникването\" на Русия и Беларус"}
{"url": "https://www.dnevnik.bg/sport/2019/01/10/3372761_peterhanzel_specheli_tretiia_etap_na_dakar_al_atiia/", "text": "Французинът Стефан Петерханзел спечели третия етап на рали \"Дакар\", а катарецът Насер ал Атия завърши втори и отново излезе начело в генералното класиране на най-тежката автомобилна надпревара. Петерханзел и навигаторът му Давид Кастера изминаха състезателната отсечка от Сан Хуан де Маркона до Арекипа за 8:34.08 часа. Пилотът на \"Мини\" изпревари Ал Атия (\"Тойота\") с 3:26 минути, а трети с пасив от 11:47 минути финишира полякът Якуб Пжигонски (\"Мини\"). Петерханзел постигна 75-ата си етапна победа в рали \"Дакар\", като вече има 12 повече от втория във вечната класация - руснака Владимир Чагин, и 25 повече от третия - финландеца Ари Ватанен. Французинът е печелил крайната победа в надпреварата рекордните 13 пъти - седем с автомобил и шест с мотоциклет. В същото време Ал Атия успя да си върне първото място в генералното класиране, което отстъпи след втория етап. Катарецът поведе с 6:48 минути пред Язид ал Раджи от Саудитска Арабия, а Петерханзел излезе трети с пасив от 7:03 минути. Испанецът Нани Рома и Пжигонски допълват челната петица съответно на 12:02 и 13:35 минути от Ал Атия. Тежък ден имаше победителят от втория етап Себастиен Льоб (\"Пежо\"). Носителят на рекордните девет световни титли във WRC финишира 11-и с пасив от 42:55 минути. В генералното класиране французинът се смъкна до осмата позиция, като изостава с 37:59 минути от Ал Атия. Още по-кошмарен беше денят за лидера преди етапа Жинил де Вилиерс (\"Тойота\"). Южноафриканецът финишира едва 49-и с огромно изоставане от 4:30.45 часа, което на практика го лиши от всякакви шансове за краен успех. При мотоциклетистите третият етап беше спечелен от французина Шавие де Солтре (\"Ямаха\"). Той изпревари само с 15 секунди Пабло Кинтания (\"Хускварна\"). Чилиецът излезе начело в генералното класиране с аванс от 11:23 минути пред аржентинеца Кевин Бенавидес (\"Хонда\") и 12:12 минути пред британеца Сам Съндърланд (КТМ). Испанецът Жоан Бареда, който спечели първия етап и водеше в генералното класиране, отпадна от надпреварата. При четириколките най-бърз в третия етап беше аржентинецът Херемиас Гонсалес (\"Ямаха\"). Втори с пасив от 1:44 минути завърши сънародникът му Николас Кавилясо (\"Ямаха\"). Кавилясо остава начело в генералното класиране, като авансът му пред изкачилия се на второ място Гонсалес е почти половин час. Руснакът Андрей Каргинов (\"Камаз\") спечели етапа при камионите. Неговият сънародник Едуард Николаев (\"Камаз\"), който преследва трета поредна и общо четвърта победа в \"Дакар\", води в генералното класиране с преднина от 5:17 минути пред аржентинеца Федерико Виярга (\"Ивеко\").", "date": "2019.01.10", "title": "Петерханзел спечели третия етап на \"Дакар\", Ал Атия отново поведе"}
{"url": "https://www.dnevnik.bg/evropa/evropeiski_parlament/2019/01/10/3372390_predizbornata_podgotovka_na_gerb_i_bsp_mobilizaciia_na/", "text": "Най-големите партии у нас ГЕРБ и БСП ще започват активно да се подготвят за избори още този месец. На 20 януари на Национална предизборна среща в София премиерът и лидер на ГЕРБ Бойко Борисов и заместникът му в партията Цветан Цветанов ще дадат инструкции на ръководителите на ГЕРБ в страната за провеждането на изборите за европейски депутати и местна власт. На 26 януари в НДК  конгресът на БСП ще одобри партийните платформи за евровота и евентуални парламентарни избори , в които акцент се очаква да бъдат социалните обещания. Най-неотложната задача и за двете партии е изборът на кандидати за евродепутати. И в ГЕРБ, и в БСП местните структури ще номинират кандидати, но финалната подредба на листите ще бъде направена от тесните партийни ръководства - съответно Изпълнителната комисия на ГЕРБ и Изпълнителното бюро на БСП, което ще иска санкция от Националния съвет на \"Позитано\" 20. На предизборната среща ГЕРБ ще определи критериите за кандидатите за евродепутати, които могат да бъдат номинирани до 20 февруари. Макар че определи такива още през ноември м.г. (още за критериите четете  тук ), БСП ще започне този процес на 1 февруари и се очаква да го завърши на 15 март. Докато в ГЕРБ се очаква водач на листата на е настоящият еврокомисар Мария Габриел, а на избираеми места да останат евродепутатите Андрей Ковачев, Емил Радев и Ева Майдел, в БСП се засилва напрежението кой ще е водещ кандидат. Засега неофициалната информация е, че  президентът на Партията на европейските социалисти (ПЕС) Сергей Станишев няма да бъде начело на евролистата на БСП, както бе на миналите избори , а за негов наследник се коментират надпартийни кандидати, в т.ч. и депутатът от гражданската квота на БСП Елена Йончева. На избираемо място в листата ще бъде и зам.-председателят на партията Деница Златева. Според  последното проучване на \"Алфа рисърч\"  на евроизборите ГЕРБ ще получи 37.2% от гласовете на избирателите, а БСП - 34.3%. Анализатори, а и партийци не изключват и предсрочни парламентарни избори тази година, като се смята, че това до голяма степен ще зависи от резултатите на евровота. Преброяването на ГЕРБ  Една от задачите, които ръководителят на предизборния щаб на ГЕРБ Цветан Цветанов ще постави на местните структури, е преглед на активните членове на партията, обясниха партийци пред \"Дневник\". На практика така се преброяват членовете, които могат да работят за осигуряване на гласове за ГЕРБ на изборите. В речта, която Бойко Борисов ще изнесе на предизборната среща пред близо 2000 членове на ГЕРБ, партийци очакват призиви за работа на терен и поддържане на най-близка връзка с хората по места, за да могат да се обясняват постиженията на управляващите и да се реагира бързо при скандали. Цветанов отсега активно обикаля по места. Друга задача, която областните координатори на ГЕРБ ще трябва да свършат в най-скоро време, е да намерят и обучат хора, които да влязат в районните и секционните изборни комисии. Макар че местните избори са чак през есента, Цветан Цветанов се очаква да призове областните лидери на ГЕРБ да се оглеждат за кандидати за кметове, особено на местата, където в момента нямат титуляр. Официалната информация от ГЕРБ засега е, че  успешните кметове ще бъдат издигнати за нов мандат . Неофициалната - че партията ще се опита да привлече за свои кандидати и успешни кметове на други партии. Трета задача за местните структури на ГЕРБ е да противодействат на фалшивите новини с истински - да популяризират това, което управляващите правят. За евровота партията ще стартира инициативата \"Европа в нашия дом\", при която ще се обяснява на гражданите какво е направено в България благодарение на европейската солидарност. Визията на БСП  Националният предизборен щаб на БСП, чиито председател е депутатът Георги Свиленски, вече е готов с предизборната платформа на партия за евровота, която акцент е желанието за социална Европа. От \"Позитано\" 20 се обявяват против Европа на две скорости и настояват за по-голямо участие на младите хора при определянето на бъдещето на стария континент. Платформата ще бъде обсъдена от Националния съвет на партията тази събота и приета окончателно от конгреса на 26 януари. По-важният документ, който социалистите ще гласуват, е т. нар. Визия за България, която бе обсъждана пет месеца с членове и симпатизанти на БСП в цялата страна (още за документа четете  тук ). Очаква се днес Изпълнителното бюро на \"Позитано\" 20 да прегледа финалния вариант на т.нар. Визия, в който ще бъдат включени и предложения на неправителствени организации и граждани. Идеята е документът да стане предизборна платформа на БСП за следващи парламентарни избори с претенцията, че отразява искания на хората. Акценти в т.нар. Визия за България са обещания за реформа в здравеопазването на база на регионален принцип, увеличение на старите пенсии и на някои социални плащания, мерки срещу демографската криза, държавно участие в икономиката, нормализиране на отношенията с Русия и др. Днес ще се реши какво ще бъде обещанието на БСП за влизане на страната ни в еврозоната, тъй като през лятото Корнелия Нинова поиска да има дебат и да не се бърза, но повечето стопански организации й изложиха аргументи, че въвеждането на еврото е добро решение.", "date": "2019.01.10", "title": "Предизборната подготовка на ГЕРБ и БСП: Мобилизация на актива и визии за промяна"}
{"url": "https://www.dnevnik.bg/gradska_sreda/2019/01/10/3372510_avtorut_na_bronzovata_kushta_shte_ia_demontira_v/", "text": "Художникът Пламен Деянов ще демонтира инсталацията си \"Бронзовата къща\" от Градската градина в София, когато климатът позволява това. Потърсен от \"Дневник\" Деянов каза, че вече е водил разговори с фирми, които да демонтират творбата, но всички са отказали да го направят докато има сняг. \"Ще я демонтирам в първия възможен момент\", каза Деянов. Общинският съвет взе решението \"Бронзовата къща\" да бъде поставена на мястото на бившия мавзолей на Георги Димитров в края на 2018 г с условие да остане там 12 месеца. Тя трябваше да бъде монтирана в началото на годината и да е символ на българското европредседателство. Проектът обаче се забави и инсталацията  беше изградена в края на юни . В това време Деянов влезе  в конфликт със Столичната община , кмета Йорданка Фандъкова, председателката на комисията по култура Малина Едрева и други общински съветници. Причината бе него интервю за сайта на Кунстхале в началото на юни, в което обясняваше, че от общината и политици в неофициални разговори са давали сигнали, че инсталацията може да остане безсрочно. Като дори са го съветвали как да се заобиколят процедурите за това и изказва и различни негативно мнение за българската публика и нейната способност да възприема модерното изкуство. В отговор Фандъкова каза, че Деянов дължи извинение на българските граждани и че общината няма да организира откриване на произведението, каквито планове имаше. \"Всеки може да говори каквото си иска\", каза Деянов днес по повод думите на Фандъкова и посочи, че отношенията му с общината са \"добри, каквито са били винаги\". Той каза, че след като демонтира \"Бронзовата къща\" ще започне да я в различни галерии и пространства в градове Европа, сред които са Барселона и Лайпциг. Площадката на бившия мавзолей обаче ще продължи да бъде  място за показване на съвременно изкуство , след като общинският съвет, отново по предложение на Малина Едрева, одобри там два пъти в годината да се показват произведения, финансирани от общината.", "date": "2019.01.10", "title": "Авторът на \"Бронзовата къща\" ще я демонтира в първия удобен момент"}
{"url": "https://www.dnevnik.bg/zelen/2019/01/10/3371474_ivailo_hlebarov_za_zemiata_merkite_za_izchistvane_na/", "text": "  фините прахови частици  - Има промени, които са в добра посока и за които се борим година и половина – например повишени изисквания към качеството на изготвяните общински програми за чистотата на въздуха и разширяване на правомощията на местната власт за налагане на ограничения. Една от най-важните беше правилно пренасяне на чл. 23 от Директивата, заради което е второто писмо на ЕК - че програмите ни трябва да намалят превишаванията на нормите в най-кратки срокове. Но като цяло промените едва ли ще са достатъчни. Те не адресират добре системните проблеми като липсата на административен и финансов капацитет в общините за изготвяне и изпълнение на качествени програми, както и липсата на мерки с ясен ефект за основните източници на замърсяване - такива са битовото отопление с твърдо гориво, за големите градове - и транспортът, а за някои специфични места - индустрията. Разписани са стандарти за въглищата за битово отопление, но за дървата за огрев, които са по-големият замърсител, изискванията са минимални и ще се прецизират в бъдеща наредба. Не се осигурява и адекватна координация между министерствата, общините и агенциите, отговорни за постигане на изисквания за чист въздух. Изключително важна е и невъзможността общинските програми за качество на въздуха да бъдат обжалвани от гражданите и контролирани от съда. Последното е и проблем на съдебната власт, която отказва да прилага решенията на Съда на европейската общност, въпреки че е задължително. - Това изискване е възможно да доведе до объркване и да внесе неяснота за това какво всъщност се изисква. В крайна сметка за ФПЧ10 е нужно да се спазва годишната норма и броят на дните с превишение на средноденощната норма да е под 35. В приетия текст липсва ясна мотивация и обосновка за тази промяна, както и оценка на въздействието. За да се спази изискването за свеждане до минимум на продължителността на периодите с превишения, програмите за качеството на атмосферния въздух (ПКАВ) на общините следва да са определили и оценили чрез моделиране с кои мерки това може да се постигне. - Сама по себе си промяната няма да доведе до спазване на изискванията. Въвеждането ѝ е правилно, като тенденцията трябва да е премахване на въглищата като гориво вбъдеще. Основният проблем е, че сред тези, използващи твърди горива за отопление, едва 14-15% са на въглища и този дял е намаляващ, докато над 76% използват дърва и процентът расте. По отношение на дървата, които, подчертавам, са по-сериозният замърсител, законът не предвижда въвеждането на стандарти, а националната програма на Министерството на околната среда и водите (МОСВ) включва само палиативни мерки. Въпросът се дискутира почти две години, но в крайна сметка в Закона за чистотата на атмосферния въздух няма ясни стандарти - прие се до края на юни 2019 г.   Министерството на земеделието, храните и горите да изготви наредба с изисквания към дървесината. - Стандартите за въглища се отнасят само за пусканите на пазара за използване в бита и нямат отношение към използваните в ТЕЦ. За конкретната наказателна процедура ТЕЦ нямат отношение, въпреки че в дългосрочен план имат сериозно влияние върху въздуха, основно заради ниското качество на използваните въглища и високите разходи за пречистване. Нека не забравяме, че Гълъбово е единственият град в Европа, в който се регистрират пикови наднормени замърсявания със серен диоксид. Стратегията на правителството да запази ТЕЦ на всяка цена е погрешна поради няколко причини. Въглищата освен че замърсяват, стават неконкурентноспособни и пазарът го доказва в цял свят. Пазарът на емисии, който след години най-накрая започва да работи, изведнъж се оказа проблем за нашите ТЕЦ и държавата се втурна да взима заеми, за да купува квоти. Идеята на самата търговия не бе \"плащай, за да замърсяваш\", а \"инвестирай, покривай изискванията, за да не плащаш за квоти\". Българските ТЕЦ не могат да изпълнят новите екологични изисквания без сериозни инвестиции, които както се вижда никой не желае да направи – защото няма и да се изплатят - и се разчита на държавата да ги спасява чрез субсидии, което е недопустимо. В момента очакваме оценките за различни централи и сме убедени, че те ще покажат прекомерни разходи и занижени ползи за здравето и околната среда. На тази основа държавата ще поиска от ЕК отлагане въвеждането на по-строги изисквания. Много по-смислено е ако се изработи ясен план за поетапното затваряне на тези мощности и осигуряването на алтернативен поминък на хората. Вместо да работи за бъдещето на хората и районите, които сега са зависими от добива и изгарянето на въглища, правителството се опитва да удължи агонията с неизпълними и вредни за всички ни обещания, като същевременно включително и без оценка на въздействието повсеместно се разрешава горенето на отпадъци в ТЕЦ– Бобов Дол, Сливен, Русе, Брикел и др. МОСВ има ясна непублична стратегия да гори повече боклук, при това с надежда да използва европейски средства - точно обратно на европейските политики за енергетика и за отпадъци. Някои централи ще разчитат и на внос на отпадъци. - На всички е ясно, че трябва да има преход към възобновяеми източници на енергия и устойчиво развитие като цяло. Последните научни доклади за климатичните промени ясно показват нуждата от намаляване на емисиите с 45% до 2030 г. и до 100% през 2050 г.. Основният проблем е, че това не е само технологичен и организационен, но и огромен социален преход. Няколко поредни правителства предпочитат да отлагат решенията и да отричат намаляването на значението на въглищата и трудностите пред развитието на въглищната индустрия. Те направиха всичко възможно да поддържат в България илюзията за липса на алтернатива на въглищата, въпреки ясните европейски и световни тенденции от години. В енергийния сектор, включително във въгледобива, безусловно се налагат реформи и е необходимо да се разработи национална стратегия за намаляване на използването на замърсяващи енергийни носители. Но преходът трябва да бъде справедлив, едва тогава обществото ще го приеме. - Тези идеи се говорят от години. Проблемът е, че редица правителства не желаят да ги разработват защото смятат, че въглищата ще са едва ли не вечни. Развитието на региона след въглищата може да се разглежда в няколко основни посоки: развитие на нови високотехнологични сектори или на вече налични бизнеси с висок потенциал, но незамърсяващи; специфична насоченост към зелената енергетика и съхраняването на енергия; развитие на съществуващи не-енергийни дейности (собственост на \"Мини Марица-Изток\" и енергийните дружества); поддържане на резерва за форсмажорни ситуации. Финансирането на справедлив енергиен преход в региона е възможно чрез използване на комбинация от фондове и финансови инструменти за ликвидация на последиците от въгледобива и работата на ТЕЦ-овете, нови инвестиции в развиващи се сектори, ранно пенсиониране, преквалификация, предприемачество. - Стартът на програмата вече е закъснял и прилагането ѝ ще започне от 2019 г., макар че някои мерки започнаха през 2018 г. Част от тях са в правилната посока, но изпълнението им зависи от наличието на силна политическа воля, поемането на ясна отговорност и ангажираност, отлична координация между институциите и различни финансови механизми за подкрепа с фокус върху енергийно бедните и най-уязвимите групи. От начина на разписване на програмата, както и от действията на правителство, министерства и общини, до момента не виждаме ангажиране с проблемите и решенията. Целта на упражнението е да се замажат очите на ЕК, за да се избегнат финансови санкции, а не да се изчисти въздухът, не и в най-кратки срокове. - Очаква се да се подкрепят мерки за подмяна на замърсяващи уреди за отопление, което е добре. Критериите за напредък и отчитане на резултат – намаляване на емисиите, обаче са базирани на данни от 2011 г., но на този етап не можем да преценим доколко са амбициозни тези намалявания. През тази година се надяваме общините качествено да актуализират данните си и да направят съответните моделирания, за да се види какво намаление би могло да се постигне с подмяната на определен брой уреди. - Проблемът с горенето на отпадъци от бита се дължи в известна степен на неадекватното разделно събиране в София въведено в края на 2005 г. Упоритият отказ на Столичната община да премахне анонимните контейнери, да засили разделното събиране (включително чрез адекватно определяне на такса смет), като и да припознае неформалния сектор, който де факто е отговорен за разделното събиране, водят до това, че в контейнерите има прекалено много неща, които могат да свършат в нечия печка. Неясно е какви мерки предприема общината след разкритията за продажба на дрехи втора употреба за горене. Непрекъснато се говори за направени проверки, но не се вижда резултат от тях. В допълнение, самият проект за изгаряне на отпадъци в ТЕЦ-София допринася за липсата на адекватно събиране на боклука. Инсинераторът ще е нов източник на ФПЧ, диоксини, фурани, тежки метали и ще увеличи емисиите на ТЕЦ-а, тъй като газ се заменя с отпадъци. Филтрите за комини не са подходяща мярка за България, тъй като те не адресират основните предизвикателства пред битовото отопление - некачествените горива и нискоефективните отоплителни уреди. Това е основният извод от изследване, което публикувахме през декември 2018  г. и от \"За Земята\" сме доста скептични за ефективността им в България. Според нас е много по-правилно проблемът да се решава при източника – печката и горивото, като така се намалят и емисиите на ФПЧ вътре в помещението. Монтирането на филтри би могло да е допълнителна мярка при вече сменена горивна база, но не и основна мярка. Тук по-скоро става въпрос за търговски интерес и желание за използване на европейски средства, отколкото инвестиране в добри решения.", "date": "2019.01.10", "title": "Ивайло Хлебаров, \"За Земята\": Мерките по наказателната процедура за въздуха са добри, но недостатъчни"}
{"url": "https://www.dnevnik.bg/biznes/2019/01/10/3372556_bulgarski_prevozvachi_i_shofyori_shte_protestirat_pred/", "text": "Български компании - превозвачи и техните служители ще протестират днес в Брюксел срещу новите правила в автомобилните превози, които ги ощетяват. Проявата е насрочена за днес заради заседанието на транспортната комисия на Европейския парламент, която предстои да разгледа спорния пакет \"Мобилност 1\". Властите в Брюксел са дали разрешение за протеста, който ще се състои на пл. \"Люксембург\" пред сградата на парламента. Според организаторите от Асоциацията на международните превозвачи на площада ще има десет товарни камиона и най-малко 500 души от България, по-голямата част от които са пътували с чартърни полети до белгийската столица. Към тях ще се присъединят и около 120 души от други източноевропейски държави и в частност Румъния, Литва, Полша, съобщи в интервю за БТА изпълнителният директор на асоциацията Йордан Арабаджиев. По думите му Унгария подкрепя протеста, но няма да участва със свои представители, а Чехия и Словакия са \"предали общата кауза\". Протестиращите очакват да бъдат изслушани от транспортната комисия. Едно от спорните предложения, срещу които те протестират, е шофьорите и камионите задължително да се връщат вкъщи на всеки 3 или 4 седмици. Тъй като България е в периферията на Европейския съюз, това правило ще натовари компаниите със значителни разходи за транспорт на шофьорите. Едновременно с това, ако компания в Западна Европа наеме българин, няма да му плаща да се прибира вкъщи за почивкса, защото формулировката е връщането да е в страната - седалище на фирмата.  Освен това е подновено и вече отпадналото предложение - освен шофьора и камионът да се връща в страната на домуване \"за почивка\", неприемливо за българските компании. Друг текст пък предвижда командировъчните на водачите да се пресмятат според ставките във всяка страна, през която тирът преминава. Това ще натовари фирмите да пресмятат постоянно по колко часа в коя държава е престоял камионът, за да могат коректно да изчислят размера на дължимите командировъчни и осигуровки. Освен това водачите непременно ще трябва да спят по хотели вместо в кабината на камиона, както е сега. Българските компании настояват прилагането на този текст да се отложи до изграждането на защитени паркинги с места за нощувка, каквито сега липсват. Причината е, че шофьорът е отговорен за товара и не може да изостави камиона на неохраняем паркинг - при кражба застрахователят няма да изплати обезщетение. Протестът се подкрепя от всички български институции - президента Румен Радев, правителството и Народното събрание, както и от българските евродепутати от различните групи. Министърът на транспорта Росен Желязков също е в Брюксел и вчера разговаря по темата с докладчиците в комисията, с комисар Виолета Булц и с председателя на транспортна комисия в ЕП Карима Дели, както и с евродепутати. Аргументите са, че промените ограничават свободното движение на хора и стоки и ще насърчат евроскептицизма. Опасенията са, че ако регламентите бъдат променени, българските компании ще фалират или ще пренесат дейността си в някоя от западните държави, а това означава да плащат там данъците и осигуровките, а шофьорите и семействата им да емигрират.", "date": "2019.01.10", "title": "Български превозвачи и шофьори ще протестират пред Европарламента в Брюксел"}
{"url": "https://www.dnevnik.bg/sport/2019/01/10/3372544_alibaba_i_intel_rabotiat_po_tehnologiia_za_analiz_na/", "text": "Алибаба\" и \"Интел\" представиха планове за разработване на технология, проследяваща детайлно представянето на спортистите и физическото им състояние. Възможно е продуктът да бъде използван за първи път по време на летните олимпийски игри в Токио 2020. Двете водещи технологични компании, които са сред спонсорите на МОК, ще работят съвместно по проекта. Плановете са технологията да осигурява в реално време биомеханичен анализ на действията на спортисти. Тя ще се използва в пет атлетически дисциплини.  От \"Алибаба\" посочват, че приложението ще е от полза на треньорите, тъй като те ще могат да вдигат нивото на подготовката, а оттам да се подобрява и представянето на спортистите. Китайската компания смята, че технологията ще помогне и на зрителите да имат по-добро и пълноценно изживяване. Вицепрезидентът на \"Интел\" Навеен Рао каза, че продуктът може да помогне за получаване на отговор на въпроса защо някои състезатели са по-добри от други. \"Защо Юсейн Болт е толкова бърз? Това е въпрос, който в интернет можете да видите милиард пъти. Защо е толкова бърз? Защо той може да направи нещо, което други никога не биха могли да повторят в историята на олимпийските игри в спорт, практикуван от всяко дете - бягането? Сега вече можем да започваме да отговаряме с посочване на повече данни\", заяви Рао.", "date": "2019.01.10", "title": "\"Алибаба\" и \"Интел\" работят по технология за анализ на представянето на спортисти"}
{"url": "https://www.dnevnik.bg/sviat/2019/01/10/3372511_zaradi_sasht_i_uspehite_na_djihadistite_primirieto_v/", "text": "От близо четири месеца в провинция Идлиб се запазва крехко примирие, което позволи на последния голям бунтовнически бастион в Сирия да избегне офанзива на режима на Башар ал Асад. През последните дни обаче джихадистите започнаха офанзива срещу бунтовническите фракции, с които делят територията, която взе над 130 жертви, и превзеха няколко десетки позиции. Дали споразумението за прекратяване на огъня, договорено между съюзника на Дамаск - Русия, и Турция, която подкрепя бунтовниците, е застрашено от териториалните успехи на джихадистите или от евенуталното изтегляне на американските войски, анонсирано от Вашингтон? На 17 септември 2018 г. Москва и Анкара обявиха споразумение за \"демилитаризирана зона\" в северозападната провинция Идлиб и околностите й. Тази инициатива предвиждаше създаването на буферна зона, която да разделя секторите, контролирани от бунтовниците в провинция в провинция Идлиб и в съседните провинции Хама и Алепо в Централна Сирия, от районите под правителствен контрол. Макар че изгледите за мащабна офанзива на режима намаляха, продължиха спорадични сблъсъци между бунтовниците и джихадистите от една страна и подкрепящите режима сили в провинция Идлиб, контролирана предимно от организацията \"Хайят Тахрир аш Шам,\" добинирана от бившия сирийски клон на Ал Каида, и от бунтовнически фракции. \"Руско-турското споразумение е доста успешно. Сега ситуацията в Идлиб е спокойна, поне в сравнение с ужасните сцени, които можеха да се случат\" в случай на офанзива, обяснява Арон Лунд, експерт от мозъчния тръст Фондация \"Сенчъри\" ( Century Foundation). По силата на споразумението бунтовниците трябваше да изтеглят тежката си артилерия от бъдещата \"демилитаризирана зона\", но джихадистите, и преди всичко групировката \"Хайят Тахрир аш Шам\", не се изтеглиха от буферната зона, както предвиждаше споразумението. Освен това, двете шосета, които трябваше до края на 2018 г. да свържат териториите в ръцете на режима от северната провинция Алепо до центалната Хама и северозападната Латакия, минавайки през провинция Идлиб, така и не бяха отворени за движение. \"Хайят Тахрир аш Шам\" вече държи 60 на сто от провинция Идлиб. Останалите територии остават под контрола на коалиция на бунтовнически групи, подкрепяни от Анкара - Фронта за национално спасение. Благодарение на своята офанзива, започнала миналата седмицза, \"Хайят Тахрир аш Шам\" успя да завладее изцяло бунтовническите територии в западната част на провинция Алепо, по данни на Сирийския център за наблюдение на правата на човека. \"Стратегията на \"Хайят Тахрир аш Шам\" е да постави противниците си пред свършен факт, който реално вече не може да бъде оспорван, сиреч в позицията на доминираща сила, дори хегемон\", обобщава Тома Пиере от центъра за научни изследвания на арабския и мюсюлманския свят в Екс-ан-Прованс.Според него целта е \"да се покаже на онези международни играчи, които са по-скоро враждебно настроени\" към групировката, че \"не може нищо да направят, за да я прогонят\" от Идлиб. Според експертите, на Турция се е падало задължението да накара \"Хайят Тахрир аш Шам\" да спазва споразумението. Стратегията беше това да стане чрез \"постепенно задушаване\", така че за джихадистката групировка най-добрият начин да попречи на Турция беше да елиминира съперничещите сили, пояснява Пиере. Конфликтът в Сирия, започнал през 2011 г. който се усложни с намесата на чужди регионални и световни сили, причини над 360 000 жертви и милиони бежанци. През декември президентът на САЩ Доналд Тръмп предизвика изненада, обявявайки изтеглянето на американските войски, разположени в Сирия в помощ на кюрдските сили в борбата срещу джихадистката групировка \"Ислямска държава\". След това обаче Държавният департамент уточни, че \"няма срок\" за изтеглянето. Новината обаче подтикна кюрдите да започнат сближаване с режима на Асад, който може в крайна сметка да си върне всички контролирани от малцинството територии в Северна и Североизточна Сирия. Американското изтегляне почти сигурно ще има негативно отражение върху ситуацията в Идлиб, твърди Хаид Хаид, изследовател от британски мозъчен тръст \"Чатъм хаус\", според когото има няколко възможни сценарии. Ако режимът успее да си върне кюрдските територии, Идлиб автоматично ще стане следващата му цел, смята експертът. Турция също може да се изкуши да приеме компромис с Русия за Идлиб, ако Москва разреши на Анкара да изтласка кюрдските сили от границата си. /БТА", "date": "2019.01.10", "title": "Заради САЩ и успехите на джихадистите примирието в Идлиб е под въпрос"}
{"url": "https://www.dnevnik.bg/analizi/2019/01/10/3365344_porednoto_povishenie_na_minimalnata_zaplata_krie/", "text": "Петър Ганев е старши изследовател в Института за пазарна икономика. В началото на годината \"Дневник\" събра прогнозите на няколко наблюдатели за икономиката и бизнес средата. Четете ги в следващите дни. - Факт е, че през последните месеци става все по-модерно да се говори за предстояща икономическа криза. В общия случай се разглежда сценарий, при който има забавяне на растежа в Европа или в най-лош вариант – рецесия, което неизбежно да се прояви и при нас. Това е важно да се подчертае – не криза, която сами бихме си направили, а криза привнесена отвън. Трудно е да се определи с някаква висока сигурност кога би се случило по-сериозното забавяне в Европа. По-негативни от очакваното са данните за Германия през втората половина на 2018 г., както за растежа, така например и за автомобилната индустрия, което допълните засили опасенията. Все още обаче това не води до някакви драматични прогнози.  Големите рискове остават по-скоро свързани с наследството от предходната криза и познатите структурни проблеми в Европа – страните с високи дългове (фокусът е върху Италия) и зависимостта на финансовата система от политиката на ЕЦБ. Декемврийското решение на ЕЦБ бе да се запазят нулевите лихви поне до лятото на 2019 г., но да бъдат преустановени количествените улеснения – програмата за покупка на активи. Това само по себе си едва ли ще предизвика голям трус, но по-сериозният въпрос е как в средносрочен план ще се избяга от нулевите лихви без това да катурне европейската икономика.  - Има основания да се очаква известно покачване на лихвите през 2019 г., но то едва ли ще е \"осезаемо\". По-скоро във втората половина на годината лихвите ще тръгнат леко нагоре като тенденция. Кредитирането е възможно леко да се охлади, както в резултат на по-внимателно поведение по време на проверката на активите на банките в първата половина на 2019 г., така и конкретно в имотния сектор, където вече има индикации за охлаждане. - Тенденцията за покачване на заплатите е резултат от общата икономическа картина, а не само от промените в минималната заплата. Тази тенденция беше зададена от частния сектор – особено през 2017 г.,но вече и публичния сектор играе водеща роля – с вдигането на заплатите в администрацията и удвояването в средносрочен план заплатите на учителите. Вдигането на минималната заплата ще подкрепи доходите на най-нискоквалифицираните и на работещите в по-бедните региони, но крие и своите рискове – както през откриването на нови работни места, така и при евентуално забавяне на икономиката, когато именно тези работници ще са първите извън пазара на труда. - Въпреки множеството спорове около инвестициите в България – особено върху размера на чуждестранните инвестиции, общата инвестиционна картина не е толкова мрачна. Инвестициите, в т.ч. вътрешните такива, в промишлеността се покачват, което е ключово за страната. По-добре започнаха да работят и основните индустриални паркове в страната, което означава и реализирането на инвестиционни проекти, включително с чужд капитал. Доброто състояние на бюджета, означава и повече възможности за публични инвестиции – разходването на излишъка за 2018 г. е такъв пример. - Мисля, че България ще извърви предвидените стъпки спрямо поетите ангажименти за приемането ни в ERM II. Най-голямо внимание разбира се ще привлече  прегледът на активите на 6-те банки , което ще се случи в началото на 2019 г. Не мисля, че там ще има нещо драматично различно спрямо това, което видяхме през 2016 г. (Когато БНБ оповести резултатите от проведените стрес тестове на банките - бел. ред.) Големият въпрос е какво ще се случи в средата на 2019 г., когато поетите ангажименти са изпълнени и се очаква да влезем ERM II. Дали това няма да е нов Шенген? Добрата новина е, че отговорът на този въпрос не може да се разтяга във времето – през лятото на 2019 г. ще стане ясно.", "date": "2019.01.10", "title": "Поредното повишение на минималната заплата крие рискове"}
{"url": "https://www.dnevnik.bg/sviat/2019/01/10/3372604_zashtitata_na_dannite_veche_e_marketingov_slogan/", "text": "Каквото става във вашия iPhone, си остава във вашия iPhone\": Apple, който не присъства на тазгодишното изложение за  потребителска електроника в Лас Вегас , голямата годишна среща на технологичните компании, има огромен билборд в града, с който се рекламира като защитник на личните данни. На изложението Consumer Electronics Show (CES), което отвори врати официално във вторник, темата за сигурността не е нещо ново. Само че разкритията около непрозрачното управление на личните данни и за умни колонки, които записват всичките разговори, й придадоха ново измерение. И я превърнаха в чувствителна тема, която отсега нататък не може да бъде избегната. За редица компании тя е ос на развитие и  ефективен маркетингов аргумент. \"Научихме много важен урок тази (2018) година: умните колонки слушат непрекъснато. Като се има предвид рискът \"Alexa\" (приложение на \"Amazon\" - бел. ред.) да предава частни разговори, отсега нататък един прибор може да гарантира на потребителите, че сигурността на техния личен дигитален живот е гарантирана\". Така американската компания Winston Privacy рекламира кутията, която започна да произвежда. Скандалите \"са като коледни подаръци за нас!\", със задоволство казва Ричард Стоукс, който ръководи компанията. Winston, метална кутия с изчистен дизайн, \"криптира и гарантира анонимността\" на данните от компютри, таблети, телефони и умни домакински уреди, обещавайки \"защита\" срещу \"шпионажа\". Winston блокира освен това геолокацията и рекламите, обяснява Стоукс. \"Тъй като ставаме свидетели на все повече умни устройства, задължително ще чуваме все повече и повече хора да говорят за сигурността и да се стремят да опазват данните си и достъпа до тях\", коментира анализаторката Каролина Миланези, от Creative Strategies, отговаряйки на въпрос какъв е ефектът от полемиката около технологичните гиганти. \"Без съмнение ще се увеличи броят на компаниите, които ще се опитат да подражават на маркетинга на Apple, а той казва \"вие не сте наш продукт, ние ви защитаваме, (...) сигурността на вашите данни е гарантирана...\", допълва г-жа Миланези. Холандската компания Scalys, която присъства на изложението в Лас Вегас, представя своята TrustBox (буквално \"Кутия на доверието\"). Това е рутер, който \"не само гарантиран сигурността на комуникациите, но и на всички умни предмети\". \"Да не зависим от GAFA\" Според компанията за пазарни проучвания eMarketer, над 74 млн. американци ще си служат с умен предмет с гласово задействане през 2019 година, а това е с 15% повече в сравнение с миналата година и лидер ще бъде Amazon, следван от Google. \"Конфиденциалността е важен въпрос и основателна причина за загриженост, когато човек си служи с умна вещ\", аргументира се американската компания Smarte. Нейният кръгъл модул Mute+ служи за \"запушване на ушите на умните електронни устройства\". Френската компания Snips предлага с нейната програма умните вещи, които се активират гласово, да бъдат задействани без да е необходим интернет, а следователно и без риск от изтичане на данни. Преди скандалите от 2018 година и  Европейския регламент за защита на данните  ( GDPR ), \"минавахме за много мили мечета, но след това клиентите ни се върнаха отново при нас\", заинтригувани от идеята \"да не зависят от GAFA (Google, Apple, Facebook, Amazon)\", технологичните гиганти, обяснява шефът на Snips Ранд Хинди. \"Миналата година по мъчителен начин си дадохме сметка до каква степен въпросът с управлението на личните данни е важен и че има многобройни последици\", посочи Боб О'Донъл, анализатор в Technalysis, който прогнозира появата на все повече офлайн продукти през 2019 година. За разлика от Google или от Amazon, Snips \"не изпраща вашия глас на сървъри\", нашите устройства работят локално, в апарата, подчертава Ранд Хинди. Макар тези технологични гиганти да обясняват, че изпращането на данните е необходимо, за да се задействат гласовите им приложения, \"това не е истина, единствената причина, поради която те се нуждаят от тях, е да ви \"таргетират\" (да могат да насочат правилно рекламата) в максимална степен\", казва още той. Според него Snips \"освен това е успешна та дори и по-добра\" от решенията, които функционират благодарение на \"облака\", който задейства приложението на Amazon Alexa или Google Assistant. Красноречив пример за волята да се разграничи от технологичната индустрия, Le Pavе parisien (Парижкото паве), безжичното hi-fi устройство \"изцяло от бетон\", изобщо няма нищо общо с апаратите, изпълнени с интелигентност и изключително умните събирачи на данни на големите технологични гиганти. \"Всяка част на Pavе parisien е замислена така, че да може да се ремонтира и рециклира\", твърди френският стартъп The Concrete Family, който участва на изложението в Лас Вегас и твърди, че иска да се бори срещу \"програмираното изхабяване\". /БТА", "date": "2019.01.10", "title": "Защитата на данните вече е добра реклама"}
{"url": "https://www.dnevnik.bg/analizi/2019/01/10/3365419_v_nov_istoricheski_period_sme_ili_pone_ostanaliiat/", "text": "- Опасенията ми са свързани почти изцяло със състоянието на Запада. Очевидно е, че Западът минава през един от най-слабите си периоди в новата история. Надеждата ми е, че този период ще премине по-бързо и че България няма да бъде необратимо засегната. Разбира се, като западни хора вярваме в \"съзидателното разрушение\", така че се надяваме Западът да излезе реновиран и по-силен накрая. - Управляващата коалиция все още е обединена в желанието си да управлява. Вероятно това ще остане така още известно време, но надали чак до края на мандата. Струва ми се най-реалистично голямата стратегическа цел да е да мине 2019-та година с избора на нов главен прокурор. След това вероятно пак ще е време за оставка. Дотогава Борисов и най-близкото му обкръжение ще си е решило дали още иска да е в играта на най-високо ниво или ще сдаде щафетата. Опозицията в лицето на БСП успява да покрие най-базовите стандарти за опозиция, но реално, ако иска да е в позиция, в която да се бори да спечели избори, се нуждае от много по-сериозно обновяване. - В политическия живот съществува концепцията за малките исторически прозорци, които се отварят от време на време и предлагат възможността да се постигнат големи резултати. Такъв прозорец имаше преди няколко години, но в момента е затворен. Та в този смисъл за дясното обединение единственото, което може да се каже е, че има да си изкупва греховете преди да му се отвори нов прозорец, ако изобщо такъв се отвори някога. - БСП е поела към солидна посредственост. Ако иска да спечели избори, ще й трябва или доста повече, или някакъв голям провал от управляващите. За нито едно от двете няма някакви значителни знаци към момента. - Всичко, което се случва по света в последните няколко години, показва, че се намираме в нов исторически период. В историята са общоприети термините за \"дългият 19-ти век\" и \"късият 20-ти век\". Ако в нашата историография си задаваме въпроса дали 30 години са ни били достатъчни за да влезем в следващия исторически период, то значи, че явно отговорът е отрицателен, но останалият свят вече си е там. А сега вече въпросите, които стоят пред обществото са различни от типичните за прехода. Сега важното е накъде върви Европа, дали това ни устройва, и ако ни устройва, какво да направим за да сме част от този път, а да не отидем в \"Европа на втора скорост\" или някаква друга алтернатива. - Лозунгът от 1989-ма е буквален. Значи, че гражданите искат системата да се смени и да е базирана на свободния пазар и политическите свободи. Както перфектно знаем, това се случи само привидно, а реално свободният пазар е силно лимитиран от картелизиране, монополи и държавен натиск. Политическата несвобода да нямаш избор е маскирана от това, че имаш много приблизително еднакво лоши избори. Сега лозунгът значи да няма корупция и да има прозрачност. Казано другояче, гражданите искат същото, но искат този път да не се бастардизира. - Докато има хора, които искат да живеят щастливо, а са нещастни, винаги ще има енергия. Видяхме много добре в последните месеци, че се появяват пламъци на протести. Въпросът е обществената енергия да се използва за реален напредък, а не да изтича чрез провалите на лидерите на общественото недоволство. - През 1789-та Бенджамин Франклин пише в писмо, че единственото сигурно в живота са смъртта и данъците. Точно двеста и тридесет години по-късно нямаме причина да се съмняваме в правотата му. Всичко освен смъртта и данъците си е плод на нашите собствени енергия, умения и усилия за промяна.", "date": "2019.01.10", "title": "В нов исторически период сме, или поне останалият свят е там"}
{"url": "https://www.dnevnik.bg/sviat/2019/01/10/3372706_novata_strategiia_na_amazon_nepoiskani_mostri_za_koito/", "text": "Търговци в \"Амазон\" ще могат да пращат на потребителите мостри, за които сайтът \"знае\", че ще им харесат – по такава програма работи компанията, съобщава сайтът Axios. Превръщането на мострите в нов тип  таргетирана реклама  ще бъде преимущество за \"Амазон\" пред основните му конкуренти - \"Гугъл\" и \"Фейсбук\", които могат само да показват реклами на потребителите. Именно рекламата е основният източник на приходите на \"Амазон\". Над 100 млн. потребители са абонирани за услугата  \"Амазон прайм\"  (Prime), което означава, че те са лоялни клиенти и имат дълготрайна връзка с компанията. Милиони други купуват стоки от \"Амазон\" редовно. Новата стратегия предвижда да използва данните за потребителските навици на отделните хора, за да определи какво би им харесало, показват скорошни обяви за работа на  сайта на \"Амазон\" . През ноември компанията съобщи, че търси \"БизТех лидер\", който \"да използва потребителските данни на \"Амазон\", за да позволи на марките да изпращат продуктите си в ръцете на точните клиенти, за да увеличат известността и преобразуването\" (\"Преобразуване\" (conversion) е работен термин, който означава как човек преминава от виждането на рекламата до покупката на продукта). \"Амазон\" не е съобщила публично за новото предложение и отказва да коментира темата, но правните условия за рекламодатели съдържат подробности. Тя иска те да доставят мострите до локации, определени от компанията и на свои разноски, а след това те ще бъдат доставяни до потребителите от самата нея. Потребители вече са съобщавали в социалните мрежи за непоискани мостри от големи марки. През август жена писа в \"Туитър\", че \"Амазон\" ѝ е пратила кафе, вероятно защото държи в \"количката\" си в сайта 15 вида от напитката. Компанията казва на потребителите, че \"праща като изненада на избрани потребители мостри, които вероятно ще им бъдат интересни и полезни\". Потреителите могат да се откажат от такива доставки чрез настройките си, които, според Axios, сега автоматично ги позволяват. Обява за работа за софтуерен развойчик съобщава, че целта е техническият екип да автоматизира този тип реклами кампании, като крайната цел е да стигне до \"самообслужване\" - тоест, марките да ръководят кампаниите си сами.", "date": "2019.01.10", "title": "Новата стратегия на \"Амазон\": непоискани мостри, за които знае, че ще се харесат"}
{"url": "https://www.dnevnik.bg/analizi/2019/01/10/3371192_za_choveshkiia_dulg_i_choveshkata_priroda/", "text": "Останах смаян от нивото на някои индивиди, обсъждащи в интернет казуса \" чайната на Черни връх \". Ако оставим настрана обичайния, макар винаги потресаващ, провинциализъм на българските диспути, в дъното на въпросните обсъждания ясно се открояват идеи, еднакво гибелни и в провинциалния си, и в метрополния си вариант. Иде реч за два идейни пакета, взети на въоръжение от хора, описващи себе си като \"десни\" (напоследък – \"либертарианци\", \"консерватори\" и т.н.). Първият пакет: човек е изцяло и без остатък пазарно животно. Вторият: бидейки такова животно, човек не е длъжен да прави нищо, което изрично не му е вменено като задължение от закон. В повечето такива случаи, дискутиращи с претенции да не са провинциалисти, се позовават на \"Англия\". Да видим какво ни казва тази \"Англия\" по тези въпроси.  По първия въпрос – налага се да се върнем малко преди \"Англия\".  – т.е. създание, което \"по природа\" се стреми да живее по логиката на пазара. Където се справя напълно сам, прилагайки умения като \"рационален избор\" и мотивиран от \"максимизиране на печалбата\".  Няма нито един философ отпреди Карл Маркс, който да твърди подобни нелепици, защото те напълно се разминават с реалния, наблюдаемия свят. Гледайки този свят, големите философи от Античността до Просвещението и Модерността стигат до извода, че човекът не е, по природа, самотно, нахъсено и враждебно същество, дебнещо изпод вежди останалите, за да си максимализира печалбите. От своите наблюдения всички значими философи стигат до напълно различен извод: че човекът е създание, което по природа се стреми да живее заедно с други човеци, формирайки различни общности. Висшата подобна общност, според тези мислители, е политическата общност (\"полис\") по Платон, която днес наричаме \"държава\". И затова, по Аристотел, човекът е \"политическо създание\".  В общността на хората, пак според големите философи, икономиката е една малка, спомагателна сфера (наричана просто \"стопанство\"), която подпомага човека да развива присъщите му добродетели: грижа за семейството и общността, готовност за работа за общото благо, помощ за слабите и бедстващите, собствено развитие към нарастващо благородство.  Всички тези добродетели, описвани от философите преди Маркс, са възможни единствено при хипотезата, че хората живеят заедно. Няма как добродетел да произлезе от хипотезата, че хората живеят самотно, хищно дебнейки се един друг в името на печалбата. От тази хипотеза може да излезе единствено поквара, като алчността например, която пък при християнските мислители е смъртен грях. Това не е случайно. Едва при Маркс (описващ себе си не като \"десен\", а напротив – като \"комунист\") виждаме картина, при която човекът е икономическо животно и работенето е неговото предназначение. Маркс вади \"стопанството\" от сферата на спомагателните дейности, нарича го \"икономика\" и го поставя в центъра на човешкото съществуване.  От тази подредба на нещата добродетели не могат да бъдат изведени и Маркс просто не извежда такива. Напротив, той изобщо зачерква идеята, че именно човекът (и неговите добродетели) са двигател на напредъка към онова, което античните гърци наричат \"добрия живот\". В неговата схема \"икономиката\" е \"базата на обществото\"; всички останали сфери – вкл. онези, в които виреят добродетелите – се оказват някаква второстепенна \"надстройка\", която не е способна на собствено движение и е задвижвана от \"икономиката\".  Кое обаче при Маркс движи икономиката? Пак не е човекът; и тук нещата стават автоматично, над-човешко, \"системно\". А именно: развитието на \"производствените сили\" движи икономиката, която после движи всичко останало. Кой движи \"производителните сили\"? Не е ясно... При всички положения, поставяйки \"икономиката\" в центъра на нещата, Маркс ликвидира човека като субект на собственото си развитие. Прави го играчка в ръцете на някакви над-човешки \"сили\", на които той просто трябва да се подчини.  Затова е чист марксизъм да се говори, както днес се говори от \"десни\", че човекът трябва да се нагажда спорямо \"изискванията на пазара\". Това е нонсенс. Какъв е този пазар, на който трябва да съм подчинен? Кой е гласувал за този пазар? Този пазар как се отчита на гражданите, които са суверен?  Днешните \"десни\" остават в руслото на най-елементарния възможен марксизъм. Преименуват неговата \"икономика\" (както той е преименувал \"стопанството\") на \"пазар\" и подчиняват човека на този \"пазар\". И така изпадат в елементарна фетишизация, превръщайки икономиката от инструмент, изобретен от човека за да му върши работа, в господар на самия този човек.  Доколкото Маркс е писал икономическите си неща в Лондон, можем да го таксуваме като част от онази \"Англия\", на която се позовават днешните \"десни\". Но те всъщност старателно го избягват и се позовават на друг човек, който е част от онази, мисловната \"Англия\" – Адам Смит. Смит, известен с образа на \"невидимата ръка на пазара\", е в основата на сериозното мислене за мястото на човека на \"пазара\". Покрай него и философа Джон Лок неписаната английска конституция твърдо защитава частната собственост, преди други (с изключение на американската) да са направили същото. Да видим. Никъде при Смит не намираме определението, че човекът – това е създание самотно, по природа обречено да се подвизава на пазара. Напротив, и той се нарежда сред големите философи, разсъждаващи по темата за човешките добродетели без връзка с \"пазара\".  Днешните \"десни\" се опират (предимно без да са я чели) на известната му книга \"Богатството на нациите\". Само че той самият е смятал за по-важна друга своя книга, наречена – според здравата традиция на класическата морална философия – \"Теория на моралните чувства\". В нея, разбира се, се занимава с добродетелите, които подрежда по важност така: Етика и добродетели (най-важната част); Частни права и естествена свобода; и накрая – Права, свързани със семейството (икономика) и Държава и индивидуални права (политика).  При Смит, основателя на съвременната наука (пардон) за икономиката, самата икономика е класирана доста надолу в йерархията на човешките дела. И е освен това по класически гръцки начин, свързана със семейното стопанство. Ще рече: дори според Смит човекът е първо добродетелно (т.е. грижещо се за други човеци) създание; и някъде надолу в йерархията се занимава и със семейното си стопанство. В представите на Смит, пишещ преди индустриалната епоха, икономиката е свързана със семейното стопанство, тъй като такива са били реалностите. Доколкото според него някаква част от човешката същност е изразена в тази сфера, иде реч за \"наклонността на човека да търгува и разменя\". Наклонност, не – същност. Ето какво пише по този въпрос Смит:  \"Колкото и да смятаме човека за себичен, в неговата природа очевидно са заложени определени принципи, по силата на които той се интересува от съдбата на останалите и които (принципи) правят тяхното (на останалите) щастие необходимо за него, макар той да не получава никаква печалба от това освен радост... От същия порядък са жалостивостта и съчувствието, емоциите, които изпитваме заради бедата на другите...\" Дори според Смит по природа човекът не е самотно пазарно животно. В неговата природа са заложени принципи на добродетелта, според които той помага на останалите, без да очаква печалба.  Ха, сега де...  Добре, какво да правим с неговото настояване за ненамеса в пазарните отношения? В епохата, в която той пише, търговията и размяната са били омотани в тежка мрежа от забрани, гилдийни ограничения, лицензи, мита и подобни, които са били очевидна спирачка пред развитието. Онова, за което Смит настоява, е – тези ограничения, наследени от Средновековието, да бъдат премахнати. И когато човек се занимава с търговия и размяна, да прави това без препятствия, за да може невидимата ръка на пазара да напасне търсене и предлагане.  И – толкоз. Няма повече. Няма \"човек е икономическо животно\". Дори според Смит, човек е преди всичко създание, помагащо на останалите.  Смит би се наредил сред онези философи, които са смаяни от сегашните \"десни\" заклинания, че човекът е единствено и само пазарно животно. И, разбира се, заедно с Платон, Аристотел, Кант (да споменавам ли Христос?) би заклеймил без колебание отказа на стопанисващите чайната на Черни връх да подслонят бедстващ човек – да нарушат принципа на жалостивостта и съчувствието, които прилагаме, виждайки бедстващ човек. Толкоз за първата, икономическата \"Англия\", на която се позовават днешните \"десни\". В крайна сметка се вижда, че те нямат общо с Адам Смит, защото са в плен на някакъв неандерталски марксизъм, получен от втора-трета ръка. Да огледаме правната \"Англия\". На нея нашите \"десни\" се позовават по отношение неприкосновеността на частната собственост – идеята, че на своя собственост можеш да правиш каквото си искаш, без оглед на последствията върху останалите. Като начало да припомним елементарния факт, че в самата Англия цялата земя е собственост на короната. Не можеш да притежаваш земя безусловно; можеш да имаш единствено различни по интензивност права на стопанисване на собствеността на Нейно величество. Когато продаваш – продаваш тези права, не самата земя. Същевременно е вярно, че английската конституционна уредба е първата (т.е. след американската), в която се извежда неприкосновеното право на собственост. Целта обаче не е – стъпвайки върху собствеността си, да произвеждаш произвол, неподконтролен на нищо. Целта е всеки човек, стъпил върху собствеността си, да може да се спаси от произвола на силните – на местни деребеи, но и на самата държава. Правото на собственост има най-вече политически цели – да пази свободата. Затова впрочем онези държавници, които искат да отслабят свободата, винаги атакуват правото на собственост. Справка: правото в България на един отделно взет репресивен орган на властта да конфискува имуществото на доказано невиновни хора. Според английското право обаче правото на собственост не е безусловно – условно е. То не те освобождава от дълга да се грижиш за останалите.  Поколения английски студенти по право кълват казуса   (1932). В отсъждането си по този казус съдията извежда принципа на \"добросъседството\": нашият дълг, каквото и да правим със собствеността си, е да избягваме причиняването на вреди на други хора, тъй като ние \"имаме задължения един към друг\".  На принципа на прецедентното право този казус и до днес определя условността на правото на собственост на англичаните. Не може от двора ти да излизат лоши миризми, облъчвания, замърсявания, пушилки и пр. Защото не живееш на този свят сам, а сред съседи. Тям дължиш \"разумна грижа\", дори когато тя не е записана в закон. Като средноразумно човешко същество – описано като \"човекът от омнибуса\" в казус от 1933 година – имаш дълг да помогнеш на човека, търсещ убежище на прага на собствеността ти. Никаква \"Англия\" не може да оправдае себичното, алчно, безотговорно към другите поведение. Живеейки заедно, хората дължат един другиму грижа. И – не, хората не са по природа хищни пазарни егоисти. Още Аристотел го е казал: онзи, който живее извън общността, може да бъде \"единствено звяр или бог\"; но той не е човек.  Не съм виждал човек, смятащ, че не дължи нищо никому, да се превръща в бог. Зверове обаче – на всяка крачка. ", "date": "2019.01.10", "title": "За пазара, човешкия дълг и човешката природа"}
{"url": "https://www.dnevnik.bg/bulgaria/2019/01/10/3372775_v_sofiia_rabotiat_169_snegorina_obstanovkata_e/", "text": "През нощта в София 169 снегорина са били на терен, работата им ще продължи през целия ден. Обстановката е усложнена заради снеговалежа, който се очаква да продължи през целия ден. В момента градският транспорт работи без закъснение. Това заяви столичният кмет Йорданка Фандъкова, цитирана от \"Фокус\". \"Почистват се спирки, тротоари, подходи към подлези. Санкциите за непочистени участъци са много големи, при над 5% непочистен участък не се заплаща нищо на почистващите фирми, затова се надявам да си свършат добре работата\", каза тя и добави, че обстановката е усложнена заради прогнозите за продължаващ снеговалеж. \"Вече е започна почистването на спирки и входовете към подлези, като след това ще продължи и почистването на тротоари. \"Надявам се и моля всички собственици на сгради да имат готовност и да почистят тротоарите към прилежащите сгради\", призова кметът на София. Летище София работи нормално в зимни условия, съобщава сайта на летището. Напомня се, че предвид усложнената метеорологична обстановка пътниците трябва да бъдаъ на територията на летището минимум 2 часа преди часа на излитане.  Движението на влаковете в страната се осъществява нормално, въпреки усложнената зимна обстановка. Към настоящия момент всички бързи влакове се движат по разписание. В ранните сутрешни часове на деня някои пътнически влакове са пристигнали в крайните си гари с минимални закъснения, информира БДЖ. В кризисните центрове за бездомни хора са нощували 162 души през изминалото денонощие. \"Колегите от Столичен инспекторат и Аварийно-спасителната дирекция са на терен, кризисните центрове и колегите от сектор \"Екология\" също са навън, така че ще следим обстановката, за да се погрижим на първо място да се движи градският транспорт. Където има възможност, ще се влиза в и кварталните улици\", каза кметът на София. Според прогнозата за времето на Националния институт по метеорология и хидрология (НИМХ) в Западна България ще вали сняг, в Централна той ще е примесен с дъжд, а на изток ще паднат повече дъждове. Новата снежна покривка в западната половина на страната ще достигне 10-15 см. Валежите в най-южните и югоизточните райони ще са от 30 до 50 литра на квадратен метър за денонощие.", "date": "2019.01.10", "title": "В София работят 169 снегорина, обстановката е усложнена, заяви Фандъкова"}
{"url": "https://www.dnevnik.bg/evropa/2019/01/10/3372774_bulgariia_shte_opitva_da_otloji_problema_s/", "text": "Ако не постигне успех днес в транспортната комисия на Европейския парламент да бъдат отхвърлени нови правила за превозвачите, които са в ущърб за България, страната ще опита тактически да отложи приемането на документа за след евроизборите. Това каза пред БНТ транспортният министър Росен Желязков, който е в Брюксел за дебатите в комисията. Български превозвачи ще протестират днес в Брюксел срещу промените в правилата за транспортните фирми. Едно от неприемливите за тях предложения е шофьорите и камионите задължително да се връщат вкъщи на всеки 3 или 4 седмици. Друг текст пък предвижда командировъчните на водачите да се пресмятат според ставките във всяка страна, през която тирът преминава. Освен това водачите непременно ще трябва да спят по хотели вместо в кабината на камиона, както е сега.  България заявява свои основни права, така че да бъде чута от държави членки, които в защита на своя протекционистки интерес погазват тези права, европейските принципи за свободно движение, конкурентоспособност, достъп до пазара, каза министърът пред БНТ. Ако сценариите се развият не както предполагаме, тактически ще опитаме да оставим този въпрос за следващия парламент, добави той. Желязков каза, че България по време на своето европредседателство не е поставила това досие сред приоритетите си, защото то е било против нейния интерес. За австрийското то е било приоритет и Виена го е придвижила, но не в благоприятната за България посока. \"И сега по време на румънското опитваме да постигнем резултата, който целим\", поясни министърът.", "date": "2019.01.10", "title": "България ще опитва да отложи проблема с превозвачите за след евроизобрите"}
{"url": "https://www.dnevnik.bg/evropa/evropeiski_parlament/2019/01/10/3372777_salvini_predloji_na_kachinski_obshta_programa_za_evropa/", "text": "Италианският вицепремиер и министър на вътрешните работи Матео Салвини предложи на председателя на управляващата в Полша консервативна националистическа партия \"Право и справедливост\" (ПиС) Ярослав Качински \"обща програма\" за Европа в светлината на изборите за Европейски парламент през май, предаде \"Франс прес\". Такава програма все още не съществува, призна Салвини, лидер на италианската крайнодясна партия \"Лига\", на пресконференция  след срещата си с Качински  в края на  своето посещение в Полша  вчера. Двамата са \"силните хора\" в управлението съответно в Италия и Полша. Салвини определи разговора си с Качински като \"дълъг, позитивен и конкретен\" и увери, че са постигнали съгласие \"по 90 процента\" от нещата. Темата за санкциите срещу Русия - потенциален източник на разногласия, тъй като италианският вътрешен министър се съмнява в тяхната ефективност - не бе обсъдена, призна обаче той. \"Предложих да надмогнем различията между партиите, различията, дължащи се на географията и културната традиция, договор за Европа, пакт за Европа, който все още не съществува, не съм дошъл с вече готов продукт\", каза Салвини. Той обеща програмата да бъде представена в скоро време, тъй като \"е по-добре (пактовете) да бъдат представяни преди, а не след изборите\". Надявам се да бъде съюзът между \"всички тези, които искат да спасят Европа\", да заеме второ или дори първо място на изборите за Европейски парламент, заяви италианският вътрешен министър. Той повтори позицията си, че е \"дошло време френско-германската ос да бъде заменена от италианско-полска\", и нарече \"истинските евроскептици\" онези, които са управлявали ЕС през последните години. Италианският вътрешен министър се обяви за един Европейски съюз, който е по-малко бюрократичен и по-съсредоточен върху спирането на миграционния приток, предаде \"Асошиейтед прес\". Срещата Салвини-Качински \"откри пътя за по-нататъшни контакти\" и позволи да бъдат обсъдени и \"въпроси, които са предмет на разногласия\", заяви говорителят на ПиС Беата Мазурек, цитирана от \"Франс прес\". /БТА", "date": "2019.01.10", "title": "Салвини предложи на Качински \"обща програма\" за Европа"}
{"url": "https://www.dnevnik.bg/evropa/2019/01/10/3372779_vuv_velikobritaniia_ima_opiti_za_aktivizirane_na_julti/", "text": "Британско движение, противопоставящо се на бюджетните икономии, призова вчера за национална демонстрация в Лондон в събота, предаде \"Франс прес\". Става дума за организацията \"Национално събрание\" (People's Assembly), която призова участниците в демонстрацията да си носят жълти жилетки. Движението отправи призив за демонстрации и в други градове на Великобритания през следващата седмица. Исканията на организацията са предсрочни избори, на които Консервативната партия да бъде свалена от власт. \"Не забравяйте жълтата си жилетка\", гласи призивът на движението във \"Фейсбук\". Други организации като \"Да се противопоставим на расизма\" (\"Stand Up To racism), които критикуват бежанската политика на правителството, се присъединиха към призива на Националното събрание за организиране на демонстрация. Очаква се депутатyt от Лейбъристката партия Лора Пидкок също да участва в протестната проява. В същото време поддръжници на Брекзит (някои от които близки до крайната десница) също призоваха за демонстрации в социалните мрежи, като използваха #YellowVestUK (\"Жълти Жилетки Великобритания\"). Въпреки че до този момент британските \"жълти жилетки\" не бяха особено активни, някои от тях бяха разкритикувани за отправени обиди и заплахи срещу журналисти и депутати в близост до сградата на британския парламент. Депутатът от Консервативната партия Ана Саубри, която е привърженик на втори референдум за Брекзит, бе наречена \"нацистка\" от група демонстранти, поддържащи излизането на Великобритания от ЕС. Някои от демонстрантите бяха облечени в жълти жилетки. Саубри заяви, че става дума за малка група хора, които скитат около Уестминстърския дворец и заплашват хората. Действията на демонстрантите бяха осъдени от британското правителство, а група от над 60 депутати написаха писмо до директора на Скотланд Ярд с цел да изразят опасенията от влошената ситуация по отношение на сигурността около сградата на парламента. \"Жълти жилетки\" излязоха в събота на демонстрация в Лондон и Манчестър, припомня \"Франс прес\".", "date": "2019.01.10", "title": "Във Великобритания има опити за активизиране на \"жълти жилетки\""}
{"url": "https://www.dnevnik.bg/zelen/2019/01/10/3372676_osakateni_za_da_budat_lovna_primamka_ptici_sa_spaseni/", "text": "Късно вечерта в неделя 58 птици с подрязани и дори с отрязани крила са намерени от екипа на Спасителния център на \"Зелени Балкани\", вързани като примамки за лов в язовира край старозагорското село Хан Аспарухово. Те са освободени след получен сигнал от граждани на телефон 112, който е пренасочен към природозащитниците от Държавното горско стопанство Стара Загора. На 6 януари екипът и доброволците от \"Спасителния отряд за диви животни\" на Зелени Балкани в присъствието на горски и полицейски служители са измъкнали от водата всички 58 птици.  Спасените птици са от видовете голяма белочела гъска и зеленоглава патица, които не са защитени и са обект на лов в България. Ловуването им не е нарушение, но методът на ловуване чрез \"мюре\" за примамване на дивите птици е забранен от Закона за лова и опазване на дивеча. Според природозащитниците от \"Зелени Балкани\" този метод е и неморален. Той води след себе си масово изтребване на големи ята диви птици - примамени от своите пернати събратя, те кацат в язовира, където от засада ги дебнат бракониерите. В момента спасените 58 птици са под грижите на екипа на Спасителния център на \"Зелени Балкани\" в Стара Загора.  За \"Дневник\" ветеринарният лекар от центъра Христина Клисурова разказва: \"В момента всички птици са под наблюдение. Тези, при които са отрязани само маховите крила, вероятно ще могат да бъдат освободени след около година. За тези, чиито крила са осакатени напълно, предстои доживотен плен.\"", "date": "2019.01.10", "title": "Птици, осакатени, за да бъдат ловна примамка, са спасени след граждански сигнал"}
{"url": "https://www.dnevnik.bg/evropa/evropeiski_parlament/2019/01/10/3372781_kakvi_sa_promenite_sreshtu_koito_protestirat/", "text": "Комисията по транспорт на Европейския парламент ще обсъди днес отново предложенията за промени в правилата за дейността на международните превозвачи. Първоначално парламентарната комисия прие становището си в средата на миналата година, но след това пленарната зала на Европарламента отхвърли предложените промени и върна текстовете за ново разглеждане. Обсъжданите промени Парламентарната комисия днес ще разгледа три доклада. Предложените в докладите промени запазват намерението за въвеждането на електронни тахографи, както и обособяването на охраняеми паркинги за почивка на международните шофьори, където да има достъп до храна, вода, душове, интернет връзка. Правилата засягат сроковете за почивка на шофьорите, както и проверките на тяхната дейност. Предлага се проверките да бъдат извършвани основно в служебните помещения на фирмите, а по-рядко на пътя. Предвижда се, ако при проверка на пътя шофьор не разполага с необходимия документ, този документ да бъде изпращан от фирмата до проверяващите по електронен път. За почивките на водачите се предвижда фирмите, за които те работят, да им плащат средствата за път до дома. Допуска се водачите да ползват почивките си и в превозното средство, ако то разполага с място за спане. Въвежда се определение за дом - \"регистрираното местопребиваване на водача в държава\" от ЕС. Предлага се държавите от ЕС да насърчават обособяването на паркинги за международни товарни превозни средства на всеки 100 километра. Друго предложение е нормалната седмична почивка, намалената седмична почивка и всяка седмична почивка от повече от 45 часа да не се ползва в превозно средство, а в други подходящи спални и санитарни условия. Такова настаняване следва да бъде осигурено или платено от работодателя или да бъде в дома на водача или на друго място по избор на водача. Фирмите за превоз следва да направят необходимото водачите да могат да прекарат у дома или на друго място по свой избор поне една нормална седмична почивка или една седмична почивка от повече от 45 часа преди края на всеки три последователни седмици. Водачът следва да съобщи писмено на своя работодател не по-късно от две седмици преди времето за почивка, ако ще почива извън дома си. Тези и други предложения ще бъдат гласувани днес в парламентарната комисия. След това се очаква приетите текстове да бъдат разгледани на пленарна сесия на Европарламента. Ако евродепутатите се обединят около ясен набор от нови правила, това ще очертае преговорната им позиция със Съвета на ЕС. Едва когато двете институции постигнат единодушие в преговорите за промяна на правилата, новите изисквания ще влязат в сила. Становището на Съвета Съветът на ЕС прие през декември своето преговорно становище. Съветът предвижда всички камиони в ЕС, заети с международни превози, да разполагат с електронни тахографи до 2024 година. Според европейските министри е необходимо т.нар. каботаж да се извършва до три пъти в рамките на седем дни. Каботаж е определение за дейност, при която с товарен камион се извършва услуга в границите на държава от ЕС, в която превозното средство не е регистрирано. След като веднъж са извършени три каботажа за седмица, се предвижда въвеждането на \"срок за охлаждане\" от пет дни, преди отново камионът може да бъде използван по същия начин в същата държава. Съветът е на мнение, че собствениците на фирмите за превоз трябва да осигуряват на водачите възможност да се връщат у дома поне веднъж на четири седмици. Когато водачът е избрал да ползва две съкратени почивки, той ще трябва да се прибира у дома след три седмици работа. Обичайните седмични почивки трябва да бъдат извън кабината на превозното средство. Протест В Брюксел днес  се очаква да пристигнат 360 български товарни шофьори , които ще протестират срещу намеренията за промени в условията им на труд. Тяхната проява е насрочена пред Европарламента в Брюксел в часовете на заседанието на Транспортната комисия. Очаква се към проявата да се присъединят стотина български шофьори от Белгия и над 200 представители на румънските превозвачи. Организаторите уточняват, че изявата им е подкрепена от българското  правителство , Народното събрание и българските евродепутати. Исканията им бяха подкрепени също от българския държавен глава Румен Радев. Организаторите добавят, че на площада редом с превозвачите ще бъде министърът на транспорта  Росен Желязков . /БТА", "date": "2019.01.10", "title": "Какви са промените, срещу които протестират българските превозвачи"}
{"url": "https://www.dnevnik.bg/evropa/2019/01/10/3372783_es_niama_da_vkljuchi_selskoto_stopanstvo_v_turgovskite/", "text": "ЕС и САЩ все още не са се споразумели за обхвата на търговските преговори, но съюзът няма да включи селското стопанство в преговорите, съобщи еврокомисарят за търговията Сесилия Малмстрьом, цитирана от \"Ройтерс\". Тя уточни пред репортери, че ЕС желае да бъдат включени в дискусиите всички промишлени стоки, сред които и автомобилите. Дадохме ясно да се разбере, че селското стопанство няма да бъде включено, каза тя, макар че двете страни все още не са се споразумели по този въпрос. Тя говори  след среща с постоянния търговски представител на САЩ  Робърт Лайтхайзър и преди друга среща с американски и японски представители, на която ще обсъдят реформата на Световната търговска организация (СТО) тази седмица. Американският президент Доналд Тръмп поиска по-добри търговски условия за САЩ от Китай, ЕС и Япония, като заяви, че лошите търговски споразумения са стрували на страната му милиони работни места. Американските фермери и американски депутати от фермерски щати настояват селскостопанските продукти да бъдат включени в новото търговско споразумение. Малмстрьом посочи, че не е получила уверения, че плановете за налагане на мита на внасяните в САЩ автомобили ще бъдат замразени за периода на преговорите, но се надява ЕС да не бъде засегнат от подобни мита, докато текат преговорите. ЕС е в последния стадий на подготовка на преговорните си мандати за дискусиите, посочи тя. Европейската комисия уточни, че подготвя два преговорни мандата - единия за премахване на митата при промишлените стоки, а другия за работа по евентуално регулаторно сътрудничество в области като фармацевтиката, медицинското оборудване и киберсигурността. Първо мандатите ще трябва да бъдат одобрени от еврокомисарите преди да бъдат представени на 28-те страни членки за одобрение. Не е ясно колко време ще отнеме този процес, нито кога точно ще се проведат официалните преговори. Експерти от двете страни ще обсъдят техническите въпроси тази седмица. /БТА", "date": "2019.01.10", "title": "ЕС няма да включи селското стопанство в търговските преговори със САЩ"}
{"url": "https://www.dnevnik.bg/evropa/2019/01/10/3372785_franciia_shte_pomaga_na_germaniia_da_poluchi/", "text": "Новият договор за сътрудничество между Германия и Франция, който ще бъде подписан на 22 януари в Аахен, подчертава стремежа на двете страни първата да получи постоянно място в Съвета за сигурност на ООН. Това се казва в цитирани вчера от германския вестник \"Франкфуртер алгемайне цайтунг\" откъси от документа, цитирани от БТА. \"Приоритет за германско-френската дипломация ще бъде Германия да бъде приета като постоянен член на (Съвета за сигурност) на ООН\", се посочва в договора. В него се говори и за намерения да бъде създаден съвместен съвет по въпросите на отбраната и сигурността. Германският правителствен говорител Щефен Зайберт заяви на брифинг вчера, че новото споразумение за сътрудничество между Германия и Франция предвижда да бъде засилено взаимодействието, в това число в структурите на ООН. \"Договорът предвижда Германия и Франция да съгласуват още по-тясно действията си във всички структури на ООН\", каза Зайберт. Той освен това подчерта, че двете страни ще работят за това в Съвета за сигурност на ООН да се чува \"обща европейска\" позиция. Вчера германският кабинет одобри новото споразумение, което е предвидено да допълни сключения през 1963 г. Елисейски договор. Германският министър на външните работи Хайко Маас определи спогодбата като амбициозна. Аахенският договор ще бъде подписан на 22 януари от канцлера на Германия Ангела Меркел и президента на Франция Еманюел Макрон. Двете страни се разбраха още през януари миналата година да подпишат споразумението. Договорът предвижда икономическа интеграция, сътрудничество в сферата на отбраната и сигурността и на външната политика, защита на германско-френските интереси, повишаване на конкурентоспособността на Германия и Франция и засилване на взаимодействието между гражданските общества. В края на миналата година Франция  индиректно отхвърли  възможността да отстъпи на Европейския съюз постоянното си място в Съвета за сигурност на ООН, след като за това призова германският вицеканцлер и министър на финансите Олаф  Шолц.", "date": "2019.01.10", "title": "Франция ще помага на Германия да получи постоянно място в Съвета за сигурност на ООН"}
{"url": "https://www.dnevnik.bg/evropa/2019/01/10/3372787_mei_shte_ima_3_dni_za_plan_b_ako_parlamentut_othvurli/", "text": "Британските депутати нанесоха вчера на правителството второ поражение за два дни във връзка с плановете му за Брекзит, предаде \"Асошиейтед прес\". Камарата на общините гласува поправка, съгласно която, в случай че парламентът отхвърли договореното от премиера Тереза Мей споразумение за излизане от ЕС, кабинетът трябва в рамките на три дни да предложи \"план Б\" за Брекзит. Преди приемането на поправката правителството разполагаше с 21 дни, за да представи такъв план, припомня АП. Агенцията отбелязва, че британският парламент  ще се произнесе по сделката за Брекзит  на 15 януари, като се очаква да я отхвърли. Във вторник депутатите  одобриха поправка  и в Закона за финансите, която забранява да се правят разходи за подготовка на  т.нар. твърд Брекзит (без сделка) , освен ако това не бъде разрешено от парламента. Британското правителство ще реагира бързо, в случай че споразумението, договорено от премиера Тереза Мей, бъде отхвърлено от парламента следващата седмица, заяви вчера министърът по въпросите на Брекзит Стивън Баркли, цитиран от \"Ройтерс\". /БТА", "date": "2019.01.10", "title": "Мей ще има 3 дни за \"план Б\", ако парламентът отхвърли сделката за Брекзит"}
{"url": "https://www.dnevnik.bg/sport/2019/01/10/3372789_surbin_e_purviiat_supernik_na_grigor_dimitrov_na/", "text": "Григор Димитров ще започне участието си в Australian Open срещу сръбския тенисист Янко Типсаревич. Българинът е поставен под №20 в първия турнир от Големия шлем, който стартира в неделя срещу понеделник през нощта. Полуфиналистът в Мелбърн от 2017 г. има само един успех срещу 35-годишния Типсаревич и четири загуби. Победата на Димитров дойде през 2013 г. в турнира от сериите \"Мастърс\" в Монте Карло - 7:6 (3), 6:1). Последната им среща беше на тревните кортове в \"Куинс\" през 2016 г., когато сръбският тенисист спечели със 7:6 (6), 4:6, 6:3. Типсаревич е извън ранглистата на АТП, тъй като заради контузии няма официални мачове от година и половина. За последно той участва в US Open през 2017 г., когато отпадна във втори кръг. Бившият №8 ще играе в Мелбърн със защитен ранкинг. Димитров попадна в потока на световния №2 Рафаел Надал, с когото изиграха  епичен полуфинал преди две години . Нова среща между двамата е възможна в четвъртфиналите. Ако победи Типсаревич, във втори кръг Димитров ще срещне победителя от мача между Пабло Куевас (Уругвай) и Душан Лайович (Сърбия). Първият поставен, срещу когото българинът може да се изправи, е №9 Джон Иснър от САЩ в третия кръг. Потенциален съперник на Димитров в осминафиналите е Кевин Андерсън. Тенисистът от Южна Африка, който игра финали на US Open 2017 и \"Уимбълдън\" 2018, е поставен под №5 в Австралия. Българският тенисист ще участва в Australian Open за девета поредна година. Това е най-успешният турнир от Големия шлем за него. Освен паметния полуфинал с Надал през 2017 г. Димитров има и два четвъртфинала в Мелбърн - през 2014 и 2018 г. В първия случай той отново отстъпи в здрава битка с Надал, а миналата година беше спрян от Кайл Едмънд. Жребият на фаворитите Надал, чието участие в Мелбърн беше под въпрос заради контузия, започва срещу австралийския тенисист Джеймс Дъкуърт. Това ще е първи официален мач за испанеца от отказването му срещу Хуан Мартин дел Потро в полуфиналите на US Open. При победа срещу участващия с \"уайлд кард\" Дъкуърт Надал ще играе във втория кръг с Матю Ебдън (Австралия) или Ян-Ленард Щруф (Германия). Първият поставен, който може да се озове на пътя на носителя на 17 титли от Големия шлем, е друг австралиец - №27 Алекс де Минор, в третия кръг. В този поток е и миналогодишният полуфиналист Кайл Едмънд. Британец, който е №13 в схемата, ще срещне завърналия се след дълго отсъствие заради контузия Томаш Бердих в един от най-вълнуващите мачове от първия кръг. Световният №1 Новак Джокович, който спечели последните два турнира от Големия шлем, ще започне турнира срещу квалификант. Сръбският тенисист преследва седма титла в Мелбърн и общо 15-а от шлема. Във втория кръг той може да срещне финалиста от 2008 г. Жо-Вилфред Цонга, който участва с \"уайлд кард\". Поставените тенисисти в четвъртината на Джокович са №25 Денис Шаповалов, с когото може да играе в третия кръг, №15 Даниил Медведев и №21 Давид Гофен, които може да застанат на пътя му в осминафиналите, както и №8 Кей Нишикори, №12 Фабио Фонини, №23 Пабло Кареньо Буста и №31 Филип Колшрайбер, които са потенциални съперници на световния №1 в четвъртфиналите. Световният №3 Роджър Федерер попадна в долната половина на схемата при Надал. Носителят на 20 титли от Големия шлем започва турнира срещу Денис Истомин от Узбекистан, а при успех ще играе с квалификант във втория кръг. В третия кръг 37-годишният швейцарец може да се изправи срещу атрактивния французин Гаел Монфис, а потенциален съперник в осминафиналите е голямата надежда на гръцкия тенис Стефанос Циципас. В тази трета четвърт на схемата попаднаха още Марин Чилич, Карен Хачанов и Анди Мъри. Шотландецът се завръща от контузия с много обещаващ мач срещу поставения под №22 Роберто Баутиста Агут, който загря за Мелбърн с титла в Доха и победа над Джокович. Друг от интригуващите мачове от първия кръг противопоставя Милош Раонич и Ник Кириос. Победителят ще срещне във втория кръг шампиона от 2014 г. Стан Вавринка или Ернестс Гулбис. Тези мачове са от втората четвъртина, в която са №4 Александър Зверев, №7 Доминик Тийм, №11 Борна Чорич, №17 Марко Чекинато, №24 Хьон Чун, №28 Лука Пуи и №29 Жил Симон.", "date": "2019.01.10", "title": "Сърбин е първият съперник на Григор Димитров в Australian Open"}
{"url": "https://www.dnevnik.bg/evropa/2019/01/10/3372790_dvama_francuzi_shte_izvurviat_200_km_do_parij_za_da/", "text": "Двама участници в движението на \"жълтите жилетки\" във Франция, единият от които - основател на крайнодясна група, поеха вчера пеш на над 200-километров поход до Париж, за да върнат мащаба на мобилизацията от началото на народните протести срещу президента Еманюел Макрон на 17 ноември, предаде \"Франс прес\". \"Не можех да остана със скръстени ръце на дивана пред телевизора, както правят много хора. Така няма да раздвижим нещата\", каза за АФП Дени Колине - инициатор на похода от Сен Дизие в Източна Франция до Париж. През юни 2017 г., след избирането на Макрон, Колине създал група, в която няколко месеца членувал 62-годишен пенсионер, Жан-Пиер Буйе, задържан през ноември за планиране на насилствен акт срещу президента. Колине участва в протестите на \"жълтите жилетки\" от началото им през ноември. \"Три съботи бяха в Париж, бях също на два протеста (на 22 и 29 декември) в Нанси и Мец (Източна Франция), и всеки път е едно и също: използват срещу нас газ и всичко приключва\", казва Колине. Целта му сега е \"да се среща с хората, за да ги мобилизира отново, да разговаря с тях, да разбере какво мислят и да събере идеи\". По време на похода той ще бъде придружен от друг участник в протестите, 52-годишният Ремон Аревало, \"за да бъде свидетел на това, което се случва\". Двамата тръгнаха към 10 часа вчера от Сен Дизие, аплодирани от петдесетина \"жълти жилетки\", дошли да ги насърчат. В Париж те ще отидат до президентския дворец и резиденцията на правителството да потърсят отговор на въпроса, написан на сигналните им жилетки: \"Защо някои могат единствено да оцеляват, докато други имат право да живеят много добре?\". /БТА", "date": "2019.01.10", "title": "Двама французи ще извървят 200 км до Париж, за да мобилизират \"жълтите жилетки\""}
{"url": "https://www.dnevnik.bg/evropa/evropeiski_parlament/2019/01/10/3372793_bivsh_ministur_na_sarkozi_otide_v_krainata_desnica/", "text": "Двама френски политици, сред които бивш министър от времето на президента Никола Саркози, напуснаха основната десноцентристка партия \"Републиканците\", за да преминат в крайнодесния \"Национален сбор\" на Марин льо Пен, предаде \"Ройтерс\". Решението на Тиери Мариани, министър на транспорта от 2010 до 2012 г., и бившия консервативен депутат Жан-Пол Гаро идва, след като Марин льо Пен оттегли искането си Франция да напусне ЕС. Бягството на двамата подчертава трудностите пред \"Републиканците\", които се стремят да се възстановят след голямата изборна победа на партията на президента Еманюел Макрон \"Република, напред!\" на изборите за Национално събрания през 2017 г. Освен това то е и поредният знак за  раздробяването  на десницата, коментира \"Ройтерс\". Агенцията припомня, че Макрон е привлякъл гласове от десноцентристки настроени избиратели, което е принудило новия лидер на \"Републиканците\" Лоран Вокие да придвижи партията още надясно преди европейските избори през май. Сега тя се сближава с \"Национален сбор\" по въпроси като имиграцията и реда и законността. Бившият премиер Ален Жупе се дистанцира миналата седмица от \"Републиканците\", като отказа да поднови членството си в партията и заяви, че Макрон върви в правилната посока. Докато беглецът Мариани каза пред вестник \"Паризиен\", че \"Марин льо Пен е единствената истинска алтернатива на Макрон\". И Мариани, и Гаро бяха обявени вчера като  кандидати на \"Национален сбор\" за Европейския парламент . Анкетите  за нагласите преди евроизборите  отреждат на партията на Льо Пен 21 пункта, с които тя изпреварва партията на Макрон и третите по рейтинг \"Републиканци\". \"Онези, които са привърженици на суверенитета, онези, които са противопоставят на прекомерната имиграция, днес избират националистите на фона на настоящите различия между националистите и глобалистите\", заяви Марин льо Пен в интервю за радио \"Класик\". /БТА", "date": "2019.01.10", "title": "Бивш министър на Саркози отиде в крайната десница преди евроизборите"}
{"url": "https://www.dnevnik.bg/sviat/2019/01/10/3372791_chao-chao_-_trump_napusna_sreshta_s_demokratite_i_ia/", "text": "Президентът на САЩ Доналд Тръмп напусна днешната среща в Белия дом с лидерите на демократите в Конгреса по въпроса за неговото искане за  финансиране на строежа на стена  по границата с Мексико, след което написа в \"Туитър\", че разговорите с тях са \"пълна загуба на време\", предаде \"Ройтерс\", цитирана от БТА. Това бе поредната среща на президента с Чък Шумър и Нанси Пелоси - лидери на демократите съответно в Сената и в Камарата на представителите. Тя бе свикана на 19-ия ден от затварянето на редица федерални агенции поради липса на финансиране. Тръмп обвързва отварянето на федералните служби с искането си Конгресът да му отпусне над 5 млрд. долара за строежа на стената. След като срещата се провали, Шумър каза, че Тръмп запитал Нанси Пелоси ще се съгласи ли да бъдат отпуснати пари за стената. Когато тя отвърнала \"Не\", президентът станал и казал: \"Тогава няма за какво да разговаряме\", след което просто излязъл от стаята. В \"Туитър\" президентът написа, че с тръгнал, като казал \"чао чао\" и че \"нищо друго не върши работа\". Шумър нарече това пореден \"пристъп на ярост\", характерен за Тръмп, защото просто не станало на неговото. По-рано днес президентът каза, че може сам да разреши въпроса и да построи стената, като обяви извънредно положение в страната, ако Конгресът не му отпусне исканите пари за целта.", "date": "2019.01.10", "title": "\"Чао-чао\" - Тръмп напусна среща с демократите и я нарече \"пълна загуба на време\""}
{"url": "https://www.dnevnik.bg/evropa/2019/01/10/3372797_stachka_shte_zatrudni_trafika_na_3_germanski_letishta/", "text": "Въздушният трафик в Германия отново ще бъде нарушен днес заради призива за стачка на служителите по сигурността на летищата в Дюселдорф, Кьолн-Бон и Щутгарт, съобщи \"Франс прес\". Стачката , която се организира по призива на синдиката \"Верди\" (Verdi), е с начало в 03:00 часа (02:00 часа по Гринуич) и ще продължи до 00:00 часа (23:00 часа по Гринуич). Първата предупредителна стачка  се проведе в понеделник сутринта на двете летища на германската столица - \"Тегел\" и \"Шьонефелд\" - и доведе до анулирането на около 50 полета. \"Верди\", който представлява 23 хил. служители по сигурността на летищата в страната, иска заплатите да се увеличат до 20 евро на час спрямо около 17 евро на час в момента. Федералната асоциация на компаниите за авиационна сигурност предложи увеличение на заплатите от 2 до 8.1 процента. Следващите преговори между \"Верди\" и федералната асоциация трябва да се състоят на 23 януари. /БТА", "date": "2019.01.10", "title": "Стачка ще затрудни трафика на 3 германски летища днес"}
{"url": "https://www.dnevnik.bg/sviat/2019/01/10/3372799_muj_e_arestuvan_v_avstraliia_za_podozritelnite_pratki/", "text": "Полицията в Австралия арестува мъж във връзка с изпращането на 38 подозрителни пакета с вероятно опасни вещества до чуждестранни консулства в градовете Мелбърн, Канбера и Сидни, предаде \"Асошиейтед прес\". 48-годишният мъж е задържан в дома си в Шепартън, щата Виктория, снощи и е обвинен в изпращането на опасни пратки по пощата, съобщи полицията. Той трябва да се яви пред съд в Мелбърн днес. Около 10 дипломатически мисии, повечето в Мелбърн, съобщиха вчера за получаване на подозрителни пакети, на някои от които било изписано \"азбест\". Сред получателите са мисии на САЩ, Великобритания, Индия, Южна Корея, Пакистан, Израел, Швейцария и Гърция. По-рано, в понеделник, бе открита и отстранена подозрителна пратка до аржентинското консулство в Сидни. Федералната австралийска полиция и местната полиция във Виктория в общо съобщение твърдят, че веществото в пакетите произхождало от дома на арестувания в Шепартън. До момента са открити общо 29 пакета. В момента експерти криминалисти проучват точния състав на материалите в тях. /БТА", "date": "2019.01.10", "title": "Мъж е арестуван в Австралия за подозрителните пратки до дипломатически мисии"}
{"url": "https://www.dnevnik.bg/sport/2019/01/10/3372801_real_zapisa_nai-niskata_si_poseshtaemost_ot_godina/", "text": "Реал\" (Мадрид) направи сериозна крачка към класиране на четвъртфиналите в Купата на краля, след като победи \"Леганес\" с 3:0 в първия мач. Европейският клубен шампион спечели след голове на Серхио Рамос, Лукас Васкес и Винисиус, но полупразният \"Сантяго Бернабеу\" помрачи настроението на отбора. На трибуните на стадиона присъстваха едва 44 231 души, което е половината от капацитета на съоръжението. Това е най-ниската посещаемост на домакински мач на \"Реал\", в който и да е турнир от точно една година. На 10 януари 2018 г. равенството на \"кралския клуб\" срещу \"Нумансия\" (2:2) също в Купата на краля, беше гледано от 37 553 души. Двубоят беше съпътстван от поредния труден период на \"Реал\". Тимът беше без победа през 2019 г., след като направи равенство с \"Виляреал\" и после загуби на \"Бернабеу\" с 0:2 от \"Реал сосиедад\". В срещата за Купата на краля Серхио Рамос вкара своя гол №100 в кариерата за \"Реал\" и Испания. \"Не се притеснявам от това колко души е имало на стадиона. \"Реал\" има милиони фенове по света. Където и да отидете на планетата има фенове на \"Реал\" и те са много, не говорим за един. Все пак няма как всички хора да са на стадиона, а и говорим за работен ден\", каза след срещата треньорът на тима Сантяго Солари. \"Повтарям ви, феновете ни стотици милиони\", добави аржентинецът в малко по-назидателен тон към репортерите.", "date": "2019.01.10", "title": "\"Реал\" записа най-ниската си посещаемост от година"}
{"url": "https://www.dnevnik.bg/sviat/2019/01/10/3372803_nai-izvestniiat_aktivist_v_egipet_osuden_ot_4_rejima/", "text": "Съд в Египет осъди най-известния активист в страната Ахмед Дума на 15 години затвор за участие в размирици и нападение срещу силите за сигурност през 2011 г., предаде \"Ройтерс\", като се позова на съдебни източници. Правозащитни групи окачествяват тази присъда като най-тежкото посегателство срещу активист след военния преврат, свалил президента ислямист Мохамед Морси преди пет години. Оттогава в Египет са вкарани в затвора хиляди привърженици на ислямистката опозиция, либерални активисти и журналисти. Ахмед Дума бе водеща фигура в продемократичния бунт, свалил от власт автократичния президент Хосни Мубарак през 2011 г. Срещу Дума вече има присъда от три години затвор по други обвинения за участие в демонстрация през 2013 г. в Кайро. Съдът в Кайро е постановил днес още, че Ахмед Дума трябва да заплати шест милиона египетски лири (ок. 336 хил. щатски долара) за нанесените щети по време на демонстрация пред офиса на министър-председателя през 2011 г. Присъдата може да бъде обжалвана пред по-горна инстанция в срок от 60 дни. При произнасянето й съдията отбеляза, че обвиняемият е бил част от тълпа, нахлула в сградата на парламента и разрушила част от него. Подобно на други изтъкнати египетски активисти Ахмед Дума е лежал в затвора по времето на Мубарак, на последвалия го военен съвет, както и през мандатите на Морси и настоящия президент Абдел Фатах ас Сиси, припомни \"Ройтерс\". /БТА", "date": "2019.01.10", "title": "Най-известният активист в Египет, осъден от 4 режима, получи 15 г. затвор"}
{"url": "https://www.dnevnik.bg/sviat/2019/01/10/3372827_opozicioner_za_pruv_put_specheli_izborite_v_kongo/", "text": "Избирателната комисия в Конго обяви, че опозиционният лидер Феликс Чисекеди е победител в президентските избори в страната, състояли се на 30 декември, предаде \"Асошиейтед прес\", цитирана от БТА. Чисекеди е получил над 7 млн. гласа, което представлява 38,57 процента от подадените над 18 млн. гласове. Не е ясно дали другият опозиционен кандидат Мартин Фаюлу, който водеше в предварителните сондажи и предупреждаваше за очаквани манипулации, ще оспорва резултата. За него са подадени 6,4 млн. гласа. Франция, бившата колониална сила, изрази съмнение, че Чисекеди действително е спечелил. Френският външен министър Жан-Ив льо Дриан обаче поиска \"яснота\" за резултатите. Той обясни, че победата на Чисекеди контрастира с видяното на терен. \"Трябва да имаме яснота за резултатите, които са напълно притовоположни на това, което очаквахме,\" каза той, предаде \"Ройтерс\". \"Католическата църква обяви напълно различни резултати.\" В съседната на ДРК страта Габон бяха изпратени американски войници, след като президентът Доналд Тръмп обяви, че мярката ще е гаранция за сигурността на американските граждани в страната, ако в столицата Киншаса или другаде отново (както при други предавания на властта) се стигне до насилие. Възможност за сделка Някои наблюдатели предполагат, че този резултат е плод на някаква сделка на Чисекеди за подялба на властта с правителството на оттеглящия се президент Жозеф Кабила, след като е разбрало, че няма надежда за победа на кандидата на управляващата партия Еманюел Рамазани Шадари, който получава 4.4 млн. гласа. От лагера на Чисекеди отрекоха, макар да признаха, че са имали контакти с представители на Кабила. Чисекеди - лидер на партията \"Съюз за демокрация и социален прогрес\", е син на покойния дълбоко почитан опозиционен лидер Етиен, но не бе така широко известен като него. Сега обаче той осъществява целта, към която баща му се стремеше дълги години. Обявеният от избирателната комисия резултат може да доведе до първото демократично предаване на властта, след като Конго получи независимост от Белгия през 1960 г. Дългогодишният президент Жозеф Кабила трябва да се оттегли след няколко дни. Другите резултати Официалните резултати, оповестени от избирателната комисия, противоречат на онези, изчислени от католическата църква, която има голямо социално и политическо влияние в Конго - страна с предимно християнско население. Хиляди нейни представители действаха като наблюдатели по време на изборите и още преди няколко дни, заявиха, че вече знаят кой е победител и призоваха избирателната комисия да обяви резултата колкото се може по-бързо. При това те предупредиха комисията, че ако обяви различен резултат, това може да доведе до въстание. Комисията на свой ред обвини католическите лидери в дезинформиране на населението и в подготовка на въстание. Според Националната епископска конференция в Конго, цитирана от \"Ройтерс\", победител в изборите е Мартин Фаюлу, който оглавява коалиция от няколко опозиционни сили. Това разминаване създава предпоставка за опасен конфликт между конгоанското правителство и църквата, която е смятана за една от най-влиятелните и ползващи се с доверие институции в страната. Фаюлу вече нарече резултата \"измама\", но съветник на президента Кабила заяви, че той ще бъде приет и демокрацията е триумфирала. Загубилите кандидати имат 10 дни да подадат контестация в конституционния съд на страната.", "date": "2019.01.10", "title": "Опозиционер за пръв път спечели изборите в Конго, Франция се усъмни в резултата"}
{"url": "https://www.dnevnik.bg/evropa/2019/01/10/3372420_matera_ot_italianski_pozor_do_evropeiska_stolica_na/", "text": "Изключително беден и забравен от правителството в далечния Рим, градът дълго време гниеше. Това обаче се промени. Европейската столица на културата Матера сега очарова с древна история и свежи идеи, разказва  \"Дойче веле\" . \"Никога не съм виждал такава картина на мизерия\", писа за южния италиански град през 1945 г. Карло Леви, италиански доктор, художник и писател. Поддръжник на опозицията, Леви е бил пратен в затвор в региона Базиликата от режима на Мусолини. В своя книга той описва бедния пейзаж, където овчари, техните семейства и стада живеят без течаща вода и електричество, с оскъдни здравни грижи, далеч от останалата част на света. Матера също се намира в този регион и била обявена за \"италиански позор\" - имидж, от който градът трудно се отървал. През 1993 г. той бе обявен за част от световното наследство на ЮНЕСКО, а тази година е една от двете европейски столици на културата  заедно с Пловдив . Карло Леви не доживял да види преобразяването на града. Нов имидж Матера е един от най-старите градове в Европа с история от над 8 хил. години. Фермери и овчари първо живели в скални жилища, наречени \"саси\", което означава \"камъни\". Градът после прераснал в конгломерация от къщи, църкви и манастири, изсечени в скалите. Хората били преместени на нови места след Втората световна война и скалните жилища започнали да западат, докато туристическата индустрия не ги открила. Междувременно много от древните \"саси\" били превърнати в луксозен хотел, привличащ посетители от целия свят. Броят на туристите се е утроил от 2011 г. според Паоло Вери, ръководител на фондация \"Матера 2019\". Временни жители Вълната изненадала и притеснила малкия град, който отчаяно иска да избегне  масовия туризъм . \"Така че развихме стратегия, която може да помогне на други малки градове, също страдащи от масов туризъм\", казва Вери пред \"Дойче веле\". \"Ние не гледаме на нашите посетители като на туристи, а като на \"временни жители\", допълва той, като обяснява, че градът им издава паспорти, което автоматично превръща туристите в част от града. \"Искахме да насърчим диалога между хората, които живеят тук, и хората, които са само на посещение; не можем просто да оставим града на хората, които предлагат стаи чрез AirBnB, защото така той може да загуби идентичността си.\" Вместо да забранят добре познатата платформа за потребителите, Паоло Вери и екипът му решили да интегрират 500-те доставчици на AirBnB в проекта си за \"временно жителство\", който приканва туристите да разгледат и други части на града. Вери и екипът му разработили пет тура, които дават на посетителите и възможност да видят каква е била Матра през 30-те години. \"Искахме да създадем нови възможност\", казва той. За разлика от Венеция Матера реши да не налага такса за влизане. Според Вери градовете не трябва да са отворени само за богатите хора. \"Не искам Матера да се превърне в \"Дисниленд\", допълва той. \"Отворено бъдеще\" Матера избра \"Отворено бъдеще\" за свое мото като Европейска столица на културата. Градът ще започне празненствата по този повод с традиционна светлинна церемония на 18 януари, която ще бъде последвана от откриването на осем изложби. На следващия ден 2019 музиканти от цял свят ще участват в парад по улиците на града. След Флоренция (1986), Болоня (2000) и Генуа (2004) Матера е четвъртият италиански град, избран за Европейска столица на културата.", "date": "2019.01.10", "title": "Матера: от \"италиански позор\" до Европейска столица на културата"}
{"url": "https://www.dnevnik.bg/zdrave/2019/01/10/3372839_bulgariia_e_na_peto_miasto_v_es_po_rajdaniia_sus_sekcio/", "text": "През 2016 г. родените със секцио деца в България са 385 на 100 хил. души. По този показател страната се нарежда на пето място в Европейския съюз. Това показват данни на европейската статистическа агенция Евростат. От изследването се вижда, че в последните години има постоянно нарастване на ражданията след цезарово сечение в България. През 2012 г. те са 316 на 100 хил. души, а през 2015 достигат 370 на 100 хил. души. Лидер в ЕС за 2016 г. е Кипър, където 631 деца на 100 хил. души се раждат със секцио. На второ място е Румъния с 442 деца на 100 хил. души, следвана от Ирландия и Полша. През 2015 г. класирането е абсолютно същото, като единствено Полша и България са разменили позициите си. За последните 4 години, обхванати от изследването, България присъства постоянно в челната петица. През септември миналата година здравното министерство обяви, че  почти половината българчета вече се раждат след цезарово сечение . А ако към тази бройка се прибавят и други инструментални лекарски намеси като форцепс, вакуум и епизиотимия, напълно естествено родените бебета без сравнително сериозни лекарски намеси са едва под 40 на сто. Статистиката на Евростат е базирана върху данните от близо 40 хирургически интервенции. България обаче присъства само в 4 от тях. От изследването се вижда, че страната е на предпоследно място в ЕС по операции за вадене на сливици. Този тип интервенции са 57 на 100 хил. души. Единствено Италия е зад България по този показател. Страната е на 18-о място по хирургическото премахване на перде на очите и операция на апендецит.", "date": "2019.01.10", "title": "България е на пето място в ЕС по раждания със секцио"}
{"url": "https://www.dnevnik.bg/sport/2019/01/10/3372838_sestrite_uiliams_halep_i_mugurusa_se_subraha_v_edna/", "text": "Изключително тежка първа четвърт на основната схема оформи жребият за женския Australian Open. В нея се събраха носителката на 23 индивидуални титли от Големия шлем Серена Уилямс, сестра й Винъс, лидерката в световната ранглиста Симона Халеп и още две бивши №1 в света - Гарбине Мугуруса и Каролина Плишкова. Трудният жребий за Халеп започва още с първия кръг, където ще срещне Кая Канепи от Естония. Ако преодолее първото препятствие, във втория кръг румънката ще играе със София Кенин или тенисистка от квалификациите. В третия кръг световната №1 може да срещне Винъс Уилямс, която стартира срещу поставената под №25 Михаела Бузарнеску. Двубой между Халеп и Серена Уилямс е възможен в четвъртфиналите. 37-годишната тенисистка, която преследва осма титла в Мелбърн, започва срещу Татяна Мария от Германия. Във втория кръг американката може да срещне Шуей Пън или Южени Бушар, а в третия кръг - някоя измежду Карла Суарес Наваро, Саманта Стосър, Клара Бюрел и Даяна Ястремска. В тази най-горна четвърт попаднаха още няколко големи имена. Плишкова ще започна срещу квалификантка, а Мугуруса - срещу Сайсай Джън от Китай. Джоана Конта, Дария Касаткина, Тимеа Бачински и Камила Джорджи също са в този поток. Във втората четвърт на схемата попадна шампионката от US Open Наоми Осака. Японката, която е поставена под №4, ще започне турнира срещу Магда Линет от Полша. Победителката от този мач ще играе във втория кръг с Дария Гаврилова от Австралия или Тамара Зиданшек от Словения. Ако достигне до третия кръг, Осака може да срещне шампионката в Мелбърн от 2012 и 2013 г. Виктория Азаренка. При евентуален осминафинал може да играе с №11 Анастасия Севастова, а сред потенциалните й съпернички в четвъртфиналите са Елина Свитолина, Елиз Мертенс, Мадисън Кийс и Доминика Цибулкова. Поставената под №2 Анжелик Кербер стартира срещу Полона Херцог от Словения. Другите поставени в нейния поток са №29 Дона Векич, която може да срещне в третия кръг, както и №14 Юлия Гьоргес и №19 Каролин Гарсия, срещу някоя от които може да се изправи с осминафиналите. Ако достигне до четвъртфиналите, Кербер може да срещне шампионката от 2017 г. Слоун Стивънс. Американката е поставена под №5 и започва Australian Open с двубой срещу сънародничката си Тейлър Таунзънд. Миналогодишната шампионка в Мелбърн Каролин Вознячки оглавява третата четвърт на схемата, в която са още носителката на пет титли от Големия шлем Мария Шарапова, Йелена Остапенко, Ашли Барти, Петра Квитова, Арина Сабаленка, Белинда Бенчич и др. За пръв път от 1984 г. Australian Open ще бъде без българско участие при жените, след като  Виктория Томова, Елица Костова и Сесил Каратанчева  отпаднаха още в първия кръг на квалификациите.", "date": "2019.01.10", "title": "Сестрите Уилямс, Халеп и Мугуруса се събраха в един поток в Мелбърн"}
{"url": "https://www.dnevnik.bg/sport/2019/01/10/3372860_sled_blizo_pet_godini_psj_otnovo_zagubi_mach_za_kupata/", "text": "Последният в Лига 1 \"Гингам\" поднесе голямата изненада в турнира за Купата на Лигата във Франция, след като отстрани носителя на трофея за последните пет години ПСЖ. Парижани, които са убедителен лидер в първенството и поставиха рекорд по поредни победи (14), отстъпиха с 1:2 на своя \"Парк де пренс\". Срещата беше белязана от три дузпи, като и трите бяха за \"Гингам\". ПСЖ поведе в 63-ата минута с попадение на Неймар. Само две минути по-рано Маркус Тюрам пропусна 11-метров удар. В заключителните десет минути \"Гингам\" постигна обрат с точни удари от 11-те метра на Н'Гбакото и Тюрам. Те реализираха в 83-ата и втората добавена минута на редовното време. ПСЖ нямаше загуба в мач за една от двете купи на страната близо пет години. Тимът неимзенно печелеше Купата на Лигата и Купата на Франция в последните четири сезона. През сезон 2013-14 ПСЖ за последно беше загубил мач за една от двете домашни купи, като това стана на 1/16-финалите в Купата на Франция с 1:2 от \"Монпелие\", отново на \"Парк де пренс\". За последно парижани загубиха у дома в Купата на Лигата на 4 февруари 2009 г., когато отстъпиха с 0:3 на \"Бордо\".", "date": "2019.01.10", "title": "След близо пет години ПСЖ отново загуби мач за купата"}
{"url": "https://www.dnevnik.bg/bulgaria/2019/01/10/3372837_sredniiat_osiguritelen_dohod_dostigna_917_lv/", "text": "Средният осигурителен доход през ноември 2018 г. достигна 917 лв. Увеличението спрямо октомври е с 15.74 лв. или 1.75%. За пръв път средният осигурителен доход надхвърли 900 лв. през октомври, но през ноември ръстът му се ускорява, се вижда от данните на Националния статистически институт. Спрямо ноември 2017 г. средният осигурителен доход нараства с 65.75 лв. или 7.7%. Средномесечният осигурителен доход за страната за периода от 01.12.2017 г. до 30.11.2018 г. е 884.37 лв. Сумата е важна за новите пенсионери, чиито пенсии са отпуснати през декември и ще бъдат изчислени по нея. ", "date": "2019.01.10", "title": "Средният осигурителен доход достигна 917 лв."}
{"url": "https://www.dnevnik.bg/sviat/2019/01/10/3372833_turgovskite_pregovori_na_sasht_i_kitai_prikljuchiha/", "text": "Разговорите за преодоляване на острия търговски конфликт между Китай и САЩ, състояли се тази седмица, бяха задълбочени и позволиха да бъде създадена здрава основа за преодоляване на тежненията на всяка от двете страни, съобщи днес китайското министерство на търговията, без да посочи повече подробности за най-спорните въпроси, предаде БТА. Тридневните разговори в Пекин приключиха вчера и бяха първите преки преговори след срещата между президентите на двете страни Доналд Тръмп и Си Цзинпин в Буенос Айрес през декември. Там те се договориха за  90-дневно примирие в търговската война , нанесла щети на взаимния стокообмен за стотици милиарди долари. \"Двете страни проведоха активна работа в съответствие с важните договорености на техните лидери - се казва в съвместното съобщение, публикувано на официалния сайт на министерството. - Ние подробно и в детайли обсъдихме широк кръг търговски въпроси и проблеми от структурен характер, на които и Китай, и САЩ обръщат особено внимание.\" \"Смятаме да продължим работа в същия дух, поддържайки тесни контакти\", се посочва в документа. В отделно съобщение на сайта на офиса на търговския представител на САЩ се казва, че преговарящите от двете страни са обсъдили \"начини да се постигне справедливост, реципрочност и баланс в търговските отношения\". Според Пекин е имало напредък в области като принудителните технологични трансфери и правата върху интелектуалната собственост, предаде \"Ройтерс\". Според \"Асошиейтед прес\" преговорите са приключили без ясни признаци за напредък и двете страни мълчат за онова, което предстои. Тази несигурност се е отразила и в понижението, отбелязано на големите азиатски борси при откриването им днес, посочва агенцията.", "date": "2019.01.10", "title": "Търговските преговори на САЩ и Китай приключиха без ясен резултат"}
{"url": "https://www.dnevnik.bg/bulgaria/2019/01/10/3372878_agenciiata_po_bezopasnost_za_hranite_oblekchi_merkite/", "text": "Българската агенция по безопасност на храните (БАБХ) ревизира по-строгия надзор в областите Ямбол, Бургас и Хасково във връзка със заболяването от чума по дребните преживни животни, става ясно от съобщение до медиите. В края на декември 2018 г. изтече срокът за прилагане на  разширените мерки за контрол  на болестта. Те бяха наложени на страната ни с решение на Европейската комисия (ЕК).  Решението е взето след срещи и дискусии между БАБХ и ЕК и след резултатите от извършвания надзор досега. Дребните преживни животни с произход от населените места на общините Болярово, Елхово, село Поляна от община Стралджа – област Ямбол, и населените места от общините Средец, Созопол, Приморско, Малко Търново и Царево – област Бургас, ще могат да бъдат придвижвани в рамките на цяла България след клиничен преглед, извършен 3 дни преди движението и с издадено ветеринарномедицинско свидетелство за движение от официален ветеринарен лекар. Същата мярка се прилага и при движение на дребните преживни животни от останалите общини от областите Ямбол, Бургас и Хасково, в рамките на цяла България, с изключение на тези, предназначени за незабавно клане. Няма ограничение за движение на дребните преживни животни за незабавно клане в рамките на цяла България. Серологично лабораторно изследване на проби с отрицателен резултат, клиничен преглед, в рамките на 3 дни преди движението и ветеринарномедицинско свидетелство за движение, издадено от официален ветеринарен лекар, ще се изисква за всяко движението на дребните преживни животни. Това се отнася за областите Ямбол, Бургас и Хасково, които са насочени за дестинации извън територията на България, пропомня БАБХ. Продукти от дребните преживни животни от областите Ямбол, Бургас и Хасково ще се реализират свободно на територията на страната и ЕС, без ограничения и специална маркировка. След констатиране на огнищата  с чума по дребните преживни животни  през юни и юли 2018 г., рестрикциите се отнасяха единствено до южните общини на областите Бургас и Ямбол. Въвеждането на по-строг надзор бе в резултат на решение на Европейската комисия от октомври 2018 г. С него се разшири територията с наложените рестрикции в три области – Бургас, Ямбол и Хасково, след  като в продължение на два месеца  стопаните на ферма в Болярово възпрепятстваха ветеринарните власти да ликвидират огнището на чума в обекта и след като бяха констатирани серологично положителни дребни преживни животни в населените места от 20-километровите надзорни зони около констатираните огнища на чума.", "date": "2019.01.10", "title": "Агенцията по безопасност за храните облекчи мерките срещу чумата в три области"}
{"url": "https://www.dnevnik.bg/biznes/2019/01/10/3372879_za_godina_proizvodstvoto_na_prevozni_sredstva_bez/", "text": "Производството на превозни средства (без автомобили) в страната се е увеличило с 46.3% през ноември 2018 г. спрямо същия период през 2017 г. Това показват данните на Националния статистически институт (НСИ). По предварителни данни през ноември миналата година индексът на промишленото производство се увеличава с 0.4% в сравнение с предходния месец. На годишна база ръстът е от 1.2% спрямо съответния месец на 2017 година. През ноември 2018 г. увеличение спрямо предходния месец е регистрирано в добивната промишленост - с 3.2%, в производството и разпределението на електрическа и топлоенергия и газ - с 1.3%, и в преработващата промишленост - с 0.3%. По-значителен ръст в преработващата промишленост се наблюдава при производството на лекарствени вещества и продукти - с 5.2%, производството на облекло - с 3.9%, производството на изделия от каучук и пластмаси и производството на електрически съоръжения - по 3.6%, производството на метални изделия, без машини и оборудване - с 3.5%. Спад е регистриран при производството на химични продукти - с 15.8%, производството на тютюневи изделия - с 10.4%, производството на хартия, картон и изделия от хартия и картон - със 7.5%, производството на компютърна и комуникационна техника, електронни и оптични продукти - с 5.8%. На годишна база ръст е отчетен в преработващата промишленост - с 2%, а спад е регистриран в производството и разпределението на електрическа и топлоенергия и газ - с 3.9%, и в добивната промишленост - с 2.6%. По-значително увеличение в преработващата промишленост спрямо предходната година се наблюдава при производството на превозни средства, без автомобили - с 46.3%, производството на напитки - с 18.1%, производството на електрически съоръжения - със 17.9%, производството на автомобили, ремаркета и полуремаркета - със 17.7%. Намаление е отчетено при производството на химични продукти - с 14.6%, производството на дървен материал и изделия от него, без мебели - с 11.2%, производството на облекло - с 9.8%, производството на текстил и изделия от текстил, без облекло - с 6.5%.", "date": "2019.01.10", "title": "За година производството на превозни средства, без автомобили, се е увеличило с близо 50%"}
{"url": "https://www.dnevnik.bg/sviat/2019/01/10/3372855_centralnoafrikanskata_republika_ne_izkljuchva_rusiia/", "text": "Русия и Централноафриканската република предвиждат възможността да се създаде руска военна база в страната като част от споразумението за сътрудничество. Това казва в интервю за РИА \"Новости\" министърът на отбраната на страната Мари Ноел Кояра. Документът за военно сътрудничество бе подписан през август,  няколко седмици след убийството  на руски журналисти в страната. По това време те снимаха документален филм за наемници от частна военна компания \"Вагнер\",  за които се смята, че действат  в страната. Според Кояра центърът в Беренго, където официално действат руски интруктори в момента, не може да се счита за военна база на Москва и ако такава трябва да се изгради, би ставало въпрос за съвсем различен обект. Центърът бе изграден за обучение на армията на ЦАР. Все още не е говорено за конкретно създаване на базата, но такава възможност \"не се изключва\" и ще се осъществи, \"ако президентите (на ЦАР и Русия), като върховни главнокомандващи... вземат решение\".", "date": "2019.01.10", "title": "Централноафриканската република не изключва Русия да изгради военна база"}
{"url": "https://www.dnevnik.bg/biznes/2019/01/10/3372890_onlain_turgoviiata_i_prodajbata_na_lekarstva_narastvat/", "text": "През ноември оборотът на търговците на дребно нараства с 0.8% спрямо предходния месец и с 6.5% спрямо същия период през 2017 г., съобщи Националният статистически институт (НСИ). Спрямо октомври се наблюдава по-значителен ръст на оборота при търговията на дребно с текстил, облекло, обувки и кожени изделия - с 5.5%, търговията на дребно с автомобилни горива и смазочни материали - с 2.4%, и търговията на дребно с хранителни стоки, напитки и тютюневи изделия - с 1.1%. Намаление е отбелязано при търговията на дребно с фармацевтични и медицински стоки - с 1%, и търговията на дребно с битова техника, мебели и други стоки за бита - с 0.6%. На годишна база най-много нараства оборотът при търговията на дребно чрез поръчки по пощата, телефона или интернет - с 15%, търговията на дребно с фармацевтични и медицински стоки - с 14.9%, търговията на дребно с текстил, облекло, обувки и кожени изделия и търговията на дребно с хранителни стоки, напитки и тютюневи изделия - по 9%. Намаление спрямо ноември 2017 г. е регистрирано при търговията на дребно с компютърна и комуникационна техника - с 5.4%.", "date": "2019.01.10", "title": "Онлайн търговията и продажбата на лекарства нарастват с 15% за година"}
{"url": "https://www.dnevnik.bg/zdrave/2019/01/10/3372894_zdravnite_vlasti_oshte_umuvat_kak_da_kompensirat/", "text": "Здравните власти още обмислят  как да компенсират аптеките за отпускането и обработване  на скъпите лекарства, които се покриват от касата. След анализи и срещи с фармацевтичния бранш обаче е ясно, че в момента  няма законов механизъм да се запази таксата от два лева , която сега получават аптеките за тази дейност. Това се разбира от съобщение на Националната здравноосигурителна каса /НЗОК/, разпространено днес. В края на миналата година надзорният съвет на здравната каса одобри промени в наредба, с които се предвижда касата да спре да плаща по два лева на аптеките да обработват рецепти, да държат на склад и да отпускат скъпи лекарства, които се покриват 100% от бюджета. Идеята срещна сериозно недоволство сред представителите на фармацевтичния бранш, откъдето коментираха, че така ще се създаде нелоялна конкуренция, като се облагодетелстват големите аптеки. Само те можели да си позволят да работят, без да получават компенсация за това, че ще зареждат скъпите медикаменти и ще чакат известно време, докато получат парите за тях от касата. Фармацевтите прогнозираха още, че в малките населени места аптеките ще се откажат да доставят скъпи лекарства, покривани от здравната каса, и ще има проблеми с намирането на тези лекарства. Допълниха, че от години настояват дори за увеличение на тази такса от два лева. Последваха срещи, след които здравните власти обещаха, че ще запазят таксата. Днес обаче от НЗОК съобщиха, че са анализирали ситуацията, имали са и срещи с Българския фармацевтичен съюз и всъщност в законите няма регламентация и механизъм за изплащане на тази такса. Затова касата ще плаща единствено за предписаните и отпуснатите лекарства. По време на разговорите с фармацевтите било само уговорено, че за най-евтините лекарства – до 10 лв., ще се разреши на аптеките да начисляват надценки, които да влязат в крайната сума, реинбурсирана от касата, и така да получават компенсация поне за най-евтините медикаменти. Проблемът с останалите лекарства над 10 лв. обаче остава. Пред \"Дневник\" проф. Илко Гетов - председател на Българския фармацевтичен съюз, коментира, че разговорите по тези въпроси продължават, като няма яснота кога ще приключат. Здравните власти поели ангажимент да видят как точно биха могли да компенсират аптеките – дали чрез законови поправки и включване на таксата на законово ниво, или например като разрешат на аптеките да начисляват надценка и на по-скъпите лекарства. Гетов отново повтори, че без допълнителни средства за компенсиране на работата по отпускането на покриваните от касата лекарства много аптеки няма да могат да работят. И че и тези два лева далеч не са достатъчни. Чакаме конкретните текстове, засега остава досегашният ред, а кога ще се случи промяната не мога да прогнозирам, допълни Гетов.", "date": "2019.01.10", "title": "Здравните власти още умуват как да компенсират аптеките за отпускане на скъпите лекарства"}
{"url": "https://www.dnevnik.bg/evropa/evropeiski_parlament/2019/01/10/3372893_liavocentristite_moje_da_budat_iztlaskani_v_opoziciia/", "text": "Базираният в Брюксел институт VoteWatch, следящ как гласуват евродепутатите, публикува вчера прогноза за това как може да изглежда следващият Европейски парламент, предаде EurActiv. Според проучването, ако сегашните тенденции се затвърдят, за пръв път в историята на избрания Европейски парламент (от 1979 г.) двете най-големи групи (Европейската народна партия – ЕНП, и Прогресивният алианс на социалистите и демократите – С&Д) няма да спечелят мнозинството от местата. Умерените проевроейски сили все пак ще държат повечето места основно благодарение на успехите на либералите от центристката група АЛДЕ. Въпреки  очакваните успехи на десните националисти  те няма да спечелят достатъчно гласове, за да получат над 25% от местата. Евентуална обща група на десни националисти, съставена от партии от \"Европейските консерватори и реформисти\", \"Европа на нациите и свободата\" и останалото от \"Европа на свободата и пряката демокрация\", ще бъде втората по големина група, ако всичките им сегашни членове решат да се обединят. Управляващата в Полша партия \"Право и справедливост\" е втората по големина сила в групата \"Европейски консерватори и реформисти\". Част от \"Европа на нациите и свободата\" е френският \"Национален сбор\" на Марин льо Пен. В нея участват също Австрийската партия на свободата, \"Лига\" (част от коалицията в Италия) и Партията на свободата в Холандия. \"Европа на свободата и пряката демокрация\" е евроскептична група, в която членуват \"Алтернатива за Германия\" и другата партия от управляващата коалиция в Италия – Движение \"Пет звезди\". Според VoteWatch обаче този сценарий е малко вероятен заради голямото разнообразие от възгледи сред изброените партии, както и заради силните им лидери. По-реалистично е да има промяна в съюзите на десните националисти, която да доведе до създаването на третата по големина група в следващия Европейски парламент. Данните от проучването сочат, че успехите на Европейската обединена левица/Северна зелена левица и Зелени/Европейски свободен алианс няма изцяло да компенсират очакваните загуби на социалистите и демократите, което означава, че левицата като цяло ще получи около 35% от местата в Европейския парламент. Сътрудничеството с центристите вероятно ще бъде необходимо в много случаи, ако прогресивните сили искат да имат влияние в институцията. Въпреки намаляващата подкрепа ЕНП остава пред другите политически групи и може да успее да затвърди преднината си заради напускането на британската делегация, защото нито една от основните британски партии не е част от ЕНП. Според изказвания на председателя на ЕНП Манфред Вебер десноценстристите са отворени за пакт с различни сили, включително с групата на \"Европейските консерватори и реформисти\" или дори с \"Лига\" на Матео Салвини. Това означава, че левоцентристите може да бъдат изтласкани в опозиция.", "date": "2019.01.10", "title": "Левоцентристите може да бъдат изтласкани в опозиция в следващия европарламент"}
{"url": "https://www.dnevnik.bg/sport/2019/01/10/3372880_rusiia_se_vkljuchva_sred_supernicite_na_bulgariia_za/", "text": "Русия се нареди сред кандидатите за домакинство на младежките зимни олимпийски игри през 2024 г. Желание да приеме събитието има и България. Говорител на Международния олимпийски комитет (МОК) заяви пред insidethegames.biz, че другите страни с интерес към олимпиадата през 2024 г. са Румъния и Испания. Все още не са посочени градовете, с които ще кандидатстват отделните държави. Очаква се процесът по определянето на домакина да започне тази година, а крайното решение ще бъде взето през 2020 г. Намерението на Русия да поиска игрите вероятно ще предизвика недоволство, тъй като страната все още се бори да възстанови образа си след допинг скандалите от последните години, коментира сайтът. Дори сега Русия е изправена пред угрозата да бъде наказана заради  неспазването на срока да предостави достъп на Световната антидопингова агенция до данните от московската лаборатория . България планира да иска игрите през 2024 г. със София. От министерството на спорта заявиха пред \"Дневник\", че се работи по кандидатурата. През септември президентът на МОК Томас Бах посети България и окуражи страната да кандидатства за зимни олимпийски игри. Тогава министър-председателят Бойко Борисов отговори, че е по-добре България най-напред да натрупа опит с младежкия форум, и възложи задача да се подготви кандидатура. Министърът на спорта  Красен Кралев заяви преди време, че \"има пълна подкрепа от гражданите на София за промените на Витоша\" , които са необходими за изграждане на необходимата инфраструктура. \"Не вярвам да има някой, който да е против, така че имаме пълна подкрепа от гражданите на София, от всички българи. Защото едно такова събитие - да вземеш младежки зимни олимпийски игри, е огромно. Поканата дойде лично от президента на МОК Томас Бах\", каза Кралев тогава. Той няколко пъти заяви, че \"всички инвестиции на Витоша трябва да се направят от компанията, която е собственик на съоръженията\" и че  държавата няма да даде нито лев за лифтовете . Обсъжда се и възможността Боровец също да приеме състезания от игрите.  Бюджетът за домакинство на зимните младежки игри  е между 30 и 40 млн. евро, посочи Кралев .", "date": "2019.01.10", "title": "Русия се включва сред съперниците на България за младежката олимпиада през 2024 г."}
{"url": "https://www.dnevnik.bg/biznes/2019/01/10/3372920_stroitelstvoto_namaliava_s_blizo_2_za_godina/", "text": "Календарно изгладените данни на Националния статистически институт (НСИ) показват спад с 1.8% на строителната продукция през ноември 2018 г. в сравнение със същия месец на 2017 г. В сравнение с октомври понижението е с 1.2%. На годишна база спадът на строителната продукция се определя от отрицателния темп при сградното строителство, където понижението е с 2%. При гражданското/инженерното строителство намалението е с 1.5% спрямо ноември 2017 г. В сравнение с октомври 2018 г. продукцията от гражданското/инженерното строителство намалява с 1.4%, а от сградното строителство - с 1%.", "date": "2019.01.10", "title": "Строителството намалява с близо 2% за година"}
{"url": "https://www.dnevnik.bg/biznes/2019/01/10/3372858_30_mln_evro_ot_evropa_shte_budat_izpolzvani_za/", "text": "                        30 млн. евро от различни европейски програми ще бъдат вкарани във Фонд за технологичен трансфер и ще се използват за създаване на благоприятна среда за развитие на иновациите. Очаква се да бъде привлечено и допълнително съфинансиране от частни инвеститори. Това съобщиха днес от \"Фонд на фондовете\", който започва провеждането на пазарни консултации с потенциални финансови посредници и ключови участници в инвестиционната среда от страната и чужбина, като част от подготовката на процедура за прилагането на нови финансов инструмент. Те ще продължат до 8 февруари. Фондът на фондовете управлява средствата от 1.2 млрд. лева по четири оперативни програми - \"Развитие на човешките ресурси\", \"Иновации и конкурентоспособност\", \"Околна среда\" и \"Региони в растеж\". В съобщението се казва, че фондът за технологичен трансфер ще е специфичен финансов инструмент, чиято цел е да спомогне за осъществяване на връзка на науката и бизнеса. Той ще осигурява дялови и квази дялови инвестиции в предприятия, развиващи проекти, свързани с трансфер на технологии, ползите от които ще бъдат насочени към България. Новият фонд ще инвестира в проекти, предимно в ранен етап на развитие, разработени от университети, технологични паркове, научни лаборатории и др. Приоритетни сфери за финансиране ще са мехатроника и чисти технологии; информатика и информационни и комуникационни технологии; индустрия за здравословен живот и биотехнологии; нови технологии в креативни и рекреативни индустрии. Инвестиционният период на фонда за технологичен трансфер се очаква да е 5 г. при общ срок на фонда от 10 г. с възможност за удължаване до две години.", "date": "2019.01.10", "title": "С 30 млн. евро от ЕС ще се развиват иновациите в България"}
{"url": "https://www.dnevnik.bg/politika/2019/01/10/3372908_reitingut_na_borisov_karakachanov_i_ninova_spada_na/", "text": "За последните шест месеца рейтингът на доверието към Бойко Борисов, Красимир Каракачанов, Волен Сидеров и Корнелия Нинова като партийни лидери спада. Двоен спад до 5.1% бележи рейтингът на Валери Симеонов. Това сочат резултатите от най-новото проучване на \"Алфа Рисърч\", проведено от 14 до 19 декември м.г. сред 1027 пълнолетни граждани. През май м.г. доверие в Борисов са имали 32.8% от гражданите, а през декември - 30.1%. Рейтингът на доверие в Каракачанов спада от 23.4% на 16.3%, а този на Сидеров - от 5.5% на 4.9%. През май м.г. доверие в Нинова са имали 22.2%, а през декември те са 19.4%. Рейтингът на доверие към Марешки е нараснал от 10.5% на 13.8%, а към Карадайъ - от 5.4% на 6.5%. Най-висок рейтинг на доверие сред лидерите на партиите извън парламента има лидерът на \"Да, България\" и съпредседател на \"Демократична България\" Христо Иванов - 11.3%, следван от Румен Петков от АБВ с 8.1% и Николай Ненчев от БЗНС с 6.1%. Рейтингът на доверие към лидера на ДСБ и съпредседател на \"Демократична България\" Атанас Атанасов е 5.7%, а този на председателя на СДС Румен Христов е 5.2%. Доверието в лидера на \"Зелените\" и съпредседател на \"Демократична България\" Владислав Панев е 5%.", "date": "2019.01.10", "title": "Рейтингът на Борисов, Каракачанов и Нинова спада"}
{"url": "https://www.dnevnik.bg/bulgaria/2019/01/10/3372944_za_purvi_put_rumen_radev_pecheli_odobrenieto_na/", "text": "Президентът Румен Радев запазва позитивен баланс в личния си рейтинг, но за три месеца губи 5 пункта одобрение и за първи път от встъпването му в длъжност положителните оценки за неговата дейност са под границата от 50 на сто (47% одобрение срещу 17% неодобрение), сочат данните от традиционното за края на годината проучване на \"Алфа Рисърч\". То е проведено между 14 и 19 декември сред 1027 пълнолетни респонденти. Социолозите отчитат, че подкрепата на широки социални групи, на която се радваше държавният глава в първите две години от своя мандат, намалява и сега положителни оценки получава основно от симпатизантите на БСП и ДПС. В навечерието на година с най-малко два вида избори (европейските през май и местни през есента) българското общество е в ситуация на задълбочаваща се криза на доверие към институции, партии, политици и очакване за приемлива политическа алтернатива, сочат изводите от проучването. 17% дават положителна оценка на правителството Успешното европредседателство не е в състояние да заличи негативния ефект от вътрешнокоалиционните напрежения и скандали и се забелязва нарастваща критичност към изпълнителната власт. За три месеца положителните оценки на работата на правителството падат с два пункта и към края на миналата година са 17%. 45 на сто от запитаните поставят отрицателна оценка на неговата работа. Стабилно зад кабинета застават единствено привържениците на ГЕРБ, докато намалелите симпатизанти на Обединените патриоти имат силно поляризирано отношение към него в зависимост от това коя от партиите в малката коалиция подкрепят, уточняват социолозите. След юни 2018 настъпва  обрат и в персоналния рейтинг на премиера Бойко Борисов : 30% одобрение срещу 37% неодобрение и 33% неутрални оценки. Въпреки запазващото се по-високо лично доверие в сравнение с това към коалиционния кабинет тази тенденция вещае напрегнати месеци за правителството, което се нуждае от рестарт на общественото доверие, се казва в анализа на данните. Парламентът е на дъното по одобрение Както показват и предишните проучвания, най-неудовлетворени остават българите от работата на парламента. Положителните оценки за дейността му се свиват до критичните 8 на сто, като дори симпатизантите на партиите от управляващото мнозинство не намират основание да смекчат силното си неудовлетворение. Дефицитът на сигурност и справедливост намира отражение в устойчиво ниските оценки на съд, прокуратура и полиция. Главният прокурор  За съда съотношението е 11 към 50%, а при полицията има 22 на сто одобрение срещу 38% неодобрение. Като цяло социолозите отчитат ярък контраст между личния оптимизъм за тази година и социалната тревожност за развитието на страната. Семейството, работата, увереността в личните способности стоят в основата на позитивните очаквания на българина, докато критичните настроения и неудовлетворението надделяват в отношението към институциите и политическия елит.", "date": "2019.01.10", "title": "За първи път Румен Радев печели одобрението на по-малко от половината българи"}
{"url": "https://www.dnevnik.bg/evropa/evropeiski_parlament/2019/01/10/3372938_silno_sblijeni_pozicii_mejdu_gerb_i_bsp_za/", "text": "В края на декември 48.2% от избирателите заявяват готовност да гласуват на предстоящите през май тази година избори за Европейски парламент. Всеки втори или не възнамерява да участва, или не е решил как точно ще постъпи. По-ниската активност води до силно сближаване на позициите между ГЕРБ (подкрепяни от 16% от всички избиратели, или между 32 и 34% от гласувалите) и БСП (14.9% от всички избиратели, или около 30-32% от гласувалите). Това показва обобщаващото за 2018 г. проучване на социолозите от \"Алфа Рисърч\". Данните са от национално представително проучване, направено в периода 14 - 19 декември 2018 г. Анализаторите отбелязват, че данните не са сравними с предишни изследвания на агенцията за парламентарен вот заради три основни причини: по-ниската активност на евроизборите, малкия брой мандати за България – 17, който формира по-висок праг (5.88%) за спечелване на мандат в сравнение с 4%-та бариера в изборите за Народно събрание, както и неяснотата кои партии и в каква конфигурация ще участват в европейските избори. Имайки предвид тези ограничения, ранна диагностика на състоянието на политическите сили показва, че ГЕРБ запазва крехко предимство пред основния си опонент. Но икономическата ситуация в страната, както и мотивацията на неговите разнородни избиратели, сред които има както европоддръжници, така и евроскептици, ще са ключови за крайния му резултат, отбелязват от агенцията. \"БСП също не е особена убедителна в мобилизацията на своя вот, но превръщайки изборите в тест \"за\" или \"против\" правителството, успява да задържи лоялния си електорален кръг от симпатизанти\", посочват социолозите. ДПС се открояват като третия участник, който ще има сигурно представителство в Европейския парламент. Подкрепа за движението за евровота заявяват 5.1% от общия брой избиратели, или между 10 и 13 на сто от гласувалите. Предвид способността му за силна електорална мобилизация по-ниска избирателна активност може да им позволи да скъсят съществено дистанцията с водещите ГЕРБ и БСП и така да пледират за връщане във властта през парадния вход. Скандалите в Обединените патриоти сриват електоралната им подкрепа с изключително бързи темпове. Дори все още формално обединени, те мобилизират едва една трета от бившите си избиратели. Антиевропейските настроения на значителна част от потенциалните им симпатизанти допълнително ги демотивират и така електоралният им ресурс пада до 2.9% от общия брой избиратели в страната. При сега заявената избирателна активност от около 48% това е равностойно на около 5.5 - 6 на сто от гласуващите, което ги поставя на границата на бариерата, необходима за излъчване на евродепутат. На същата граница, но с положителен електорален тренд е коалицията \"Демократична България\". Подкрепа за обединението заявяват 2.7% от общия брой избиратели, или около 5.5 – 5.8% от готовите да гласуват в евроизборите. Обратно на патриотичния вот обаче привържениците на \"Демократична България\" са значително по-заинтересовани и мотивирани да гласуват в изборите за членове на Европейския парламент, което благоприятства шансовете им да излъчат там свой представител. \"Както високото недоверие към институциите, така и високият дял избиратели, ненамиращи свое убедително политическо представителство, може да доведе до два до голяма степен противоположни сценария за изход от евровота. Първият, въпреки критичността си избирателите да не припознаят алтернатива и да подкрепят макар и с нисък вот водещите партии, като така запазят политическото статукво. Вторият - недоволството да издигне на върха нови политически партии\", смятат анализаторите. И отбелязват, че най-интересното ще е дали тези нови субекти ще бъдат популисти и антисистемни играчи, или някаква друга политическа алтернатива.", "date": "2019.01.10", "title": "Силно сближени позиции между ГЕРБ и БСП за евроизборите, прогнозира \"Алфа Рисърч\""}
{"url": "https://www.dnevnik.bg/evropa/2019/01/10/3372943_makron_zapochva_goliam_nacionalen_debat_v_opit_da/", "text": "От 15 януари до 15 март във Франция ще се проведе по думите на президента Еманюел Макрон \"голям национален дебат\" - обществена консултация, насочена към \"основни въпроси\" пред нацията след почти два месеца на протести на т.нар. жълти жилетки, предаде EurActiv. Дебатът е третата част от стратегията на Макрон да сложи край на демонстрациите, които започнаха в знак на несъгласие с вдигането на данъка върху горивата и прераснаха в по-широка съпротива срещу стандарта на живот. Президентът вече  се отказа  от вдигането на данъка и обяви  редица мерки , сред които увеличаване със 100 евро на минималната заплата и данъчни облекчения за пенсионери, получаващи под 2 хил. евро месечно. \"Големият национален дебат\", в рамките на който ще се проведат срещи из цялата страна, е опит на Макрон да удовлетвори исканията на \"жълтите жилетки\" за повече глас в управлението на страната. Офисът на Макрон се опитва да насочи дебата към четири теми – данъци, преход на Франция към нисковъглеродна икономика, демокрация и гражданство и правителствена организация и обществени услуги. Някои депутати от партията на президента се опасяват, че консултациите ще предизвикат вълна от екстравагантни и неясни искания или призиви за пълна отмяна на съществуващи закони. Правителството изключи подобна възможност, което накара някои от протестиращите да определят дебатите като димна завеса, целяща да задуши движението. Следващата седмица Макрон ще публикува лично писмо към домакинствата с целите му за дебатите, преди да участва в един от първите.", "date": "2019.01.10", "title": "Макрон започва \"голям национален дебат\" в опит да укроти \"жълтите жилетки\""}
{"url": "https://www.dnevnik.bg/evropa/evropeiski_parlament/2019/01/10/3372951_v_ushturb_na_bulgariia_evrodeputati_reshiha_kamionite/", "text": "Комисията по транспорт на Европейския парламент подкрепи днес предложението камионите, извършващи товарни превози в ЕС, да се връщат веднъж на три седмици в държавата, където е регистрирана фирмата собственик, предаде БТА. Това не е окончателно решение и въпросът предстои да бъде обсъден в пленарната зала на Европейския парламент. Транспортната комисия одобри само един от трите доклада (повече за тях четете  тук ), които разглеждаше днес и които засягат също условията за извършването на международни пътни превози. Отхвърлени бяха двата доклада, свързани с почивките на водачите и техните възнаграждения. Предстои по-късно днес евродепутатите от комисията да решат как ще продължат работата по тези теми и засега не е известно какви текстове ще бъдат подложени на гласуване в пленарната зала - същите, променени или нови. Днешното решение е само стъпка от очертаването на становището на Европейския парламент в преговорите с Европейската комисия и Съвета на ЕС. Преди началото на заседанието пред европарламента в Брюксел днес  се събраха  стотици шофьори от България, Румъния и Полша, които протестираха срещу опитите условията на техния труд да бъдат променени. Протестът бе подкрепен от български евродепутати от всички групи, а в залата на заседанието присъства министърът на транспорта  Росен Желязков . Пред протестиращите в Брюксел шофьори той заяви, че България ще настоява промените в условията за работа на международните превозвачи да не бъдат гласувани в пленарната зала на Европейския парламент. С усилията на представителите ни в Европарламента два от докладите не бяха приети и бяха отхвърлени, посочи министърът. \"Това означава, че ще изискаме от политическите групи пакетът да не влиза за разглеждане в Европейския парламент. Към момента, заради ситуацията, която се е създала и която може да се каже, че е една от малкото безпрецедентни ситуации на блокиране на законодателни предложения, разглеждани в цялост, няма решение на координаторите. Затова нека да изчакаме, за да бъдем сигурни кои да бъдат следващите стъпки\", посочи той. Министърът поясни, че единственото подкрепено от парламентарната комисия днес предложение за връщането на камионите на три седмици в държавата, където е установена фирмата собственик, е било отхвърлено по-рано от Съвета на ЕС, който е страна в преговорите. Изпарвени сме пред абсурд - Съветът отменя връщането на камиона, а комисията (по транспорт) предлага на Европарламента връщането на камиона, коментира Желязков. Министърът съобщи, че представители на Европейската комисия, третата страна в преговорите, са го уверили, че няма да подкрепят връщането на камионите на три седмици в държавата, където са регистрирани. Независимо, че не сме напълнили площада, вашият глас се чува в залата, обърна се Желязков към превозвачите.", "date": "2019.01.10", "title": "В ущърб на българската позиция евродепутати решиха камионите да се връщат в страната си на 3 седмици"}
{"url": "https://www.dnevnik.bg/bulgaria/2019/01/10/3372967_jeni_marcheva_poema_novinite_i_aktualnoto_sudurjanie_v/", "text": "Водещата на предаването на Би Ти Ви \"Тази събота и неделя\" Жени Марчева поема новинарското съдържание в радиостанциите на bTV Media Group, обявиха от частната медия. Тя вече е изпълнителен продуцент на новините и актуалното съдържание в ефира на станциите \"БТВ радио\", \"Ен-Джой\", \"Джаз ФМ\", \"Класик ФМ\" и \"Зи Рок\". Марчева ще съвместява новата си длъжност със задълженията си към \"Тази събота и неделя\". \"Разширяването на отговорностите на Жени Марчева към радиостанциите на bTV Media Group е част от политиката за пълна редакционна интеграция на новинарското съдържание във всички канали на групата\", подчертават от медията. Жени Марчева е част от екипа на Би Ти Ви от 2011 година. Работила е още в БНТ и \"Дарик радио\". В края на миналата година от частната медия съобщиха, че нейната колежка в \"Тази събота и неделя\"  Мариана Векилска напуска предаването.  Нейното място беше заето от репортера  Александра Кръстева.", "date": "2019.01.10", "title": "Жени Марчева поема новините в радиостанциите на bTV Media Group"}
{"url": "https://www.dnevnik.bg/sviat/2019/01/10/3372956_djihadisti_obiaviha_che_veche_napulno_kontrolirat_idlib/", "text": "Джихадистката групировка \"Хайят Тахрир Аш Шам\" (ХТШ), бивш сирийски клон на \"Ал Кайда\", вече контролира цялата сирийска провинция Идлиб по силата на постигнато споразумение за примирие с бунтовнически групи. Това съобщи пропагандният сайт на джихадистите, цитиран от \"Франс прес\" и БТА. Споразумението слага край на продължили няколко дни кървави сблъсъци между ХТШ и бунтовниците от подкрепяната от Турция коалиция Национален фронт за освобождение. Идлиб е  последната голяма сирийска провинция под контрола на бунтовниците , а освен населението ѝ там живеят милиони вътрешно разселени от други райони, засегнати от конфликта. Много от тях са в провинция по силите на споразуменията за \"евакуация\" (терминът, употребяван от режима в Дамаск), при които проправителствени сили се съгласяват цивилното население да се изтегли от райони под обсада. Насилието  поставяше под въпрос съдбата  на провинцията на фона на споразумението за \"демилитаризираната зона\" между Русия и Турция, договорено през септември. Целта ѝ бе да се избегне правителствена офанзива в Идлиб заради опасността от ХТШ, която би могла да въвлече и турски сили. Според сайта Arab News ХТШ е употребила на сайта си понятието \"правителство на спасението\", което предполага, че организацията поема контрола над два оспорвани района в сирийската провинция.", "date": "2019.01.10", "title": "Джихадисти обявиха, че вече напълно контролират Идлиб"}
{"url": "https://www.dnevnik.bg/razvlechenie/2019/01/10/3372901_jalbata_za_seksualen_tormoz_na_ashli_djud_sreshtu/", "text": "Федерален съдия в Лос Анджелис отхвърли жалбата за сексуален тормоз на Ашли Джъд срещу Харви Уайнстийн, но обяви, че тя може да продължи с жалбата за клевета срещу него, писа \"Гардиън\". Джъд обявини Уайнстийн, че през 1998 г. я е наклеветил, след като тя отхвърлила сексуалните му набези около година по-рано. В делото от април 2018 г. актрисата обвинява Уайнстийн, че той е убедил режисьора Питър Джаксън да не я ангажира в снимките на епичната трилогия \"Властелинът на пръстена\". В свое интервю през декември 2017 г. Джаксън е коментирал, че продуцентът му е казал, че с Джъд е \"кошмарно да се работи\", и това го е накарало да не я търси за роля. По-късно обаче се убедил, че актрисата е била жертва на клеветническа кампания. Джъд бе една от първите жени, които през октомври 2017 г. публично обвини Уайнстийн в сексуален тормоз, позовавайки се на закон в Калифорния, който забранява подобно поведение от човек, който се намира в работни, лични отношения или някакъв друга форма на извършване на услуга. В бележка под линия към решението си от сряда съдия Филип Гутиерез казва, че не е бил убеден дали Джъд е била тормозена сексуално от Уайнстийн \"в разговорния смисъл на думата\". Гутиерез казва още, че отношенията на Джъд като актьор с филмовия продуцент не са покрити от калифорнийския закон, който тя цитира. Адвокатът на Уайнстийн обяви в изявление, че още от самото начало тяхната страна е твърдяла, че обвинението е неправомерно и се радват, че съдът го е потвърдил. Според него в крайна сметка защитата им ще удържи и на останалите й обвинения. Адвокатът на Джъд обаче заяви, че решението на съда от сряда по никакъв начин не променя факта, че делото на актрисата продължава по останалите нейни жалби. През май Уайнстийн ще се яви пред съда  в Ню Йорк по пет обвинения, сред които е и изнасилване. Те са от други две жени. Холивудският продуцент е обвинен в сексуален тормоз от над 70 жени. Той отрича обвиненията, твърдейки че всички сексуални отношения са били по взаимно съгласие.", "date": "2019.01.10", "title": "Жалбата за сексуален тормоз на Ашли Джъд срещу Харви Уайнстийн бе отхвърлена"}
{"url": "https://www.dnevnik.bg/photos/2019/01/10/3372856_fotogaleriia_knijarnica_v_stogodishen_teatur/", "text": "Аржентинската столица Буенос Айрес разполага с около 730 книжарници, но една от най-впечатляващите се намира в сграда, построена през 1919 г., в която се е помещавал театър \"Гранд Сплендид\".", "date": "2019.01.10", "title": "Фотогалерия: Книжарница в стогодишен театър"}
{"url": "https://www.dnevnik.bg/biznes/2019/01/10/3373011_stopanskata_kamara_se_obiavi_protiv_otlaganeto_na/", "text": "Българската стопанска камара се обяви против отлагането с 6 месеца на влизането в сила на Закона за административното регулиране на икономическите дейности, свързани с нефт и продукти от нефтен произход, става известно от съобщение до медиите. Поводът е решението на правителството да предложи на Народното събрание  да удължи срока за влизане в сила на закона  до 1 юли, което стана известно в сряда. То идва след  заплаха от протести тип \"жълти жилетки\".  Представители на дребния бизнес в сектора недоволстват срещу нови финансови изисквания, които според тях ще ги доведат до фалит и бизнесът им ще бъде иззет от едрите играчи. Според позицията на БСК обаче \"подобно действие би било пореден удар върху законността и прилагането на ефективни мерки за борба със сивата икономика и контрабандата. Развитието на икономиката в една държава се случва преди всичко благодарение на предприемачите, а те работят успешно само в условията на спокойна и предвидима бизнес среда\". Добавя се, че съществува тревожна тенденция за непрекъснати промени в законодателството, което според тях генерира нестабилност и невъзможност за дългосрочно планиране на стопанската дейност. Според БСК съществува \"притеснителна практика Народното събрание да оперира като подчинена структура на изпълнителната власт, а изцяло нови закони или промяна на действащи норми да стават в стахановски стил, без необходимата експертна обосновка и обществена дискусия\". БСК настоява Министерският съвет да оттегли предложението си и да \"преосмисли цялостното си поведение в сферата на нормотворчеството, като съсредоточи усилията си върху собствените си правомощия\". Асоциацията е на мнение, че проектонаредбата противоречи на европейска директива, според която \"когато изискванията са дискриминационни или не са обективно оправдани от наложителни причини, свързани с обществения интерес, или когато са непропорционални, те трябва да бъдат премахнати или изменени\", както и на европейския принцип за конкурентоспособност \"Мисли първо за малките\". Омбудсманът Мая Манолова вече поиска Конституционният съд да се произнесе сали има противоречие с основния закон.", "date": "2019.01.10", "title": "Стопанската камара се обяви против отлагането на закона за горивата"}
{"url": "https://www.dnevnik.bg/zdrave/2019/01/10/3373018_skoro_i_v_bulgariia_shte_se_lekuvat_pacienti_s/", "text": "След няколко отворени писма на пациенти и пациентски организации, пресконференции, кореспонденции със здравните власти, медийни участия, пререкания и дори отказ от лечение в чужбина от средата на февруари болните от спинална мускулна атрофия най-вероятно ще могат да получат лечение в България. Обещанието, че скоро и в България ще се прилага лечението, което е възможно в много европейски страни, поема здравното министерство с прессъобщение, изпратено около час преди поредната пресконференция на родителите на дете с мускулна атрофия, което наскоро беше върнато от Румъния, без да получи лечение.  \"В средата на м. февруари българските здравни власти ще имат готовност да бъде организирано лечението с Nusinersen и в нашата страна\", съобщават от Министерството на здравеопазването. От началото на декември миналата година организации на пациенти и роднините им със спинална мускулна атрофия недоволстват от това, че за разлика от много страни в света в единствената доказана до момента терапия срещу атрофията – инжектиране на лекарството Nusinersen. Те отбелязаха, че основна пречка са административните неуредици и на практика отказът на здравните власти да включат заболяването в списъка на редките заболявания. Това пречи и на Националната здравноосигурителна каса да реимбурсира лечението на заболяването с лекарствения продукт Nusinersen. И заявиха, че от три години чакат промяна, без резултат. Тогава от касата отговориха пред \"Дневник\", че проблемът не е в тяхната компетентност и не могат да направят нищо, докато заболяването не попадне в нужните законови списъци. От здравното министерство пък посочиха, че лекарството е включено в списък, позволяващ то да бъде купувано от болничните аптеки и да бъде прилагано на пациенти. Но всъщност в България няма подготвени лекари, които да го поставят. Затова от министерството информираха, че са създали ред за децата със спинална мускулна атрофия да кандидатстват през Фонда за лечение на деца в чужбина. И отбелязаха, че вече има одобрено и изпратено за лечение дете. По-малко от месец по-късно обаче се оказа, че всъщност одобреното и изпратено както се очакваше. Румънската болница, която първоначално беше приела и поела ангажимент към бащата на детето да го лекува, в последния момент отказа да работи с българската здравна каса. В официално писмо болницата съобщава, че би приела детето с предплата като частен пациент, но румънските здравни власти не могат да си позволят да го лекуват с протокол S2, с който лечението се поема от българската здравна каса. Според европейските регламенти българската каса е длъжна да плати задълженията, поети с протокола към чуждите каси, до 18 месеца от лечението. Което означава, че румънската страна щеше да трябва да инвестира близо 600 хил. лв. за лечението на българското дете и да чака поне година и половина парите си. В същото време българската каса има и доста просрочени задължения към чужди здравни фондове и над тези 18 месеца, които властите обещават, че ще погасят в следващите три години. След отказа на Румъния последваха обвинения, че в чужбина вече И контраобвинения – че единични случаи на болни деца се използват с користни цели. Родители и пациентски организации поискаха да се запази фондът за лечение на деца като алтернатива, чрез която да се отговори на тези проблеми и да се даде възможност за лечение и извън протокол S2 на касата. А от касата коментираха, че няма причини за притеснения, има погасителни планове, няма недоверие към касата, а обвиненията са от хора, целящи да си запазят мястото във фонда. На фона на тези пререкания и спорове днес от здравното министерство съобщиха, че в крайна сметка скоро това заболяване ще може да се лекува в България. \"В момента в клиники в Румъния и Испания на български специалисти, практикуващи в български болници, да провеждат лечението с Nusinersen\", се казва в съобщението. Лекари вече били минали теоретично обучение, течала и процедура за уточняване на схемите на лечение и прилагане на този медикамент у нас. \"В средата на м. февруари българските здравни власти ще имат готовност да бъде организирано лечението с Nusinersen и в нашата страна\", се казва в съобщението. Поема се и ангажиментът спиналната мускулна атрофия все пак да за да може Националната здравноосигурителна каса да реимбурсира лечението с Nusinersen. Заради отказа на румънската болница да лекува българското дете, Министерството на здравеопазването се е свързало и с представителя на България в Административната комисия по координация на системите за социална сигурност към Европейската комисия, която отговаря за прилагането на регламентите по социална сигурност и съответните формуляри. \"Представителят на България има правото да поиска информация от представителите на държавите в административната комисия за причините за отказа да бъде приет формулярът S2. В случай че проблемът не може да бъде решен по този път, България ще поиска от административната комисия официалното разглеждане на въпроса\", съобщават още от здравното министерство. А какво се случва с докато текат тези административни процедури и докато лечението в България стане факт, засега остава неясно.", "date": "2019.01.10", "title": "Скоро и в България ще се лекуват пациенти с мускулна атрофия, обещава здравното министерство"}
{"url": "https://www.dnevnik.bg/bulgaria/2019/01/10/3372940_dve_treti_ot_bulgarite_smiatat_che_uchilishteto/", "text": "Общо 66% от пълнолетните българи подкрепят тезата, че училището, освен да образова, трябва и да възпитава. Това сочат данните от национално представително проучване на социологическата агенция \"Алфа Рисърч\", направено сред 1027 пълнолетни българи. Представените данни са от проведеното в периода 14 - 19 декември 2018 г. изследване. В края на миналата година министърът на образованието Красимир Вълчев лансира началото на дебата за мястото на образованието и ролята му във възпитанието на децата. Настоящото проучване показва, че разбирането, че то трябва и да възпитава, доминира във всички социални групи независимо от социалния и материален статус на анкетираните. Ако обаче на фона на агресията и ценностните сблъсъци в българското общество е налице висока степен на единодушие по въпроса, че училището трябва не само да транслира знания, но и да възпитава, то значително по-голям разнобой може да очакваме, когато се премине към следващата стъпка – как да възпитава училището, отбелязват социолозите. Най-голяма част от българите (35%) смятат, че децата се учат най-вече от личното поведение и пример. Което обаче означава от примера на учители, но и на родители, роднини, публични личности. 28% са на мнение, че не толкова училището, колкото широката социална среда – социалните отношения, ценностите, моделите на успех в обществото, са онези, които възпитават и които могат да подкрепят или, напротив, да действат в разрез с усилията на училището. Това, отбелязва \"Алфа Рисърч\", отваря дебат за справедливостта, морала и меритокрацията в обществото. Според 27% дисциплината е тази, която възпитава, и когато учителите не знаят как да я постигнат, това намалява резултата от техните усилия. 8% отдават водеща роля на книгите, филмите, изкуството. \"Тези интересни и нееднозначни резултати показват, че хората ясно си дават сметка, че във възпитанието действа не един, а комплекс от фактори. Училището трябва да възпитава, но не може само то да възпитава. Ето защо развитието на тази широко одобрявана идея и още повече превръщането й в стратегия изисква да се намерят форми за по-голямо съзвучие и взаимна подкрепа между усилията на родители, училище, публични институции\", заключават от агенцията. Кои са успешните мерки в образованието Оценката както на широката общественост, така и на родителите на деца в училищна възраст показва, че като най-успешни до момента се възприемат мерките за дигитализация на образованието (49.6%). Необходимостта от цялостна промяна на учебния процес, за да развива той пълноценно способностите на децата и да отговаря на съвременните комуникационни реалности, се оценява особено високо от родителите – както от онези, които могат да предоставят на децата си дигитални устройства вкъщи, така и от онези, които нямат такива възможности и за тях образователната дигитализация се явява шанс за намаляване на социалните и културни неравенства, отбелязват социолозите. Около една трета от родителите смятат, че са налице позитивни ефекти от усилията за интегриране на деца с по-леки увреждания в общообразователните училища, както и от връщането обратно в клас на преждевременно отпадащи деца. \"И двата процеса са сложни, често вървят на приливи и отливи, така че цялостна рекапитулация ще е възможна едва след време. Фактът обаче, че хората припознават като важни тези усилия и са склонни да подкрепят институциите в тяхното прилагане, е първи позитивен знак за промяна\", смятат социолозите.", "date": "2019.01.10", "title": "Две трети от българите смятат, че училището трябва и да възпитава"}
{"url": "https://www.dnevnik.bg/sport/2019/01/10/3373028_levski_zamina_za_kipur_bez_mitrev_i_polachek/", "text": "Левски\" замина на подготвителен лагер в Кипър с група от 25 футболисти, като на самолета не бяха качени вратарите Божидар Митрев и Мартин Полачек. Освен двамата футболисти, които не влизат в плановете на треньора  Славиша Стоянович , в София останаха нападателят Ривалдиньо, халфът Фелипе Нашименто и централният защитник Аймен Белаид. Очаква се с четиримата да се водят преговори за прекратяване на договорите им. Словакът пристигна в тима преди шест месеца и има договор до лятото на 2021 г. Митрев, който в началото на сезона беше капитан, също подписа нов контракт, който изтича в средата на 2020 г. Нашименто и Ривалдиньо са с договори за още 18 месеца. На вратарския пост \"Левски\" ще разчита на Николай Михайлов, който се завърна в тима през декември. Резерви на 30-годишния страж ще са младите Николай Кръстев и Петър Иванов. При заминаването за Кипър треньорът Стоянович обяви, че се надява на лагера да дойдат нови играчи. \"Не мога да ви кажа нищо за селекцията, а само за това кои заминават за Кипър. Всеки ден се появяват информации за Станислав Костов и негов трансфер, но той е с нас и е играч на \"Левски\". В подготовката ще наблегнем на работата върху физическото състояние на играчите и на тактиката\", каза треньорът. Стоянович допълни, че може да дойдат и футболисти на проби. В момента клубът  преговаря с \"Берое\" за халфа Мартин Райнов . Капитанът на тима от Стара Загора има договор до лятото, но \"Левски\" опитва да го привлече още през зимната пауза. Освен Полачек, Митрев, Нашименто и Ривалдиньо сините изпратиха трима играчи под наем. Нападателят Луан Виана и младият Атанас Кабов преминават в лидера във Втора лига \"Царско село\", а Алекс Боримиров в \"Славия\". \"Левски\" ще бъде в Кипър до 9 януари, където ще изиграе шест контролни срещи. Сините излизат на 19.01 срещу УФА (Русия), на 25.01 срещу \"Хенан\" (Китай), на 30.01 срещу \"Висла Плоцк\" (Полша), на 02.02 срещу \"Урал\" (Русия), на 05.02 срещу \"Судува\" (Литва) и на 08.02 срещу \"Чукарички\" (Сърбия).", "date": "2019.01.10", "title": "\"Левски\" замина за Кипър без Митрев и Полачек"}
{"url": "https://www.dnevnik.bg/sviat/2019/01/10/3373021_ruskata_centralna_banka_e_prehvurlila_aktivi_za_nad/", "text": "Руската централна банка обяви с половин година географската и валутна структура на резервите си и  данните  сочат, че златновалутните резерви на институцията за пръв път от много години са предимно в евро, а не в долари, пише РБК. Освен това само за второто тримесечие активи за над 100 млрд. долара са обменени в евро, юани и йени. Резервите в долари за този период са намалели със 100 млрд. (и сега са около 100 млрд.). Тези в евро са се увеличили със стойност, еквивалентна на 44 млрд. долара (до 102 млрд. долара), а тези в юани - с 23 млрд. долара (до 67 млрд. долара). В резервите в йени няма промяна (стойността им остава равна на 20.6 млрд. долара). През април и май Русия осъществи безпрецедентна разпродажба на държавни облигации на САЩ и за два месеца се избави от ценни книжа за 81 млрд. долара и тази сума е включена в сметките. Решението, което стана известно от данни на американското министерство на финансите, бе взето след санкциите срещу руските милиардери Олег Дерипаска и Виктор Векселберг. Тогава РБК отбелязва, че Кремъл и правителството разглеждат различни сценарии на санкциите и дори възможността за изключване на Русия от международната банкова система SWIFT. Николай Трошин, експерт от Центъра за икономически изследвания към института РИСИ (оглавяван до 2017 г. от известния в България  Леонид Решетников ),  твърди, че  това е застраховка срещу заплахите, свързани с действия на американския Федерален резерв и \"конфликтната\" политика на САЩ, застрашаваща \"стабилността\" на валутата. От друга страна, руският президент Владимир Путин многократно е  заявявал , че Русия е принудена да предприеме \"дедоларизация\" заради санкциите и събитията на финансовите пазари миналата година. Русия говори за \"дедоларизация\" от началото на лятото на фона на срив на курса на рублата, която освен на цените на петрола реагира и на очакването на нови санкции срещу страната. По темата наскоро говориха финансовият министър Антон Силуанов и икономическият Максим Орешкин. Според тях Русия може да пострада, ако САЩ въведат нови санкции и блокират руски сметки в американски банки и така се окажат засегнати и резерви в долари, пише онлайн изданието \"Лента.ру\". Самият Путин коментира за пръв път темата на срещата в Йоханесбург.", "date": "2019.01.10", "title": "Руската централна банка е прехвърлила активи за над $100 млрд. в евро, юани и йени"}
{"url": "https://www.dnevnik.bg/sport/2019/01/10/3372973_fotogaleriia_prez_peruanskata_pustinia_s_rali_dakar/", "text": "Рали \"Дакар\" се провежда за 41-а година, но за първи път в историята домакин е само една държава - Перу. На снимката: Орландо Теранова от X-Raid по време на втория етап от Писко до Сан Хуан де Маркона.", "date": "2019.01.10", "title": "Фотогалерия: През перуанската пустиня с рали \"Дакар\""}
{"url": "https://www.dnevnik.bg/ot_vas/novini_ot_vas/2019/01/10/3373078_zimni_zalezi/", "text": "Всеки залез е винаги прекрасен. Някои се отличават особено. През зимата това е много впечатляващо заради мъглите, оставащи ниско край земята в полето. В прозорците на къщите се появиха светлини.", "date": "2019.01.10", "title": "Зимни залези"}
{"url": "https://www.dnevnik.bg/sport/2019/01/10/3373023_aarun_ramzi_shte_igrae_v_juventus_ot_liatoto/", "text": "Полузащитникът на \"Арсенал\" Аарън Рамзи постигна споразумение за трансфер в \"Ювентус\", съобщи \"Скай спортс\". 28-годишният уелсец ще премине в италианския шампион като свободен агент след края на сезона, когато изтича договорът му с лондонския клуб. Рамзи ще премине медицински прегледи в Торино в неделя. Договорът му ще бъде финализиран след мача за Суперкупата на Италия между \"Ювентус\" и \"Милан\", който ще се играе на 16 януари в Саудитска Арабия. Тъй като е в последната година от договора си с \"Арсенал\", от 1 януари Рамзи е свободен да преговаря с други клубове и да подписва предварителен контракт. Полузащитникът така и не успя да се разбере за нов договор с \"артилеристите\". Рамзи беше привлечен в \"Арсенал\" през лятото на 2008 г. от \"Кардиф\" срещу 4.8 милиона паунда. Той има 354 мача и 61 гола за лондончани, като спечели пет трофея - три пъти Купата на Англия и два пъти \"Къмюнити шилд\". Уелсецът, който има 58 мача и 14 гола за националния си отбор, два пъти беше избиран за играч на сезона в \"Арсенал\" - 2013-14 и 2017-18.", "date": "2019.01.10", "title": "Аарън Рамзи ще играе в \"Ювентус\" от лятото"}
{"url": "https://www.dnevnik.bg/sviat/2019/01/10/3373094_pravoto_na_zabrava_ne_vaji_avtomatichno_i_izvun_es/", "text": "Правото да бъдеш забравен не се простира автоматично по търсачките в целия свят. Това е мнението на генерален адвокат на Европейския съд в Люксембург по дело на \"Гугъл\" срещу френската Комисия за защита на личните данни ( CNIL ). Окончателното решение на съдиите обикновено се съобразява с него. Правото на забрава  се прилага в последните няколко години, след като през 2014 г. адвокат успя да осъди търсачката да скрие линкове към публикации с неприятна за него и вече неактуална информация. Според него всеки гражданин може да поиска интернет  търсачките да премахнат линкове  към страници, в които имената им се споменават в неактуален или вреден за имиджа им контекст – решението се взима и с консултация с местните органи за защита на личните данни. Въпросите стигнаха до Европейския съд, след като френската Комисия за защита на личните данни (CNIL) глоби \"Гугъл\" със 100 хил. евро, задето е  скрила резултатите от търсенето  на името на оплакал се само в ЕС, но не и от търсене извън съюза. Според френската институция премахването на линковете трябва да важи за абсолютно всички версии на \"Гугъл\". Тя сочи, че ако резултатите са скрити само в местните версии на търсачката, те лесно могат да бъдат открити отново, стига потребителите да ползват google.com, а не google.fr. Генералният адвокат отбелязва, че европейското право не засяга изрично въпроса за териториалния обхват на  премахването на линкове  и че трябва да се вземе предвид откъде се извършва търсенето. Според него на съответните закони не бива да се интерпретират така, че да обхватът им да засяга и държави извън ЕС. Правото да бъдеш забравен трябва да бъде балансирано от правото на защита на данните и на неприкосновеността, както и от обществения интерес, сочи още генералният адвокат. Ако екстратериториалното изтриване на линкове бъде разрешено, европейските власти няма да могат да определят правото на информация, нито да го балансират спрямо останалите права. Нещо повече – общественият интерес варира в различните държави и скриването на линкове в трети държави ще засегне правото на информация на техните граждани. Адвокатът не изключва възможността търсачка да бъде задължена да скрие определени резултати в целия свят, но \"Гугъл\" не е длъжна на това в конкретния случай, за който в съобщението на съда няма подробности. Той предлага скриването на глобално ниво да не е задължително във всички случаи, а да взима предвид местата, от които се извършва търсенето.", "date": "2019.01.10", "title": "Правото на забрава не важи автоматично и извън ЕС, смята Съдът в Люсксембург"}
{"url": "https://www.dnevnik.bg/gradska_sreda/2019/01/10/3373092_prez_avgust_shte_bude_zavurshen_buferniiat_parking_do/", "text": "До средата на август ще приключи ремонтът на буферния подземен паркинг на бул. \"Драган Цанков\" до метростанция \"Васил Левски\" и той ще бъде отворен за автомобили. Това съобщи пред журналисти директорът на \"Центъра за градска мобилност\" (ЦГМ) Христиан Петров. Паркингът ще е с капацитет от 193 автомобила на едно подземно ниво. Пространството съществува, като общинското дружество ще вложи 2.5 млн. лева, за да го ремонтира и да подмени инфраструктурата. Дейностите ще бъдат извършени от \"Калистратов груп\", които са спечелили обществената поръчка с максималните 100 точки. За ползващите градски транспорт паркирането ще е безплатно, а за всички останали ще струва по 1 лева на час, каквато е практиката и в другите 4 буферни паркинга, обясни Петров. В делнични дни колите в буферните паркинги достигат до 80% от капаците им, каза още той. В момента местата в буферните паркинги са 2277. В плановете на \"Центъра за градска мобилност\" за 2019 г. е предвидено още разширение на паркинга при метростанция \"Княгиня Мария Луиза\" и ремонт на надземен паркинг в \"Надежда\". Предвидено е още да бъде доизграден паркингът до станция \"Сливница\". Предстои дружеството да обяви обществените поръчки за дейностите. В бюджета на ЦГМ за 2019 г. са предвидени и 2 млн. лева за ремонти и изграждане на тротоари, но Петров не можа да каже за каква дължина ще стигнат парите. През 2018 г. дружеството е вложило 26 млн. лева от приходите от платеното паркиране в подобряване на условията за това в града - маркиране на зоните, оборудване на екипите за контрол и купуването на нови \"паяци\".", "date": "2019.01.10", "title": "През август ще бъде завършен буферният паркинг до метростанция \"Васил Левски\""}
{"url": "https://www.dnevnik.bg/sport/2019/01/10/3373107_blizo_30_tenisisti_sa_arestuvani_v_ispaniia_za_uredeni/", "text": "Испанската полиция арестува 83-ма души, сред които 28 професионални тенисисти. Те са заподозрени в участие в схема за уреждане на мачове, ръководена от арменска криминална групировка, съобщи \"Европол\". Акцията е включвала претърсването на 11 къщи, от които са иззети 167 000 евро в брой, пушка, повече от 50 електронни устройства, кредитни карти, пет луксозни автомобила и документи, свързани със случая. В същото време са били замразени 42 банкови сметки. На този етап не се споменават имената на арестуваните. Единият от 28-те тенисисти е участвал в последния US Open, пише \"Ройтерс\". Самоличността му не се разкрива. През пролетта на 2018 г. беше публикуван доклад, според който се наблюдава  \"цунами от уредени мачове\" в ниските нива на тениса. Разследването беше поръчано от четирите ръководни организации в тениса - Асоциацията на професионалните тенисисти (АТП), Женската тенис асоциция (WTA), Международната федерация по тенис (IТF) и Борда на Големия шлем, след като в началото на 2016 г. Би Би Си и Buzz Feed News обявиха, че  имат доказателства за манипулиране на резултати на най-високо ниво . Според информацията 16 състезатели от топ 50 през последното десетилетие са били свързани с уреждането на мачове, включително шампиони в турнирите от Големия шлем. Твърдеше се, че осем от заподозрените са участвали в Australian Open 2016. Оттогава до санкции срещу водещи състезатели не се е стигало. В края на 2016 г. пък  отново имаше арести в Испания . Тогава бяха задържани 34 души, сред които шестима тенисисти, за уреждане на тенис мачове от нискоразредни турнири в Испания и Португалия.", "date": "2019.01.10", "title": "Близо 30 тенисисти са арестувани в Испания за уредени мачове"}
{"url": "https://www.dnevnik.bg/sviat/2019/01/10/3373134_britanski_sud_globi_keimbridj_analitika_s_15_hil_liri/", "text": "Британски съд глоби сестринска компания на консултанската фирма \" Кеймбридж аналитика \" ( Cambridge Analytica ) с 15 хил. лири, задето не е разкрила напълно каква информация има за физическо лице, попитало това. SCL Elections, която е свързана с \" Кеймбридж аналитика \", се е признала за виновна. Според британската комисия за  защита на личните данни  това е първата присъда срещу фирмата. Тя придоби лоша слава, когато миналата година стана известно, че неправомерно е получила от \"Фейсбук\" и използвала данните на десетки милиони потребители, за да манипулира изборите за президент в САЩ и референдума за Брекзит в полза на кампанията за излизане от ЕС. Казусът е на американския учен Дейвид Каръл, който през януари 2017 г. е попитал каква информация за него пази \" Кеймбридж аналитика \". Недоволен от непълния отговор, той се е оплакал на британския регулатор, който е поел случая.", "date": "2019.01.10", "title": "Британски съд глоби \"Кеймбридж аналитика\" с 15 хил. лири"}
{"url": "https://www.dnevnik.bg/sport/2019/01/10/3373135_hirsher_poluchi_slujebno_65-ata_si_pobeda_v_svetovnata/", "text": "Световната федерация по ски (ФИС) дисквалифицира германеца Щефан Люиц, който спечели гигантския слалом от Световната купа в  Бийвър Крийк на 2 декември . Дисциплинарният панел на ФИС реши, че Люиц е нарушил антидопинговите правила и му отне победата в американския курорт. Наказанието е заради непозволено използване на кислородна маска в стартовата къщичка. Стартът на пистата \"Хищните птици\" се провежда на надморска височина от близо 3000 метра и много от скиорите използват кислородни маски. Правилата на ФИС са такива, че кислород може да се приема извън къщичката и до нея, но не и в рамките ѝ. Именно това нарушава Люиц според докладите и кадрите на прякото предаване. \"Панелът на ФИС признава нарушението на Люиц на правилника за използване на веществата и приемане на кислород между двете спускания\", гласи съобщението на ФИС, след което се добавя, че останалите резултати на германеца не са застрашени. Отнемат се победата на Люиц, премията, както и трофеят му от Бийвър Крийк. През декември германецът победи Марсел Хиршер, а трети се нареди швейцарецът Томас Тумлер. В крайна сметка след дисквалификацията на Люиц носи победата на Хиршер, а на подиума като трети се качва Хенрик Кристоферсен. По този начин Хиршер вече има 15 победи в рамките на 2018 г. Австриецът се изравнява като  №1 с Микаела Шифрин , като през годината двамата задминаха досегашното върхово постижение на Ингемар Стенмарк от 13 (1977 и 1979 г.). Австриецът вече има 65 победи в Световната купа и седем през сезона. Успехите му в гигантския слалом са 31, с един повече от тези в другата му силна дисциплина – слаломът. В историята на Световната купа пред Хиршер са единствено Стенмарк с 86 победи и Линдзи Вон с 82. Все пак от ФИС допълват, че Люиц може да обжалва решението пред Спортния арбитражен съд (CAS) в 21-дневен срок.", "date": "2019.01.10", "title": "Хиршер получи служебно 65-ата си победа в Световната купа"}
{"url": "https://www.dnevnik.bg/razvlechenie/2019/01/10/3373128_megan_markul_se_zaema_s_blagotvoritelni_kauzi_za_jeni/", "text": "Меган Маркъл, съпругата на британския принц Хари, обяви, че ще стане патрон на четири организации, борещи се за каузи, близки до сърцето й. Сред тях попадат Националният театър и благотворителни дейности в подкрепа на жените и хуманното отношение към животните, писа \"Ройтерс\", позовавайки се на съобщение от двореца Кенсингтън. 92-годишната кралица Елизабет е предала на Меган патронажа си над Националния театър и Асоциацията на университетите на Британската общност, които поддържа от десетилетия. Херцогинята на Съсекс Меган ще поеме патронажа и на благотворителната организация Smart Works, която помага на безработни жени, както и на организацията за защита на животни Mayhew. От Националния театър обявиха, че за тях е привилегия да приветстват Меган, която преди сватбата си бе американска актриса, известна с участието си в телевизионния сериала \"Костюмари\" (Suits). \"Херцогинята споделя нашите дълбоки убеждения, че театърът има силата да обединява хората от всички общности и житейски пътища. С нетърпение очаквам да работим в тясно сътрудничество с Нейно кралско височество в годините, които предстоят\", обяви директорът на театъра Руфъс Норис.", "date": "2019.01.10", "title": "Меган Маркъл се заема с благотворителни каузи за жени и животни"}
{"url": "https://www.dnevnik.bg/photos/2019/01/10/3372829_fotogaleriia_edin_ot_simvolite_na_nju_iork_se_prodava/", "text": "Собствениците на една от най-известните сгради в Ню Йорк - \"Крайслер билдинг\", искат да продадат небостъргача, който е с близо 90-годишна история.", "date": "2019.01.10", "title": "Фотогалерия: Един от символите на Ню Йорк се продава"}
{"url": "https://www.dnevnik.bg/bulgaria/2019/01/10/3373140_demokratichna_bulgariia_e_protiv_etnicheskoto/", "text": "Демократична България\" се обяви против етническото противопоставяне и определи разпалването на омраза от страна на вицепремиера Красимир Каракачанов за недопустимо, става известно от съобщение до медиите. \"Със своето изказване \" циганите са станали изключително нагли \", министърът прикрива откровената безотговорност на властта по отношение комплекса от проблеми в циганските гета\", се казва в разпространена днес позиция на извънпарламентарното обединение, в което влизат ДСБ, \"Да, България\" и партия \"Зелените\". Поводът е  инцидентът от вторник  в пловдивското село Войводиново, при който командос беше пребит заради направена забележка на пътя. Случаят засили напрежението между българи и роми в селото, стигна се и до намесата на местната власт и  събаряне на незаконни постройки .  \"Това изказване е част от проблема с престъпността и бедността в гетата, а не е част от решението. С годините несменяемият лидер на ВМРО е доказал, че използва всяко избухване на междуетнически искри за трупане на предизборни дивиденти. Иронично е, че  партията която продава паспорти , включително и на престъпници по 5 хил. долара, заема загрижена поза за нивото на криминалната активност в България\", се допълва в съобщението като се визира скандала с разкритията за злоупотреби с българско гражданство. \"Играта на скачените съдове с ДПС се прожектира с успех преди всички видове избори. Политиците от двете крайности на спектъра имат пряк интерес от това конфликтът между българи и роми да тлее завинаги и никога да не бъде решен. Той им осигурява легитимност, политическо бъдеще, а преднамереното държане на стотици хиляди хора в бедност и зависимост, и евтини гласове\", смята обединението. Тезата му е, че \"няма никакви илюзии, че Каракачанов или който и да е \"патриот\" мисли от гледна точка на интереса на хората, които представлява. Единствената им идея е как да се пенсионират на политическата софра\". В позицията се допълва, че \"Демократична България\" очаква участниците в побоя от Войводиново да получат тежки наказания и че това е рецидив, който не трябва да се повтаря, но и че не е допустимо през 2019 година да се обяснява на вицепремиер, че не може да съществува колективна вина. \"Отговорността винаги е индивидуална, на извършителите на деянието. Другото е игра с огъня, като при Хитлерова Германия или войните в Босна. Където всичко започва именно с пропаганда, подобна на тази на военния министър\", пише още в текста. Апелира се проблемите да бъдат решавани по начин, който да гарантира дългосрочен успех, а не на парче, и се дават няколко конкретни предложения: 1. Засилване на държавността в рисковите райони. Служителите вместо да дебнат за превишения на скоростта (което може да се върши от камери), трябва да осигурят ред и спокойствие в конфликтните зони. Наказания и за така наречените дребни престъпления на стойност до една минимална заплата. 2. Обвързани с нуждите на работодателите еврофондове за допълнителна квалификация. Сегашното финансиране е в голямата си част безсмислено и ненужно, като само се разхищават средства, колкото да се присвоят едни пари. Много по-полезно за икономиката би било фондовете да са по-малко, но използвани ефективно, съобразно нуждите на пазара. Отколкото просто да се отчита дейност с цел не да се постигне нещо смислено, а просто да се краде. 3. Истинска програма за добро образование на рисковите групи. Постепенно закриване на училищата, които се намират в гетата, където нивото е изключително ниско. Прекратяване на порочната практика деца да се водят записани, за да може училището да си получава парите за бройка, а родителите - социалните помощи.", "date": "2019.01.10", "title": "\"Демократична България\" е против етническото напрежение, разпалвано от властта"}
{"url": "https://www.dnevnik.bg/bulgaria/2019/01/10/3373019_na_15_ianuari_shte_ima_obshtestveno_obsujdane_na/", "text": "По две точки вместо по една ще дават критериите за работещ родител или студент, както и постоянен или настоящ адрес в административния район на желаната детска градина за класиране в София. Това са част от промените в наредбата за прием в детските градини и в подготвителните групи в общинските училища, съобщава вестник \"24 часа\". Те са  качени на сайта  на Столичния общински съвет, а на 15 януари ще има обществено обсъждане. Целта е повече деца да влязат в градина в квартала, а не родителите да обикалят града, за да ги водят и прибират, обяснява пред изданието директорът на общинската дирекция по образование Мария Минчева. Променени са и общите критерии, които носят точки, за да не се стига дотам братя и сестри да бъдат класирани в различни градини. Към тях се добавят тези за близнаци, за по-голям брат или сестра в съответната градина и за деца, родени с разлика до 2 г. Досега те бяха в групата социални критерии. Точките, които всеки от трите критерия дава, остават непроменени - по една. \"Така се увеличават шансовете братя и сестри да ходят в една и съща детска градина. Всички промени в наредбата са по искане на родителски организации\", уточни Минчева. Предвижда се и намаляване на броя на децата с хронични заболявания в една група от сегашните 5 до 3. Свободните места в детските градини и ясли в столицата ще бъдат обявени на 18 март. Първото класиране е на 10 май.", "date": "2019.01.10", "title": "На 15 януари ще има обществено обсъждане на новата наредба за детските градини в София"}
{"url": "https://www.dnevnik.bg/biznes/2019/01/10/3373148_organizaciia_rukovodena_ot_valentin_zlatev_napuska/", "text": "Българската петролна и газова асоциация, чийто председател е шефът на \"Лукойл България\" Валентин Златев, излиза от Конфедерацията на работодателите и индустриалците в България (КРИБ) с лидер Кирил Домусчиев. Причината е несъгласието на сдружението на големите компании - търговци на горива, с отлагането на закона за бранша, което КРИБ подкрепи. Вчера правителството реши да предложи на парламента да отложи до юли влизането в сила на законопроекта, срещу който протестират дребните търговци. Ръководената от Домусчиев конфедерация е дала положително становище за отлагането без да информира или съгласува това със своя член - петролно-газовата асоциация, се казва в нейно писмо до медиите. Тъй като уставът на КРИБ предвижда всеки от членовете да бъде информиран за дейността на организацията и на управителните и контролните ѝ органи, което не е направено, петролно-газовата асоциация обявява, че прекратява колективното си членство. Справка в сайта на КРИБ показва, че част от компаниите, членуващи в асоциацията, са индивидуални членки на работодателския съюз. Между тях са \"Лукойл България\" и \"Лукойл Нефтохим\". Раздорите между национално представителните работодателски организации по казуса обхванаха и Българската стопанска камара и Асоциацията на индустриалния капитал, които от години са с разменено членство. Сега обаче двата бизнес съюза се оказаха на различни мнения - стопанската камара подкрепя закона, а асоциацията го смята за противоконституционен и е съгласна с отлагането. Привържениците на закона, внесен от Емил Димитров - Ревизоро от \"Обединените патриоти\", уверяват ,че целта е борба с контрабандата и сивия сектор. Според дребните предприемачи в сектора обаче новите финансови и административни изисквания към тях са прекомерни и ще ги доведат до фалит в полза на големите компании.", "date": "2019.01.10", "title": "Организация, ръководена от Валентин Златев, напуска бизнес-съюза на Домусчиев"}
{"url": "https://www.dnevnik.bg/bulgaria/2019/01/10/3373110_kratki_novini_obvinenata_za_prane_na_pari_bivsh_sudiia/", "text": "Още 10 пристройки са съборени в ромската махала на село Войводиново, съобщи кметът Димитър Тосев, цитиран от агенция \"Фокус\". По думите му не става въпрос за къщи, а за пристройки и бараки, които са опасни за живеене. Сградите са определени след опис на комисия, организирана от Община Марица. Според Тосев остават за събаряне по-масивните постройки, за които е необходим 14-дневен срок. До събарянето на незаконните постройки се стигна след физически конфликт между двама жители на махалата и вонен. Дерайлирали вагони блокираха движението на влаковете на гара Перник Два празни товарни вагона са дерайлирали край гара Перник разпределителна, засегнат е стълб от контактната мрежа. Инцидентът е станал при заминаване на товарна композиция. От 17 ч. временно е преустановено движението на пътническите влакове в гара Перник разпределителна, съобщиха от БДЖ, цитирани от Би Ти Ви. По тази причина за пътниците от преминаващите през гара Перник разпределителна влакове ще бъде осигурен превоз с автобуси в участъка между гарите Перник и Драгичево до пълното възстановяване на движението в гарата. Министерството на образованието въвежда нови регламенти, свързани със заниманията по интереси и финансирането им в държавните и общинските училища с пари от бюджета, съобщи пресцентърът на просветното ведомство. Изборът на занимания по интереси ще се подпомага от информационна система -  тук . До 28 януари електронната платформа ще бъде отворена за регистрация на училищата, както и на физически и юридически лица, които предлагат занимания по интереси. Ако учителите провеждат занимания по интереси в училището, в което са назначени, не трябва да се регистрират като физически лица. Въпроси, свързани с електронната платформа, могат да се изпращат на имейл:  class_contact@mon.bg  . Майката на Николай Банев е обвиняема за причинена катастрофа с ранен Майката на Николай Банев - Мария е привлечена като обвиняем за причиняване по непредпазливост на средна телесна повреда при катастрофа, съобщи БТА. От Районна прокуратура-Харманли уточняват, че инцидентът е станал на 2 юли в града, а 78-годишна жена е ударила със своето \"Ауди А6\" \"Фолксваген Голф\". При катастрофата водачът на другата кола получил средна телесна повреда - счупване на шиен прешлен. Спрямо Мария Банева е взета мярка за неотклонение \"подписка\". Тя  беше привлечена като обвиняема  и по  делото срещу сина й  и Евгения Банева. Обвинената за пране на пари бивш съдия излиза от ареста  Мария Иванова  беше обвинена за пране на близо 1.5 млн. евро от измами . Определението на Софийския апелативен съд (САС) е окончателно, след като прецени, че Иванова е в ареста почти 6 месеца, и остават само 2 месеца до изтичането на допустимия срок за задържане в досъдебното производство, съобщи специализираният правен сайт \"Лекс.бг\".", "date": "2019.01.10", "title": "Кратки новини: Дерайлирали вагони блокираха движението на влаковете на гара Перник"}
{"url": "https://www.dnevnik.bg/tehnologii/2019/01/10/3373175_samsung_shte_predstavi_tri_novi_smartfona_na_20/", "text": "Корейският технологичен гигант \"Самсунг\" ще представи три нови смартфона на 20 февруари. Те ще бъдат от серията Galaxy (\"Галакси\"). Според корейски медии на тази дата в Сан Франциско и Лондон ще бъдат показани моделите Galaxy S10, S10 Plus и S10 Lite. Целта на компанията е да изпревари със седмица Световния мобилен конгрес в Барселона, който започва на 25 февруари и да отбележи десетата годишнина от пускането на серията на отделно събитие. Още през ноември миналата година няколко технологични сайта разпространиха видео на Galaxy S10 plus, който се очертава да бъде един от най-добрите смартфони за 2019 г. Според предварителните очаквания мобилното устройство ще има 4 задни камери. Предната камера пък ще бъде вградена в дисплея и няма да има нужда от прорез на екрана. Смартфонът ще се отключва чрез четец за пръстови отпечатъци на дисплея. Батерията ще бъде една от най-добрите, разработвана от корейския технологичен гигант. Това се налага заради големия и наситен на цветове дисплей, както и заради навлизането на мобилните 5G мрежи, които ще дебютират именно в серията Galaxy S10.", "date": "2019.01.10", "title": "\"Самсунг\" ще представи три нови смартфона на 20 февруари"}
{"url": "https://www.dnevnik.bg/evropa/evropeiski_parlament/2019/01/10/3373181_orban_iska_antiimigranstkite_partii_da_imat_mnozinstvo/", "text": "Европейските антиимигрантски сили може да бъдат подкрепени от италианско-полската инициатива за десен съюз на предстоящите избори за Европейски парламент, заяви унгарският премиер Виктор Орбан, цитиран от \"Ройтерс\". Той каза, че би искал антиимигрантските сили да спечелят мнозинство на изборите през май. Италианският вицепремиер Матео  Салвини заяви по време на посещение  във Варшава в сряда, че Италия и Полша трябва да обединят силите си в евроскептичен алианс, който да участва в европейския вот. \"Полско-италиански или варшавско-римски алианс е едно от най-добрите развития, с което можеше да започне тази година\", заяви Орбан, описвайки Салвини като \"герой\" за това, че е спрял мигрантите, навлизащи в Италия. \"Залагам големи надежди на това\", допълни унгарският лидер. Орбан каза още, че му е втръснало от факта, че когато търси съюзници, Европейската народна партия (ЕНП), от която и неговата партия \"Фидес\" е част, гледа към леви - по думите му, проимигрантски партии. \"Трябва да има ос Рим-Варшава, която е способна да управлява, отговорна е и е против имиграцията и иска да работи заедно с антиимигрантските сили в ЕНП\", каза още Орбан. Той все пак обеща вярност на ЕНП, като заяви: \"Докато сме тук, а аз се надявам да е така още дълго време, ще останем верни на нашето партийно семейство\". Целта на Унгария е най-напред да се осигури антиимигрантско мнозинство в европарламента, след това в Европейската комисия, а после, когато изборите в отделните страни променят политическия пейзаж на континента, и в Европейския съвет, където националните лидери вземат най-важните за ЕС решения, заяви на пресконференция Орбан.", "date": "2019.01.10", "title": "Орбан иска антиимигрантските партии да имат мнозинство в европарламента"}
{"url": "https://www.dnevnik.bg/skorost/avtomobilna_industriia/2019/01/10/3373202_zasilenoto_tursene_v_kitai_pozvoli_na_porshe_da/", "text": "Засилване на продажбите в Китай и САЩ е помогнало на германския производител на луксозни автомобили \"Порше\" да преодолее проблемите в Европа през 2018 година. Компанията обаче предупреди днес, че предстои неравен път, информира ДПА, цитирана от БТА. Общо продажбите са се увеличили с 4% на годишна основа до 256 255 бройки. Продажбите в Китай са нараснали с 12 на сто до 80 108 автомобила, което прави страната най-големия пазар за \"Порше\" въпреки цялостния спад на продажбите на китайския автомобилен пазар. В Европа доставените автомобили са с 4% по-малко. Европейските автомобилни продажби по принцип са отслабени след разкритията, че някои производители са мамили при тестовете за отработени газове. Това означаваше, че компаниите трябва да пренастроят производствените си линии, а в някои случаи и да платят глоби заради измамите. \"Порше\" обяви през септември , че ще спре да произвежда модели с дизелови двигатели в отговор на скандала. Преминахме към новите стандарти за отделяните вредни газове от автомобилите - Световната хармонизирана процедура за тестване на леки автомобили (WLTP) и бензинови филтри за твърди частици в Европа, което означава, че бяхме изправени пред значителни предизвикателства през четвъртото тримесечие на 2018 година, които ще продължат и през първата половина на 2019 година, каза членът на изпълнителния съвет на компанията Детлеф фон Платен.", "date": "2019.01.10", "title": "Засиленото търсене в Китай позволи на \"Порше\" да отчете ръст на продажбите"}
{"url": "https://www.dnevnik.bg/zdrave/2019/01/10/3373192_roditeli_na_deca_sus_spinalna_atrofiia_shte_sudiat/", "text": "Министър Ананиев, спите ли добре?!\". Всяка сутрин родители на деца със спинална мускулна атрофия ще изпращат електронни писма до здравния министър Кирил Ананиев в знак на протест срещу бездействието на здравните власти и неосигурени адекватни грижи за болните им деца. Те избират тази символична форма на протест, тъй като са ангажирани с 24-часови грижи за децата си и не могат да протестират ефективно. И на пресконференция днес призоваха обществото да ги подкрепи в инициативата им. Родителите заявиха, че ще съдят България в съда по правата на човека в Страсбург за отказа от право на живот на децата им. Майка на дете с болестта дори покани премиера Бойко Борисов да остане една нощ и един ден в дома им, за да види какви са грижите, които трябва да бъдат полагани непрестанно за болните деца. Само час по-рано  здравното министерство изпрати съобщение, че до месец спиналната мускулна атрофия  ще бъде включена в списъка с редките болести и това ще даде възможност да се покрива от касата единственото открито в света лечение за тази болест – инжектиране на препарата Nusinersen /или \"Спинраза\"/. На последвалата пресконференция обаче родителите обявиха, че искат да видят не обещания, а работещи решения, деца на лечение и адекватни грижи – рехабилитация, помощни средства. Посочиха, че от три години настояват за промяната и даване на възможност българчетата да се лекуват с Nusinersen, но едва сега под медиен и обществен натиск се дават някакви обещания. Посочиха, че всяко забавяне е от съществено значение. За пресконференцията бяха дошли родители на деца със спинална мускулна атрофия, които заради липсата на лечение в България вече са И описаха ефекта от лечението, което чуждите здравни системи им осигуряват безплатно, след като един от родителите сключи трудов договор в съответната страна и започне да се осигурява там. Майката на Радо, който е едно от първите деца, на което експериментално преди четири години е бил приложен медикаментът, каза, че не само е спряло развитието на болестта, при която постепенно се губи контрол и спират да работят всички мускули в тялото. А след началото на терапията се установява и изграждане на нови мускулни и невронни връзки. Децата започват да дишат правилно, рискът от задушаване, докато спят, сериозно намалява и др. Изследванията установяват още, че прилагано на новородени, лекарството дори може да предотврати отключването на болестта и те биха се развили като здрави деца. \"Знаете ли какво е да седиш и да гледаш детето си, да му дават прогноза, че до няколко години ще издъхне, защото мускулите му ще откажат да изпълняват елементарни функции като дишане. Да знаете, че попита риторично майката на друго дете, чиито родители също са емигрирали, за да го лекуват в чужбина. Родителите попитаха защо трябва времето им да минава не в грижи за децата им, а в битки със системата в България. Те отбелязаха, че придобилият наскоро гласност случай с върнатото от Румъния 9-годишно момче, на което му беше отказано лечение с формуляр S2 през здравната каса, не е прецедент. През юли миналата година три деца със спинална мускулна атрофия, които имали оферта за лечение с Nusinersen Въпреки първоначалните уговорки и издадени протоколи от здравната каса, даващи ангажимент, че България ще плати за направените разходи, в Германия отказали. \"Отговориха ни, че това е твърде висок административен риск. Преведохме си, че нашата държава не е отговорен платец и затова не искат да работят с касата\", коментира Теодора, майката на Ивайло, който до няколко дни ще се лекува в Германия, но като емигрант там. Родителите попитаха защо чак сега здравните власти са решили да отправят питане до европейските институции заради отказите на чуждестранни здравни фондове да работят с протокол S2 на българската здравна каса, след като това не е казус отскоро.", "date": "2019.01.10", "title": "Родители на деца със спинална атрофия ще съдят България заради недостъпно лечение"}
{"url": "https://www.dnevnik.bg/evropa/2019/01/10/3373218_avstriia_vuvejda_danuk_za_internet_gigantite/", "text": "Австрия ще въведе данък от 3 процента върху онлайн печалбите на интернет гигантите. Като такива се определят компании с продажби над 750 млн. евро (865 млн. долара) годишно, съобщи днес австрийският канцлер Себастиан Курц, цитиран от \"Ройтерс\" и БТА. Налогът ще бъде допълнение към  планирания от ЕС дигитален данък , заяви Курц пред медии в началото на правителствено заседание в покрайнините на Виена. Новото държавно вземане няма да засегне австрийски фирми, допълни той. Австрия е посочвала като компании, които ще трябва да плащат данъка, \"Амазон\" (Amazon) и \"Фейсбук\" (Facebook). В началото на годината Франция  въведе собствен данък  за големите технологични фирми.  Франция  и Германия настояваха Европейската комисия да договори мерките до края на миналата година. Срещу това обаче са други страни, сред които Ирландия, Чехия, Швеция и Финландия. Данъчните реформи в ЕС трябва да бъдат одобрени от всички държави членки, за да влязат в сила. По-рано миналата година  Великобритания обяви, че планира да въведе  данък върху дигиталните услуги от април 2020 г. след консултации. Според европейските разпоредби американските технологични гиганти като \"Гугъл\" и \"Фейсбук\" могат да избират да отчитат печалбата си в която и да е страна, членка на ЕС, което ги насърчава да избират държавите с ниски данъци като Ирландия, Холандия и Люксембург.", "date": "2019.01.10", "title": "Австрия въвежда данък за интернет гигантите"}
{"url": "https://www.dnevnik.bg/skorost/2019/01/10/3373251_parkut_ot_spodeleni_avtomobili_na_spark_se_uvelichi_s/", "text": "Компанията за споделени автомобили \"Спарк\" прибави десет електромобила \"Нисан Лийф\" към парка си. Така предлаганите коли от компанията са 130, като всички се придвижват на ток. Плановете на компанията са до края на 2019 г. бройката на автомобилите да надмине 500. До момента компанията разполагаше с няколко коли \"Нисан Лийф\", но от предходното поколение.  Втората генерация  на най-продавания електромобил в света, намерил над 380 хиляди купувачи за осем години, предлага пробег до 270 км. Според изпълнителния директор на \"Спарк\" Стефан Спасов добавянето на \"Лийф\" към автопарка отваря изцяло нов сегмент – представителни коли от висок клас с повече пространство за пасажерите и багаж, както и сериозен пробег. Услугата \"Спарк\"  работи от година и два месеца, като позволява откриване и наемане на електрически автомобил през мобилен телефон. Колите могат да се вземат и оставят навсякъде в синя или зелена зона на София, където електромобилите спират безплатно, или в определените за целта зони извън центъра на София. Заплащането е на база време, като в зависимост от трафика ползването може да излезе по-евтино, отколкото такси. \"Спарк\" е съвместен проект на Eldrive - компания, специализирана в изграждане и управление на инфраструктура от зарядни станции за електромобили и гъвкави схеми за дългосрочно наемане на електромобили, и литовската компания Ride Share, която предлага аналогична услуга за споделена мобилност с електромобили във Вилнюс, Литва.", "date": "2019.01.10", "title": "Паркът от споделени автомобили на \"Спарк\" се увеличи с 10 \"Нисан Лийф\""}
{"url": "https://www.dnevnik.bg/photos/2019/01/10/3373198_snimka_na_denia_plovdiv_ot_30-metrova_visochina/", "text": "                        30-метровата кула-сцена, върху която ще се състои откриващият спектакъл на \"Пловдив - Европейска столица на културата\", вече е завършена. Очаква се над 40 хил. души да присъстват на откриващото събитие утре от 19 часа в пространството между булевардите \"Цар Борис III Обединител\" и \"Мария Луиза\", съобщиха от фондация \"Пловдив 2019\" до медиите.", "date": "2019.01.10", "title": "Снимка на деня: Пловдив от 30-метрова височина"}
{"url": "https://www.dnevnik.bg/bulgaria/2019/01/10/3373199_zapochva_sustezanieto_za_bulgarski_evropeiski_prokuror/", "text": "Открита е процедурата за избор на европейски прокурор за България., съобщи Висшият съдебен съвет. Обявлението за провеждане на подбор на кандидати за европейски прокурор от Република България съобразно изискванията на Регламент на ЕС от 2017/1939 за създаване на Европейската прокуратура е публикувано на интернет-сайта на ВСС Съгласно актуализирания регламент кандидатите за европейски прокурори следва да са действащи членове на прокуратурата или съдебната система - прокурори, съдии или следователи, чиято независимост е извън съмнение, и които притежават необходимата квалификация за заемане на висши длъжности в прокуратурата или съдебната система на държавата членка. Трябва да имат и практически опит в националните правни системи и в областта на финансовите разследвания и международното съдебно сътрудничество по наказателно-правни въпроси. Комисията от Висшия съдебен съвет и Министерство на правосъдието ще извърши подбор на трима кандидати за европейски прокурор от Република България, като процедурата по подбора ще се състои от два етапа: проверка по допустимост на кандидатите въз основа на представените от тях документи и публично изслушване от Комисията на допуснатите кандидати. След това предложените от Комисията кандидатури ще бъдат внесени за одобрение от Министерския съвет. Правителството представя трите кандидатури на Комитета по подбора в ЕС. Комитетът изслушва и тримата кандидати и изготвя становище, като указва реда на предпочитане. Накрая европейският прокурор за България ще бъде избран и назначен от Съвета на ЕС, като изборът не е обвързан от реда на предпочитанието, направено от Комитета по подбора. Европейските прокурори от различните държави членки ще бъдат назначени като срочно наети служители на Европейската прокуратура съгласно Условията за работа на другите служители на Европейския съюз на съответната степен. Според информация на сайта  newslex.bg  прокурори смятат, че владеенето на английски не е задължително условие според регламента, защото така са дискиминирани онези магистнрати, които знаят френски и немски език. Министерството на правосъдието обаче твърдяло, че функ-циите на европейския прокурор налагали да се владее английски.", "date": "2019.01.10", "title": "Започва състезанието за български европейски прокурор"}
{"url": "https://www.dnevnik.bg/sport/2019/01/10/3373300_zaraboti_li_otnovo_futbolnata_mashina_na_guardiola/", "text": "В рамките на четири дни \"Манчестър сити\" вкара 16 гола и напомни за най-добрите си представяния от миналия сезон, когато спечели титлата във Висшата лига и постави куп рекорди в английския футбол. \"Гражданите\" преодоляха без никакви затруднения съперниците си във ФА къп  \"Родъръм\"  и Купата на Лигата  \"Бъртън албиън\" със съответно 7:0 и 9:0 . Тимът на Пеп Гуардиола също така показа отлично настроение, до голяма степен заради по-важната победа, постигната над прекия съперник за титлата \"Ливърпул\" седмица по-рано. \"Гражданите\", които допуснаха срив около Коледа, вече напомнят за отбора от миналата година. Разликата с миналата година на същия етап от сезона е по-малкият брой точки във Висшата лига, който \"Сити\" има. През 2018 г. \"гражданите\" водеха с 59 т., докато сега са на второ място с 50. \"Мисля, че \"Сити\" отново се връща на познатото ниво от миналия сезон. Отборът допусна лек спад, който беше нормален, защото се отразиха много контузии в кратък период. Сега играят пак по начин, по който им носи успех. Освен това опитът ще си каже думата, защото те знаят какво е нужно, за да са шампиони\", каза Алън Шиърър. Според голмайстор №1 в историята на Висшата лига, \"Сити\" вече се справя лесно с отбори, които предимно се защитават. \"Проблемите идват срещу тези, които са много агресивни в атака и имат смелостта да ги пресират още докато изнасят топката. Но това не е толкова лесно\". Най-резултатният отбор в Европа 96 вкарани гола в рамките на 33 мача – това е балансът на \"Сити\" от началото на сезона. Съставът на Гуардиола бележи по 2.93 попадения на мач, което е най-добрият показател за тимове от топ 5 първенствата на Европа. \"Гражданите\" са далеч пред всички останали лидери в шампионатите на отделните страни по отбелязани голове. Хегемонът във Франция ПСЖ има 78 гола дотук, \"Барселона\" е със 71, \"Ливърпул\" има 60, а \"Борусия\" (Дортмунд) – 59. По-впечатляващо е, че \"гражданите\" имат с един гол повече от миналогодишното си постижение. Получените пък отново са 25. \"В отбор като \"Сити\" качеството е огромно. Въпрос на време беше тези футболисти отново да заиграят, както могат. Не бива да се правят крайни заключения след победи над \"Бъртън\" и \"Родъръм\", но лекотата, с която действат в \"Сити\" е впечатляваща. Това напомня за самочувствието от шампионската година\", каза Дион Дъблин пред радио \"Би Би Си\". Самият Гуардиола увери, че футболистите му преследват крайната цел и трите поредни победи в рамките на седмица няма да намалят фокуса на играчите. Каталунецът изрази надежда \"Сити\" да стигне до края във всички четири надпревари – Висшата лига, Шампионската лига, Купата на Лигата и ФА къп. \"Никога не е лесно, независимо от съперника. Лесно го правят играчите с тяхното представяне. Победа с 9:0 е нещо голямо, но това не обезличава реванша, който също трябва да се изиграе сериозно\", каза Гуардиола. До края на януари \"гражданите\" срещат \"Уулвърхемптън\" и \"Бърнли\" (у дома) и \"Хъдърсфийлд\" и \"Нюкасъл\" (гост), като имат още и среща-реванш с \"Бъртън\". В началото на февруари пък са двубоите с \"Арсенал\" и \"Челси\" на \"Етихад\". Според Шиърър серията до края на месеца и влизането във важния месец февруари ще покаже дали \"Сити\" може да защити титлата си. \"Всеки следващ мач през януари ще става по-тежък, защото отборите, които срещат са застрашени. \"Сити\" обаче има качеството да спечели всички мачове, а двете поредни дербита ще са от ключово значение\".", "date": "2019.01.10", "title": "Заработи ли отново футболната машина на Гуардиола"}
{"url": "https://www.dnevnik.bg/evropa/2019/01/10/3372309_es_i_sasht_podgotviat_zakonodatelstvo_za_pravo_na/", "text": "Повреждането на някой уред малко след изтичането на гаранцията му не само е изнервящо, но и увеличава световната планина от отпадъци, информира Би Би Си. Не можете да поправите сами уреда, нито да намерите кой да го направи на прилична цена. Принудени сте да купите нов, а това ускорява климатичните промени заради парниковите газове, които се отделят при производството. Гражданите на ЕС и САЩ обаче скоро ще разполагат с нещо като \"право на ремонт\". Това предвиждат поредица предложения на европейските министри на околната среда, които би трябвало да накарат производителите да правят продуктите си по-трайни и по-лесни за поправка. Европейските предложения са насочени към осветителните тела, телевизорите и големите домакински електроуреди. Плановете за европейска директива за екодизайна са сложни и спорни. Според производители предложените правила за възможност за ремонт са твърде строги и ще задушат иновациите. Организации на потребителите пък се оплакват, че Европейската комисия е позволила на компаниите да си запазят контрола върху процеса на поправка, настоявайки някои продукти да бъдат поправяни от професионалисти под контрола на производителите. Същевременно най-малко 18 американски щати също обмислят подобни законодателни разпоредби на фона на засилващото се недоволство срещу продуктите, които не могат да бъдат продавани на части, защото са залепени в единно цяло, или за които не се предлагат резервни части или инструкции за ремонт. Как това ще помогне на околната среда Според природозащитници законодателните мерки, които се разработват в Европа и САЩ, бележат значителен напредък към намаляване на въглеродните емисии и по-добро използване на ресурсите. Дали обаче не би било по-добре старите уреди да се изхвърлят и заменят с нови, които са по-ефективни? Отговорът на този въпрос не е лесен. Според анализатори по принцип ако уредът ви е стар и има нисък клас енергийна ефективност, понякога от гледна точка на въглеродните емисии, отделени за целия му живот, може да е по-добре да бъде заменен с нов, с енергиен клас А или АА. Води се и дебат доколко потребителите са готови да оставят уредите им да бъдат ремонтирани от някой друг. Движението за въвеждане на \"право на ремонт\" настоява да се произвеждат продукти, които могат да бъдат напълно разглобявани и поправяни с резервни части и указания, предоставяни от производителя. Някои компании обаче се страхуват, че \"домашните майстори\" ще повредят уредите, които се опитват да поправят, и потенциално могат да ги направят опасни. Усилията за въвеждане на нови регулации са задвижвани от някои стряскащи статистически данни, отбелязва Би Би Си. Според едно изследване между 2004 г. и 2012 г. делът на големите домакински електроуреди, които \"издъхват\" до пет години се е увеличил от 3.5 до 8.3 процента. Анализ на пералните машини, изхвърлени в определен център за рециклиране, същевременно показа, че над 10 процента от тях са на по-малко от пет години. Според друго проучване заради въглеродния диоксид, отделян в производствения процес, една по-дълго работеща пералня за две десетилетия би генерирала 1.1 тона по-малко въглеродни емисии спрямо модел с по-кратък жизнен цикъл. Много лампи в Европа се продават с индивидуални крушки, които не могат да бъдат сменяни, така че заради изгаряне на една крушка цялата лампа трябва да бъде изхвърлена. /БТА", "date": "2019.01.10", "title": "ЕС и САЩ подготвят законодателство за \"право на ремонт\" на електроуредите"}
{"url": "https://www.dnevnik.bg/sport/2019/01/10/3367625_tehnologiiata_koiato_promeni_futbola/", "text": "Как ще се промени в бъдеще футболът заради технологиите? Въпросът е стар, но изминалата година може да бъде определена като ключова за развитието на играта заради утвърждаването на системата за видеоповторенията (VAR). Въпреки многото съмнения и скептицизъм технологията се показа като полезна. Макар системата все още да утъпква мястото си, играта вече е променена и изглежда, че връщане назад няма. Президентът на ФИФА Джани Инфантино призна, че е имал притеснения дали технологията няма да вреди, но опитът е показал друго. \"Тя не попречи на играта, а я изчисти\",  заяви швейцарецът в края на септември 2018г. Видеоповторенията бяха използвани за пръв път на световно първенство в Русия. Това се оказа и повратната точка. Новият футбол Макар времето преди VAR да не е никак далеч, то изглежда далечно, а завръщането към него немислимо. Въвеждането на системата на световното допринесе за рекордния брой отсъдени дузпи. Общо 29 наказателни удара бяха дадени на мондиала в Русия, което е с 11 повече от предишния рекорд от 2002 г. На световното асистентите по видеоповторенията са направили над 440 прегледа на спорни положения. Съдиите, които имат крайната дума при взимане на решението, 20 пъти избраха да гледат лично на екран повторение на дадената ситуация. В 17 случая първоначалните грешни отсъждания на съдиите са били правилно променени, съобщиха от ФИФА. С трупането на опит и зачестилата употреба опасенията от предварителните тестове, че ще се губи прекалено много време, се разсеяха. Технологията промени усещането на съдиите, играчите, треньорите и запалянковците за играта и подхрани надеждата за по-голяма справедливост в спорните ситуации. \"Донякъде бяхме критикувани. Но след световното първенство всички осъзнаха, че това е бъдещето. Но това не е бъдещето заради това, че ние казваме така, а е бъдещето, защото (системата) ясно показа, че помага\", каза Инфантино. Бъдещето е тук Един от най-сдържаните хора по въпросите за VAR беше президентът на УЕФА Александър Чеферин. Словенецът дълго твърдеше, че е необходимо време, за да се дават крайни оценки. Той опитваше да забави въвеждането на технологията в евротурнирите. Въпреки това в началото на декември УЕФА обяви, че  VAR ще се използва още от осминафиналите в Шампионската лига този сезон . Системата вече се налага и във водещите първенства в Европа. Разбира се, има и странни случаи като този  в германското първенство , в който футболистите на \"Майнц\" и \"Фрайбург\" се бяха прибрали в съблекалнята за почивка, но трябваше да се върнат на терена, за да бъде изпълнена дузпа. Тогава съдията беше свирил сигнала за края на първото полувреме, но получи знак, че има спорно положение, което да изгледа. Той го направи и прецени, че дузпа има, след което върна играчите на терена. \"Системата за видеоповторения прочиства футбола, прави го по-прозрачен и честен и помага на съдиите да вземат решения. Имаше средно по един преглед на три мача, като 95% от решенията бяха правилни още преди прегледа с технологията. Благодарение на системата повишихме точността до 99.32%\", каза Инфантино в заключителните моменти на световното. По сходен модел, но със същата цел беше взето решение за въвеждане на система за видеоповторения и технология на голлинията  във водната топка . \"Това е необходима промяна, за да се подобри нашият спорт и да му помогне да поддържа темпото на останалите в една много конкурентна спортна международна среда\", заяви президентът на международната федерация Хулио Мальоне . България е в очакване Въвеждането на  VAR ще реши проблема със съдийството в българския футбол , заяви неотдавна министърът на спорта Красен Кралев. Думите му дойдоха в момент на повишено напрежение заради честите грешки на реферите в Първа лига. Пръв по темата за въвеждане на технологията в българския футбол заговори вицепрезидентът на БФС Атанас Фурнаджиев. След това се включи и президентът на \"Славия\" и член на изпълнителния комитет на БФС Венцислав Стефанов,  според когото системата е добре дошла, но ако инвестицията за нея дойде от ФИФА или УЕФА, а не от клубовете . Служител на БФС коментира пред \"Дневник\", че освен скъпо въвеждането на системата ще е трудно, а на някои стадиони дори и невъзможно заради състоянието им. Така технологичното бъдеще засега изглежда далечно за българския футбол.", "date": "2019.01.10", "title": "Технологията, която промени футбола"}
{"url": "https://www.dnevnik.bg/bulgaria/2019/01/10/3373394_lavinnata_opasnost_v_planinite_e_povishena/", "text": "Планинската спасителна служба апелира към туристите, които си правят планове за излети в планината събота и неделя, да бъдат изключително внимателни. Скиорите да не се отклоняват от пистите, да не навлизат в лавиноопасни райони. Степента на лавинна опасност в планините за момента е значителна. За това предупреждава Тервел Тотев, дежурен в Планинската спасителна служба, цитиран от БНТ. Той посочва, че дори и при натоварване от един скиор в лавиноопасните райони може да се предизвика лавина, която да доведе до фатални последици. Близо 3 часа днес планинските спасители издирваха сноубордист, отклонил се от пистата. Мъжът е спасен, в добро състояние, без опасност за живота и е транспортиран в базата в Банско, съобщи телевизията. Тежката спасителна операция се е провела в Банско в района на Демянишката долина. ", "date": "2019.01.10", "title": "Лавинната опасност в планините е повишена"}
{"url": "https://www.dnevnik.bg/photos/2019/01/10/3372874_fotogaleriia_svetovnite_snimki_na_denia_-_10_ianuari/", "text": "Фен на Елвис чака да се качи на Blue Suede Express на централната гара в Сидни, Австралия. Влакът ще се отправи към годишния фестивал на Елвис.", "date": "2019.01.10", "title": "Фотогалерия: Световните снимки на деня - 10 януари 2019 г."}
{"url": "https://www.dnevnik.bg/sport/2019/01/10/3373188_bivsh_direktor_na_porshe_poema_otbora_na_maklarun_vuv/", "text": "Германецът Андреас Зайдъл е новият директор на отбора на \"Макларън\" във Формула 1, обявиха от английския тим. Той заменя на поста Ерик Булие, който беше освободен преди края на миналия сезон. \"Зайдъл ще отговаря директно пред изпълнителния директор на \"Макларън груп\" Зак Браун. Той ще бъде отговорен за всички състезателни операции на отбора\", съобщават от \"Макларън\". Легендарният британски отбор среща големи проблеми в последните сезони. След три неуспешни години с двигатели на \"Хонда\" тимът смени доставчика на двигатели с \"Рено\" през 2018 г., като очаква през новия сезон да направи крачка напред. През миналия сезон \"Макларън\" завърши на шесто място в класирането при конструкторите. В лицето на Зайдъл \"Макларън\" очакват да намерят човек, който да подобри структурата на всички нива. Той има опит, след като в последните години беше начело на \"Порше\" в Световния шампионат по издръжливост (WEC). Зайдъл е на 43 години и има солиден опит в мотоспорта. Германецът беше част от Формула 1 между 2000 и 2009 г. Първо работеше шест години за тима на \"БМВ Уилямс\", след което премина в \"БМВ Заубер\". След това Зайдъл ръководеше програмата на баварския производител в германския шампионат за туристически автомобили (ДТМ). В последните години Зайдъл беше начело на \"Порше\" във WEC и изведе тима до три победи в \"Льо Ман\" (2015, 2016 и 2017 г.).", "date": "2019.01.10", "title": "Бивш директор на \"Порше\" поема отбора на \"Макларън\" във Формула 1"}
{"url": "https://www.dnevnik.bg/biznes/2019/01/10/3373392_ministerstvoto_na_ikonomikata_ustanovilo_problemi_sus/", "text": "Министерството на икономиката установило, че има проблем с текстове от Закона за административното регулиране на икономическите дейности, свързани с нефт и продукти от нефтен произход, едва когато започнало да подготвя наредба към него. Това се разбра от изказване на ресорния министър Емил Караниколов в ефира на БНТ. Още през миналата година малките търговци на горива протестираха срещу проекта и обясниха, че не могат да отговорят на залаганите високи финансови изисквания в него. Експерти предупредиха още при оповестяването на текстовете на проекта, че такъв закон е опит да се ограничи конкуренцията, като се въведат по-високи изисквания за уставен капитал и банкови гаранции за участие на пазара, които ще са проблем за по-малките фирми. При подготовката на наредбата в Министерството на икономиката започнали да пристигат становища срещу закона. Въпреки това обаче всички смятали, че този секторен закон трябва да съществува, обясни днес Караниколов, затова и правителството не предложило неговата отмяна, а само отлагане с шест месеца на датата, от която да влезе в сила. В това време трябва ад се подготвят промени. Всички заинтересовани страни казват, че 10 г. чакат този закони и трябва да го има. Никой не казва да се махне, посочи той. В отговор на въпрос Караниколов посочи, че за да се види ефекта от закона, то той трябва да почне да работи и не можел да го определи като лобистки. По-рано днес се разбра, че  петролната и газова асоциация, в която членуват \"Лукойл\" и другите големи търговци на горива, напуска  Конфедерацията на работодателите и индустриалците в България (КРИБ). Причината е несъгласието на сдружението на големите компании - търговци на горива, с отлагането на закона за бранша, което КРИБ подкрепи. Пред БНТ Андрей Делчев от ръководената от Валентин Златев петролна асоциация коментира, че \"нещата\" се случили зад гърба на организацията. \"Те са целево планирани и изпълнени зад гърба ни...Основната цел на закона е изчистване на петролния бизнес от сивия сектор\", обяви той. \"Може ли да си представите една мина и огромните камиони и техника, която работи вътре? Как тези камиони и тези машини ще отидат до примерно най-близката бензиностанция на \"Лукойл\", която е на 10 или 15 километра да заредят? Те трябва да отидат до най-близката бензиностанция, която е лицензирана по определения начин и така нататък - сами се сещате, че тези бензиностанции ще са или на \"Лукойл\", или на още 2-3 големи вериги\", коментира в отговор Кирил Домусчиев, председател на КРИБ.  В отговор на въпрос за прогнозирана нова икономическа криза Караниколов посочи, че \"в момента за криза не можем да говорим\", а по-скоро за очаквано забавяне на икономическия растеж, на което трябва да се обърне внимание.", "date": "2019.01.10", "title": "Министерството на икономиката установило проблеми със закона за горивата след приемането му"}
{"url": "https://www.dnevnik.bg/sport/2019/01/10/3373314_grigor_dimitrov_nauchih_mnogo_v_poslednite_meseci_znam/", "text": "Григор Димитров изрази задоволство от формата, в която се намира в началото на сезона. Най-добрият български тенисист оцени високо представянето си в първия си турнир за 2019 г. -  Бризбейн, където отпадна в четвъртфиналите  от бъдещия шампион Кей Нишикори. \"Доволен съм от представянето си в Бризбън. Не бях играл мачове от няколко месеца, така че това ми помогна. Щастлив съм, защото имах възможност да пробвам някои нови неща, а физически и психически се чувствах на добро ниво. Чувствам, че през последните месеци научих много за себе си. Разбрах кои са нещата, които мога да подобря още - както на корта, така и извън него\", каза Димитров, цитиран от БТА. Българинът допълни, че продължава да има много високи цели, но иска да и прави много неща извън тениса. \"Със сигурност искам да бъда №1 в света, искам да печеля титли от Големия шлем. Но има и много други неща, които искам да правя. Тенисът е страхотен спорт, но не е задължително да се определям само с него. Искам да правя повече неща извън корта.\" Димитров говори обстойно за  работата с легендата Андре Агаси , който влезе в щаба му в края на 2018 г. \"Не мога да намеря думи, с които да опиша колко невероятен човек е и колко много неща донесе в живота ми\", коментира бившият №3, който в момента заема 21-ото място в ранглистата. \"Знаехме, че в определен момент ще имаме нужда от някого с малко повече опит. От човек, който е преминавал през всичко това, през всички тези моменти на нервност и несигурност, в които трябва да вземеш правилните решения\", продължи той. \"Ние всички знаем как да играем тенис, как да удряме топката, но става въпрос за малките допълнителни детайли, които ти помагат да преминаваш ранните кръгове, да се настроиш правилно и да бъдеш готов за следващите предизвикателства, каквито и да са те. Бях убеден, че има един човек, на когото мога да се доверя напълно. Това беше Андре.\" \"Познавам Андре от 14, 15-годишен, макар и не толкова добре, колкото се опознахме в последните седмици. Когато започвахме да работим заедно, още от първия ден му се доверих напълно. Това е едно невероятно партньорство. Приятно е да имаш до себе си човек на толкова високо ниво, който е преминал през всичко, което аз преминавам в момента на корта. Хубаво е, когато той говори и ти си казваш: \"Познавам това чувство\". Със сигурност той вече допринесе много за моята игра. Всички в екипа ми са доволни от него. (Треньорът ми)  Дани (Валверду)  е щастлив, че можем да работим заедно, кондиционният треньор и физиотерапевтът ми - също\", завърши Димитров. По-рано днес беше изтеглен  жребият за Australian Open . Димитров, който игра полуфинал през 2017 г. и стигна до четвъртфиналите през 2014 и 2018 г., ще се изправи срещу сърбина Янко Типсаревич в първия кръг.", "date": "2019.01.10", "title": "Григор Димитров: Научих много в последните месеци, знам какво трябва да подобря"}
{"url": "https://www.dnevnik.bg/bulgaria/2019/01/10/3373402_otkradnalite_kartini_na_maistora_ostavat_v_suda/", "text": "Обвиняемите за кражбата на 15 картини, сред тях творби на Владимир Димитров - Майстора и Димитър Киров, остават в ареста, предаде БНТ. Малко преди началото на съдебното заседание, единият от тях заяви пред журналистите, че е откраднал картините по поръчка. Виктор Христов и Антон Антонов, обвинени за кражбата на картини на Владимир Димитров-Майстора, заявиха, че не знаят кой е Майстора, нито, че произведенията му са толкова скъпи. И двамата обвиняеми имат постоянна работа. Въпреки това в криминалните им досиета са записани десетки престъпления. Не отрекоха и последното, но в своя защита използваха факта, че картините не са намерени при тях. Виктор Христов се предал доброволно веднага щом получил призовка, а Антон Антонов решил да съдейства, защото някой друг печели на негов гръб. Но и той щял да спечели. Призна, че щели да получат 5000 лв. за обира. В съдебната зала не бяха не бяха съобщени никакви подробности, свързани със самата кражба на творбите. Прокурорът по делото Ралица Първанова заяви, че тепърва ще се разяснява кой каква роля е имал в престъплението и какво се е случило. Съдът не допусна журналистите в залата, за да чуят мотивите, с които обвиняемите остават в ареста.", "date": "2019.01.10", "title": "Открадналите картини на Майстора остават в съда"}
{"url": "https://www.dnevnik.bg/politika/2019/01/10/3373385_da_bulgariia_iska_pari_ot_evrofondovete_da_se_otpuskat/", "text": "Средства от еврофондовете да се отпускат на страни-членки на Европейския съюз (ЕС) само при отчитане на състоянието на правовата държава и свободата на медиите. Идеята бе анонсирана от кандидатите за евродепутати на \"Да, България\" Стефан Тафров и Кирил Мучев, които участваха в дебат \"Бъдещето на Европа\" в Пловдив днес (повече за дебата вижте  тук ). \"Да, България\" има 17 кандидати за евродепутати. Чрез електронно гласуване от 4 до 10 февруари т.г ще бъдат избрани кандидатите, които ще станат част от единната листа на \"Демократична България\" за евроизборите. Сред кандидатите са Стефан Тафров и Велизар Шаламанов (още за кандидатите четете  тук ). Държавите в ЕС трябва да запазят своя суверинитет в областта на данъчното облагане, смята Стефан Тафров. Кандидатите на \"Да, България\" искат страната ни да има важна роля при вземането на решения в ЕС. ЕС да има финансов министър, поискаха още кандидатите за евродепутати. Целта е конкурентноспособност на еврото. Според Велизар Шаламанов е нужно ускорено развитие на европейската отбрана.", "date": "2019.01.10", "title": "\"Да, България\" иска пари от еврофондовете да се отпускат само на правови държави със свободни медии"}
