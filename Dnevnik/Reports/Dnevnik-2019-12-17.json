{"url": "https://www.dnevnik.bg/gradska_sreda/2019/12/17/4007150_sporniiat_turg_za_kupuvane_na_52_elektrobusi_beshe/", "text": "Търгът за купуване на 52 малки електробуса с възложител общинското дружество \"Столичен автотранспорт\", неочаквано бе прекратен днес. Мотивът – техническа грешка, направена още в заданието на обществената поръчка, която е открита при разглеждането на документацията на участниците. Изисканият максимален гаранционен срок от 5 години, в част от документите е бил записан - 4 години. Поръчката беше открита на 9 септември и в предизборната битка кандидатът за кмет на София Мая Манолова я обяви като нагласена за конкретен участник в нея. Тя не огласи името му, но го написа и запечата в плик в ефира на Би Ти Ви. Каза името му и пред репортер на \"Дневник\". Офертите на участниците в търга трябваше да бъдат отворени на 24 октомври - само три дни преди първия кръг на изборите. Срокът обаче спешно беше удължен до 8 ноември. На 12 ноември те бяха отворени. Оказа се, че сред участниците е и посоченият \"скрит победител\" от Манолова. Поръчката бе за две позиции – първата бе за купуване на 30 по-малки електробуса с дължина до 7.5 м на цена от 15.1 милиона лева без ДДС. Втората позиция бе за 22 електробуса с дължина до 9.6 м за 12.5 милиона лева. Да доставят по-малките електробуси кандидати са турската фирма \"Карсан\", \"Ай тръкс\", която представлява италианската \"Ивеко\" у нас и консорциум \"Екселор\", включваща \"Елбус\" и \"Нанджин енд ко\". По втората позиция – за доставка на бусове до 9.6 м, участваха с оферти само две фирми – \"Българска автомобилна индустрия\", вероятно с производство на китайската \"Джънджоу юйтун бус ко\" и отново на турската \"Карсан\". Целта на купуването на тези електробуси беше заявена от кмета Йорданка Фандъкова като най-подходящия довеждащ транспорт. С тях трябва да се докарват пътници от кварталите до метрото и основните линии на градския транспорт. Затова трябва да са малки, за да минават лесно по кварталните улици, аргументира се Фандъкова. Електрическата тяга ще даде принос и в подобряването на качеството на въздуха, добави тя. Борис Бонев от \"Спаси София\" още с първите си изяви като общински съветник заяви, че тези малки елетробуси са прекалено скъпи, защото с цената на един електрически могат да се купят два големи автобуса на газ с най-високия екостандарт. Така интервалът ще се намали по градските автобусни линии за удобство на софиянци, обясни Бонев. От \"Спаси София\" призовават новата процедура по тази обществена поръчка да бъде максимално прозрачна и да се преосмисли концепцията за електробусите.", "date": "2019.12.17", "title": "Спорният търг за купуване на 52 електробуси беше прекратен от Столичната община"}
{"url": "https://www.dnevnik.bg/analizi/2019/12/17/4006829_pernik_nema_voda_smeshno_strashno/", "text": "Докато специализираната прокуратура умува дали заради водната криза в Перник и региона да обвини министрите на регионалното развитие и на околната среда – Петя Аврамова и Нено Димов, а перничани са заплашени от още по-тежък режим от утре, народното творчество кипи.  Пернишката фолкпевица Ива Давидова стана звезда за часове, след като в интернет се завъртя новият й клип с авторската й песен \"Перник нема вода\"  В игривата граовска (бел.ред. - Граово е историко-географска и етнографска област в Западна България, област Перник) песен се прогнозира, че \"вОда нема и да има в язовир \"Студена\", както и че режимът на водата Певицата обясни по \"Нова телевизия\", че кварталът, в който живее, е на сух режим дори когато водата е пусната. \"Всеки ден звънях на ВиК и всеки ден те ми обясняваха, че водата е пусната. Но водата не стигаше до нас и ние, съкварталци, бяхме изключително изнервени. Непрекъснато си прехвърлят отговорността, а ние, перничани, бедстваме. В битов план е трагикомично, всички сме с бидони. Аз имам машина за вода, която редовно зареждам. От една страна за питейна вода, от друга да ми излиза и топла вода, когато се поливам – то е трагикомедия наистина. Понякога чакам до 2-3 часа през нощта да дойде вода, за да мога да си спретна къщата, да пусна пералня. На много от гражданите от чешмите им тече кална вода. Човек се къпе на страх дали няма да му спре водата, ако въобще я има\", разказва Давидова. \"Господари на ефира\" публикуваха видео, от което се разбра, че жителите на града отново са без вода, защото ръководни фактори са се надявали да завали дъжд в библейски количества, но уви това не станало. Припомниха и прочутия си клип със защото в нея има микроби. И обобщиха, че към известните символи на Перник - \"Голф\" и винкел, вече е добавен и пресъхналият язовир. Вицове по темата роди и арестът на шефа на Пътното управление в Перник Петър Басмаджиев, след като при проверка се установило, че шофира пиян. Във \"Фейсбук\" се появиха шеговити коментари: \"Е, па като нема вОда, що че пие? Боза ли?\", \"Е, вода ли да пие, то нема?\", \"Нали няма вода там – жаден ли да ходи?\"", "date": "2019.12.17", "title": "\"Перник нема вода\" – смешно страшно"}
{"url": "https://www.dnevnik.bg/sport/2019/12/17/4007146_skorostnata_nadprevara_s_asansyora/", "text": "За поляка Марчин Дзиенски предизвикателствата са начин на живот. 26-годишният катерач се впусна в надпревара за бързина срещу асансьор. В проекта на \"Ред бул\" Дзиенски изкатери 23-метрова стена за 12,12 сек. Но дали успя да изпревари \"съперника\" си?", "date": "2019.12.17", "title": "Скоростната надпревара с асансьора"}
{"url": "https://www.dnevnik.bg/bulgaria/2019/12/17/4007153_finansoviiat_nadzor_otne_licenza_na_zastrahovatelna/", "text": "Комисията за финансов надзор (КФН) реши на днешното си заседание да отнеме лиценза за извършване на застраховане на застрахователната компания \"ЗК Юроамерикан\" АД. Регулаторът посочи три причини за крайното си решение. Първата е, че застрахователната компания не е извършвал дейност за повече от шест месеца. Освен това застрахователят е престанал да отговоря на условията за издаване на лиценз, след като е спрял да спазва определени изисквания от Кодекса за застраховане и не е представил доказателства, че лицата, изпълняващи ключови функции отговарят на изискванията за квалификация и надеждност. Последната посочена причина за отнемането на лиценза са извършени груби нарушения. В хода на проверката на КФН е установено още, че застрахователят не разполага с Информационна система, въпреки че има задължението да създаде и поддържа в актуално състояние такава система, която да инкорпорира, съхранява и обобщава цялостни данни за всички аспекти от дейността на компанията. Финансовият надзор забрани свободното разпореждане с активите на \"ЗК Юроамерикан\" АД до започване на производство по ликвидация или несъстоятелност. Забранено е и сключването на нови застрахователни договори по всички класове застраховки за срок от 6 месеца, считано от датата на издаване на настоящото решение. Комисията назначи Стефан Стефанов за квестор на дружеството до назначаването от съда на синдик или до вписването на ликвидатор на компанията.", "date": "2019.12.17", "title": "Финансовият надзор отне лиценза на застрахователна компания"}
{"url": "https://www.dnevnik.bg/zdrave/2019/12/17/4007167_bolnichnite_asociacii_otrekoha_obvineniiata_na/", "text": "Всички болнични асоциации в България изпратиха отворено писмо до медиите, в което се обявяват против \"поредните внушения за пороци в дейността на целия сектор здравеопазване\". Повод за реакцията им стана  вчерашната среща на премиера Бойко Борисов с протестиращи за по-високи заплати медицински сестри . На нея те обясниха на министър-председателя, че им се налага да пишат фалшиви пътеки и болнични, а той от своя страна предложи лекарите да се откажат от част от възнагражденията си в полза на медицинските сестри. В позицията си Българска болнична асоциация, Сдружение на общинските болници, Национално сдружение на областните болници за активно лечение, Асоциация на университетските болници и Национално сдружение на частните болници уточняват, че са изпратили покана на Борисов за среща, за да обсъдят проблемите. \"Болничните организации се обединиха около тезата, че да се кредитират с доверие думите на група протестиращи, без оценка на фактите и действителността, не само дискредитира всички лечебни заведения в страната, но уврежда доверието в цялата здравна система. Поредните внушения за пороци в дейността на целия сектор \"Здравеопазване\" накараха представителите на всички болници да заявят, че не подкрепят представената информация за \"далавери\" и \"злоупотреби с разпределение на заплати и болнични, схеми за източване на пари\", \"подправяне на документи\" и \"фалшифициране на клинични пътеки\", пише в позицията на болничните асоциации. Според тях не трябва да се противопоставят лекари и сестри, тъй като \"никой не печели от конфликт на медицински специалисти\". Те допълват, че на евентуална среща с Борисов са готови да представят не само своята гледна точка, но и предложенията им за реформа в здравеопазването. Днес вътрешният министър Младен Маринов обяви, че проверките за нарушенията в болниците вървят повече от година, а след вчерашната среща на медицинските сестри с Борисов ще бъдат добавени още лечебни заведения.", "date": "2019.12.17", "title": "Болничните асоциации отрекоха обвиненията на медицинските сестри за злоупотреби"}
{"url": "https://www.dnevnik.bg/bulgaria/2019/12/17/4006710_kratki_novini_katastrofi_na_kamioni_zatvoriha_trakiia/", "text": "                         . Бащата на загиналото бебе при катастрофата с Лютви Местан е привлечен като обвиняем  Бащата на загиналото бебе при катастрофата с лидера на ДОСТ Лютви Местан също е привлечен като обвиняем по делото, съобщава Би Ти Ви. Юсеин Ахмед ще отговаря за независимо съпричиняване, като е обвинен в причиняване на смърт по непредпазливост. Наложена му е мярка за неотклонение \"парична гаранция\" от 2 хил. лева, която трябва да плати до 30 декември. Болницата в Ловеч остава без ТЕЛК Ръководството на областната болница в Ловеч започва процедура по закриване на Териториалната експертна лекарска комисия (ТЕЛК), след като в понеделник целият ѝ състав е подал молби за напускане, предаде Би Ти Ви. Причина е връщането на работа на временно отстранената директорка, която в момента е разследвана за издаване на фалшиви експертни решения срещу подкуп. Днес директорката, която е с 95% инвалидност, но казва, че не си е издала сама решението за това, се е появила на работа, а в отговор лекарите от ТЕЛК внезапно са спрели работа, независимо че коридорът е бил пълен с пациенти. Изпълнителният директор на ловешката болница д-р Нанковска е заявила, че ТЕЛК не може да работи в този състав и се предприема процедура към приключване и закриване, а малко по-късно подалите оставка лекари са напуснали сградата. Националното следствие ще разследва строителния инцидент на АЕЦ \"Козлодуй\" Главният прокурор възложи на Националната следствена служба (НСлС) да извършва действията по разследването на причините за инцидента на строителна площадка в АЕЦ \"Козлодуй\", съобщи пресцентърът на прокуратурата. В понеделник (16 декември)  двама работници загинаха, а други двама пострадаха  при строителни дейности на площадка \"Радиана\" се изгражда национално хранилище за ниско- и средноактивни радиоактивни отпадъци. Към момента е образувано досъдебно производство за причиняване на смърт поради немарливо изпълнение на занятие, което се наблюдава от Окръжната прокуратура във Враца. Извършени са оглед на местопроизшествието, назначени са експертизи за установяване на причините за смъртта на двама работници и е иззета документация. Фирмите, които искат да доставят бронирани машини, подадоха офертите си Пакетите с документи от четирите фирми, които участват в процедурата по модернизационния проект за нови бронирани бойни машини за Сухопътните войски, са получени във военното ведомство, каза пред журналисти заместник-началникът на отбраната генерал-лейтенант Димитър Илиев, цитиран от БТА. Междуведомствената работна група за избор на изпълнител за инвестиционния проект трябва да сведе броя на офертите на две и да избере една от тях, с която да препоръча сключване на договор. Проектът предвижда придобиване на 150 броя бойна и специална техника за близо 1.5 млрд. лева. Премиерът Бойко Борисов се срещна с посланика на Франция Флоранс Робин Това съобщи правителствената информационна служба. Двамата са обсъдили разширяването на двустранното сътрудничество, с акцент в областта на образованието и науката.      Министър-председателят е посочил образованието като ключов приоритет за правителството и е изтъкнал, че се работи активно за въвеждането на дуалното образование, така че то да отговаря на нуждите на бизнеса. Двамата са обсъдили реализирането на конкретни двустранни проекти в сферата на образованието и науката, както и сътрудничеството по актуални теми от европейския дневен ред. Катастрофи на камиони затвориха \"Тракия\" и Околовръстното на София Катастрофи на камиони затвориха части от \"Тракия\" и Околовръстното на София за няколко часа. На магистралата при 19-и километър в посока Пловдив ТИР се блъсна в спрял в аварийната лента камион. Пострадали няма, но за няколко часа се използваше обходен маршрут. Почти по същото време два камиона катастрофираха и на Околовръстното на София при разклона за Казичене в посока \"Ботевградско шосе\". И при тази катастрофа няма жертви и пътят беше затворен за няколко часа.", "date": "2019.12.17", "title": "Кратки новини: Бащата на загиналото бебе при катастрофата с Местан е привлечен като обвиняем"}
{"url": "https://www.dnevnik.bg/bulgaria/2019/12/17/4007170_evrokomisiiata_shte_izvurshi_zadulbochena_proverka_na/", "text": "Европейската комисия обяви, че ще извърши задълбочена проверка за макроикономически дисбаланси в 13 държави от ЕС догодина. Проверките ще обхванат България, Германия, Гърция, Ирландия, Испания, Италия, Кипър, Холандия, Португалия, Румъния, Франция, Хърватия и Швеция, съобщава БТА. ЕК ще предостави насоки на държавите в ЕС къде са най-необходими структурни реформи и инвестиции за устойчив икономически модел в усилията за опазването на околната среда. Насоките ще помогнат за повишаване на производителността като насърчават инвестициите и структурните реформи при научните изследвания, за подобряване на достъпа до финансиране и на работата на пазарите на стоки и услуги, за премахване на пречките в бизнес средата.", "date": "2019.12.17", "title": "Еврокомисията ще извърши задълбочена проверка на българската икономика"}
{"url": "https://www.dnevnik.bg/photos/2019/12/17/4006726_fotogaleriia_svetovnite_snimki_na_denia_-_17_dekemvri/", "text": "Арт инсталация на сингапурската художничка Кичуан Лим.", "date": "2019.12.17", "title": "Фотогалерия: Световните снимки на деня - 17 декември"}
{"url": "https://www.dnevnik.bg/sport/2019/12/17/4007198_snimka_na_denia_nepoznatiiat_livurpul_koito_ponese/", "text": "С напълно непознато лице \"Ливърпул\" понесе много тежка загуба, като отстъпи с 0:5 от \"Астън вила\" в двубой от турнира за Купата на лигата. До този развой се стигна заради  . В сряда първият отбор на червените ще играе в Доха в полуфинал от световното клубно първенство. Затова в мача срещу \"Астън вила\" бяха използвани млади футболисти на мърсисайдци.", "date": "2019.12.17", "title": "Снимка на деня: Непознатият \"Ливърпул\", който понесе разгром"}
{"url": "https://www.dnevnik.bg/biznes/2019/12/17/4006387_grafika_kak_se_promeniha_niakoi_ceni_za_5_godini/", "text": "През ноември цените на стоките и услугите са се повишили с 0.5% спрямо октомври, а спрямо ноември 2018 г. - с 3%. Повече от данните, оповестени в понеделник, четете  тук . Графиката по-долу показва как се е променяла инфлацията през ноември за последните пет години спрямо предходната година. По данните на Националния статистически институт е показано как година за година през ноември са се променяли цените на основни стоки. Графиката е интерактивна и при стъпване върху нея се виждат конкретни данни.", "date": "2019.12.17", "title": "Графика: Как се промениха някои цени за 5 години"}
{"url": "https://www.dnevnik.bg/analizi/2019/12/17/4006256_niakoi_misli_vmesto_men_kak_vuznikva_novoto_zeleno/", "text": "                         Преди седмица, на обсъждане на New Green Deal за ЕС, организирано от Радан Кънев и делегацията в София, някой каза, че се спорело кое прилагателно да върви първо – \"нов\" или \"зелен\". Всъщност е важно съществителното, не прилагателните. В нормална обстановка аз бих го превел като \"сделка\". Но повечето присъстващи там, пък и на всички обсъждания в институциите на съюза, всички го разбират като \"план\". Затова и аз ще говоря за \"Нов зелен план\" (НЗП). Независимо за какво говорим, когато сделката е между някое правителство и гражданите в която и да е представителна демокрация, последните са слабата и често губещата страна в сделката. Този характер на отношенията не зависи от добротата и благородството на първоначалните намерения. Както е известно, самата фраза е изкована от съветниците на президента Франклин Д. Рузвелт. Те са силно повлияни от съобщенията за успех на първия петгодишен план в Съветска Русия, от политическите действия на Мусолини и други европейски деятели от онова време. Обстоятелството, че Рузвелт е най-многократно преизбирания президент на САЩ далеч не означава, че тъкмо тази негова политика е била правилната. С почти пълна достоверност може да се твърди, че неговата Нова сделка е опит за въвеждане на централно планиране и че следствие от нея е удължаването на рецесията. Обстоятелството, че новото ръководство на ЕС взема назаем тъкмо това наименование на своята политика означава, че то търси политически, а не реален ефект. Т.е. по-важно е, че избирателите са харесвали тази реторика на Рузвелт, а не ефективността на политиката му. Важно е и друго. Независимо дали политиката по опазване на околната среда е провъзгласена от ООН или от ЕК, тя неминуемо се превръща в заповед. При сегашните начини на работа в \"Новия зелен план\" няма никаква субсидиарност, никакво движение отдолу нагоре. Политиката формулира цели. Те не се обсъждат. Не се обсъждат в детайли и средствата. Политиката следва да се превърне в директиви и регламенти. Страните членки следва да ги \"хармонизират\" в своето законодателство. Нека повторя: няма значение нито че политиката е формулирана от хора легитимно избрани, нито че техните намерения звучат като да са - а и те вероятно са - благородни. Предпоставка на тази политика е, че не някъде \"там\" някой знае по-добре от някого \"тук\". Това е същото като някой да \"спасява Пирин\" в София без участието на хората от пиринските общности. Излиза, че \"спасителите\" са знаещите и правите, а местните хора са идиоти в древногръцкия смисъл на думата – частни лица, отделни граждани, а не заемащи формална обществена длъжност. Околната среда е местен феномен, опазването й също трябва да бъде такъв. Той, разбира се, може да има глобални последици. Спори се кой е измислил лозунга на Приятели на Земята \"Мисли глобално, действай локално\". В него има много истина: действията и мисленето трябва да са индивидуални. Аз обаче бих разменил местата на двете части на възванието. Иначе се получава, че някой мисли вместо мен, от името на \"Земята\" или рептилиите в Кресненското дефиле. Старанието глобалното мислене да се започне от международните правителства на ООН или ЕС е следствие на изключването на мисленето на идиотите. Замисълът му е тези правителства да решат логистичните проблеми на общото опазване. Но ропотът \"какво прави правителството, къде е държавата\", не може да предотврати използването на политиката за други цели. Призивите \"Европа поставя целите\", \"миналите разходи нямат значение\" и \"изпускаме влака\" (на субсидиите, например – за декарбонизация), които прозвучаха на споменатото по-горе обсъждане, неминуемо пораждат конфликт. Той не е само с местните общности, но и с инвеститори, бизнес и всички несъгласни. Свеждането на политиката по опазване на околната среда до карбона също е свързано с дехуманизация. То предполага, че въглеродът е винаги вреден и само в индустриално транспортния сегмент. Но обстоятелството, че в Китай и Индия хората ядат повече месо (защото вече не са крайно бедни), също е важен фактор в климатичните промени. На второ място, това настроение принуждава иначе реномирани правителствени учреждения да отчитат само този тип замърсявания. Например НАСА просто не следи други вулканични замърсявания от вулканите (или не ги публикува). Изобщо и правителствените учреждения често изкривяват действителността. Предположението, че те знаят повече и винаги се грижат за общото благо е доста романтична представа за правителствата. Трето, правителствата могат лесно да обърнат всяка благонамерена идея в полза на свои планове и приятели. Например, когато се обсъждаше НЗП, група работодателски организации и един синдикат поискаха \"благородно\" да бъдат прекратени договорите с \"американските ТЕЦ\", веднага. Замисълът е прост – да се освободи място на пазара за ТЕЦ \"Варна\" и проектите на РОСАТОМ и ГАЗПРОМ. Като  разходите по това \"веднага\",  което според зелените нямало значение, бъдат покрити от хората в Стара Загора и региона, доставчиците на затваряните централи и данъкоплатците. НЗП няма да се осъществи както бе пропагандиран. Причината е и в това, че редица страни членки ще защитят своите ТЕЦ на въглища, присъединяващите се към ЕС страни от Балканите са с над 50% принос с електропроизводството на ТЕЦ като българските (но не толкова чисти като \"Марица Изток\" 1 и 3) и във факта, че ЕС има около 9% принос към глобалните емисии на СО2 . Освен това глобалната тревога по повод климата тези дни сякаш мотивира, като контрапункт, по-реалистичен подход към климата в Мадрид. Тревогите на избирателите в ЕС по повод климата са доста различни. През септември тази година \"Евробарометър\" публикува своето поредно изследване на общественото мнение за важността на климатичните изменения. 10% от гражданите на България смятат, че тези изменения са най-сериозният проблем пред човечеството (в противовес на Швеция и Дания, където половината от хората са на това мнение). Но в Гърция, Латвия, Румъния и Хърватия мнението по този въпрос е практически същото – 11% дават отговор като българския. В южните и бившите комунистически страни тревогата, че измененията са такъв проблем е средно около три пъти по-малко застъпена, отколкото при най-загрижените респонденти. А тези последните са в скандинавските страни и Австрия, Великобритания, Германия, Дания и Нидерландия. Има известна корелация с дохода на човек от населението, но в Люксембург не са чак на това мнение. Но по-важното е, че \"по-скептичните\" страни вече са направили повече от другите, ако сравним замърсяванията от времето на комунизма с днешните. Освен това те харчат относително големи дялове от БВП за опазване на околната среда. И това е принос на частния сектор. По некарбоновите сегменти на околната среда и сред най-добрите в света. Тъй или инак, тези дадености и настроение няма как да не бъдат взети предвид от представителите на тези страни в институциите на ЕС.", "date": "2019.12.17", "title": "\"Някой мисли вместо мен\". Как възниква новото зелено разделение"}
{"url": "https://www.dnevnik.bg/istorii_na_denia/2019/12/17/4005481_zapiski_ot_doma_na_kotaraka_rumen_i_sluginiata_mu/", "text": "Срещата ни започва с моето неприятно усещане, че  Котаракът Румен  или е главозамаян от постигнатата слава, или просто е негостоприемен и завършва с една яка лапа с извадени нокти, стоварена върху ръката, с която го галя. (Видео от дома на Румен гледайте  тук ) \"Ама как ще му влияе славата, той дори не знае какво се случва\", искрено удивена от предположението е Наталия Атанасова, негов собственик, излязла за момент иззад маската на популярния си питомец. Той наднича от възможно най-отдалечения ъгъл на стаята, в която се намираме, и до края на разговора ни прави само един тегел - колкото да провери все пак какво се случва и да подуши съдържанието на чантата на неканения (от него) гост. За разлика от съквартиранта му Златин, който се качва и изляга на масата, за да държи под контрол случващото се. повтаря и в този момент любимата си философска постановка представителят на британската късокосместа порода и отминава докато отново се отправя към най-далечния ъгъл. Както се разбира, не е от онези, които ще се отъркват о стопанина и други хора, за да ги маркират, нито ще седне да чака милувки и да мърка. В живота на Наталия Атанасова, понастоящем чистач на тоалетната му и хранещ го персонаж, той се появява през 2017 г. \"Тогава една сутрин реших, че до края на деня трябва да имам котка\", разказва тя. Предварително е харесала породата, която обаче се оказва много скъпа. Влиза в OLX и намира най-евтината оферта. Тя е от мъж от квартал \"Гео Милев\", който слиза по потник до входа на блока, за да я посрещне. От самото начало я предупреждава да не взима самоотлъчилия се от котилото екземпляр, който е крайно необщителен. Докато се обсъжда този въпрос той обаче се е върнал при другите и е успял да се смеси с тях, така че Наталия в крайна сметка взима точно него. Още от самото начало се настанява под дивана и не показва желание за общуване. разказва Наталия. \"Аз специално съм много клет персонаж, не може да запомни името на чистача на тоалетната си и го нарича Снежка. Изтрещяла жена, която по цял ден си скубе косите и има нужда от напътствия и психиатрична помощ. Той е над хората и над нещата\".      Наталия е приела тази разстановка на силите като най-хубавото нещо, което се е случвало в живота й. Може би защото никога не е допускала, че с влизането на Румен в дома й тя ще стане изведнъж писател с вече две издадени книги, втората от които (с поезия) само преди около седмица. \"А в училище дори не се интересувах кой-знае колко от литература, кандидатствах с рисуване и математика\", казва тя. Дипломата си на архитект обаче не ползва по предназначение от поне 9 години, защото \"е доста трудно напоследък – като да си капитан на яхта в пустинята. Пък и предпочитам по-свободния режим на работа\", казва тя. Но човек трябва да внимава какво си пожелава, защото по-свободно означава, че работи по около 14 часа на ден, значителна част от които напоследък са посветени на дейността на Румен и по-малко на любимия й бутик за дрехи втора употреба. А всичко започнало безобидно след като Румен се настанил в дома на Наталия, в който още от вратата се вижда каква диплома има собственичката. Започнала да снима малкото сладко котенце и да поства в собствения си фейсбук профил. После по идея на приятелките си създала отделен профил на котака, който за ден се сдобил с 200 последователи. И така \"доста добре\" вървели нещата докато... не излезли напълно извън контрол. Сега страницата му има над 40 хил. фенове, а Наталия едвам смогва да отговори на интереса на почитатели, медии и други хора. Част от които я информират за дневните занимания на собствените си котараци след като са прочели сутрешната мъдрост на Румен, която Наталия успява да сътвори между 8 и 9 ч. докато си пие кафето. Шест месеца след като котаракът Румен се сдобил със собствена фейсбук страница Наталия получила покана да участва в традиционното изложение на котки в музея \"Земята и хората\". Като видяла интереса и решила да вземе няколкостотин картички за неговите фенове. Но не била подготвена за това каква огромна опашка ще се извие при тях за автографи. \"Картичките свършиха, а опашката още стоеше\", разказва с удивление тя. Основните мъдрости на Котарака Румен могат да се видят на специално изработени картички, които феновете му могат да си купят заедно с двете книги, засега, и календара за 2020 г. Какви планове има Наталия за идната година? \"Никакви\", казва тя в знак на претоварване, макар и все с хубави неща. Изчислява, че ако денонощието има 48 часа, ще успява да се справи с половината неща, които би искала. Затова не иска да прави планове, тъй като нещата така или иначе се развиват по собствена логика. Забелязала съм, че когато нямам съпротива с нещото, с което съм се захванала, значи ще се получи, казва тя и е решила на този принцип да действа и догодина. Въпреки основните философски постулати и всекидневните разсъждения по основни житейски въпроси Наталия не смята, че питомникът й е инфлуенсър. Най-вече защото според нея това би означавало да се изказва по политически въпроси, а той почти никога не го прави. Не смята, че влияе и в други сфери.      Но със сигурност не може да отрече едно - неговият правопис започва силно да й действа. \"В началото беше по-разбираемо писането му, в момента циркът е абсолютен. Той не говори по този начин, той само пише така. Много често се е случвало негови фенове да изговорят този правопис, а това не е възможно\", разказва тя. А Румен пише по този безобразен начин, който понякога много наподобява това, в което се е превърнал правописът на немалко българи, защото не смята, че има правила. \"Котките не се интересуват от такива неща\". Това е и причината една и съща дума да я пише с различни грешки при употреба. В една от книгите му отзад има речник на най-честите \"термини\", а също и поле, в което децата (макар книгите да не са точно детски) да добавят правилното изписване. \"Аз вече не мога да напиша нормален собствен пост във \"Фейсбук\", редактирам по четири пъти и съм на път да си съсипя правоговора. Работата отива твърде далеч\", казва Наталия за влиянието на Руменовия правопис върху собствения й. По оценка на Наталия Котаракът Румен не прилича на никой от котешките хроникьори или литературни герои, известни до момента. Самата тя не е търсила такава литература, но наскоро са й подарили \"Житейските възгледи на котарака Мур\", на Е.Т.А. Хофман и когато успее да открадне някакво време за себе си, смята да я прочете. Негови фенове го оприличават на Мечо Пух и на Карлсон, който е дебел и с високо самочувствие. От всичко най-много обаче Котаракът Румен обича спокойствието. Което е и причина да мрази Коледа, когато в дома му нахлуват множество шумни хора, които едвам изтърпява. \"За него периодът между Вси Свети и Коледа\" е средновековието в живота му\". Затова е стигнал и до мъдростта, че всички заедно ще преминат и през изпитанието Коледа. Оставен на спокойствие обаче той не прави бели, както биха предположили множество хора с и без собствени котки. Основно спи и похапва. Същото не може да се твърди за неговия съквартирант Златин (прибран от Наталия след като бил изхвърлен на улицата заедно с цялото котило - бел. а.), който следи всичко и всички изкъсо. \"Той има две състояния - он и оф. Когато е на оф спи, когато а на он – прави бели\", казва Наталия. И каквото и да се случва е напълно убедена, че \"в един спор винаги печели една котка, защото печели този, който може да стане и пръв да си тръгне\".     ", "date": "2019.12.17", "title": "Записки от дома на котарака Румен и слугинята му Снежка"}
{"url": "https://www.dnevnik.bg/analizi/2019/12/17/4006254_skandalut_s_vnosa_na_bokluci_bi_triabvalo_da_raztursi/", "text": "                         Темата с боклука не е нова. Но слава богу италианската полиция разкри схемата и започна да рови. И ще намери, не е толкова трудно. Знаят се българските олигарси, но ще се изненадате, че не са само обичайно заподозрените. Схемата върви по старите канали на връзка на италиански мафиоти, които правят бизнес с Източна Европа и от поне 25 години перат пари по Черноморието и в разни бизнес с родните мафио-олигарси. Брадвата за нас е тройна. Веднъж, се вкарват боклуци, при това без да се проверяват за токсичност и вредност. Тоест . Второ, бизнесът с боклуците се върти, без изключение, от олигарси които не плащат емисионни квоти, но произвеждат електрически ток и получават пари. Спорно е какво всъщност те изобщо плащат – мита, данъци, квоти. Мафиотски бизнес и в Италия и тук. Но там мафиотите си нямат държава. А тук си имат всичко... Трето, боклук се изнася в почти цяла Европа. Примерно Швеция насърчава вноса на боклук, защото създаде мощности, които са по-големи от събираните количества боклук. Но инсталациите са модерни, на практика се контролира цялата среда и на практика всичко, което се отделя, и при изгаряне околната среда. У нас горенето на боклуци става в най-остарели пещи, без никакви филтри, без контрол на входа на боклуците и на практика тези димящи комини превръщат всичко наоколо в зона, опасна за живеене. Тоест зона на геноцид. Този скандал би трябвало, именно защото като водата засяга живота и здравето на хората, да разтърси управлението. Но прокурорите гарантират спокойствие. Сега се надявайте в Италия да разследват кои са олигарсите у нас и дали случайно едни банки с държавно участие не им дават огромни кредити.", "date": "2019.12.17", "title": "Скандалът с вноса на боклуци би трябвало да разтърси управлението"}
{"url": "https://www.dnevnik.bg/sviat/2019/12/17/4006562_zashto_12345_vse_oshte_e_nai-populiarnata_parola/", "text": "И тази година потребителите продължават да избират едни и същи пароли и те отново са възможно най-слабите. Това пише компанията за сигурност  NordPass , получила достъп до изготвен от независими изследователи списък с 200 най-популярни пароли. А тези пароли се оказват и най-ненадеждните. Обяснението защо се избират постоянно такива пароли, година след година, е, ча потребителите се опасяват да не ги забравят и търсят възможно най-прости варианти. Около 500 млн. пароли, станали достъпни след кибератаки и течове на информация, са станали основа на изследването. Резултатите от него сочат, че и тази година най-популярни са били паролите от последователни цифри (като 12345) или прости комбинации от цифри като 11111 или 123321. Първата спомената, 12345, е \"рекордьор\" с 2 812 220 профила, с 4 млн. по-малко са случаите на 123456, около 10.5 млн. - 123456789. Над 800 хил. души продължават да използват пароли от последователни букви на клавиатурите (такива са qwerty и asdfgh).      Други популярни пароли са женски имена (например Nicole, Jessica и Hannah) или прости думи и изрази като princess, iloveyou или test. Изненадващо е, но най-очевидната парола - password (\"парола\") продължава да се използва за най-малко 830 846 профила в масива. Друга нейна разновидност, passwOrd, е използвана за защита на 29 29 267 профила, a password1 - за цели 92 009 профила. Често същият набор букви и цифри се ползват за създаване на няколко профила. Мотивация на част от потребителите е, че няма какво да крият, а това често не отговаря на истината. Зложелатели могат да изтрият снимки, записи и документи, но могат да навредят дори просто като направят невъзможен достъпа на даден потребител до собствения му профил, предупреждават от компанията. Тенденцията се запазва въпреки че милиарди профили са били засегнати от пробиви в сигурността само през 2019 г. \"Казвали сме го преди и ще го кажем отново. И отново. И отново. Паролите са важни. Но това съобщение още не достига до милионите, които избират \"12345\" за парола,\" продължава компанията.", "date": "2019.12.17", "title": "Защо 12345 все още е най-популярната парола"}
{"url": "https://www.dnevnik.bg/sport/2019/12/17/4006560_zashto_se_stigna_do_trenyorskata_smiana_v_ludogorec/", "text": "Треньорска смяна като надежда за развитие. Това може да бъде използвано като мото в \"Лудогорец\" след всичко, което се случи в Разград за по-малко от месеца. В понеделник по обяд осемкратният първенец  обяви назначаването на чеха Павел Върба  като нов треньор. Той е петият наставник на тима в рамките на година и половина. Със съвсем леки изключения обаче треньорските промени в \"Лудогорец\" до момента са се доказвали като успешни било то в краткосрочен или по-дългосрочен план. Новината, че Върба ще заеме поста на старши треньор, заменяйки Станислав Генчев, първоначално може и да се прие като изненада. Решението обаче едва ли трябва да е чак толкова сензационно. Въпреки силното начало, което имаше тимът при Генчев, последните седмици показаха, че той все още не е готов за такава голяма отговорност. С идването на Върба \"Лудогорец\" иска да направи жадуваната следваща стъпка в развитието си. Какво постигна Станислав Генчев Седем поредни победи и ударно начало – това беше \"Лудогорец\" в първия месец, в който Станислав Генчев зае поста. Период, който често е описван и като медения месец на един треньор. За Генчев, който преди това изпълняваше ролята на помощник на Стойчо Стоев, той съвпадна с отлични резултати и най-вече впечатляваща игра на отбора. Само за месец \"Лудогорец\" надигра ЦСКА (Москва), \"Ференцварош\" и \"Левски\", като в седем срещи отбеляза 16 гола, допускайки едва един. Тогава се заговори, че младият треньор може да остане и за постоянно. \"Както и да се развият събитията Станислав Генчев е млад специалист, в който мислим да инвестираме време, търпение и ресурс, за да може той да стане един от успешните български треньори\", каза тогава изпълнителният директор на шампионите Ангел Петричев.      Общата статистика на Генчев за три месеца, в които водеше \"Лудогорец\", е добра – 11 победи, пет равенства и само две поражения. Разделени в два сегмента, тези 18 мача обаче показват коренно различни неща – началото беше впечатляващо с едва едно поражение и осем победи. В следващите девет срещи \"Лудогорец\" спечели само три пъти и в последните си пет мача завърши наравно. В този период беше допуснато и поражението с 0:6 от \"Еспаньол\". Представянето на \"Лудогорец\" в двата мача с  \"Еспаньол\" загубени с 0:1 и 0:6 , равенствата с ЦСКА (Москва), \"Ференцварош\", \"Славия\" и ЦСКА в София, показаха че поне за момента отборът е прекалено висока топка за младия си треньор.      В този период осемкратният шампион постигна две трудни победи – 1:0 срещу \"Витоша\" с гол в последната минута и 2:1 над \"Локомотив\" (Пловдив), в мач белязан от неотсъдена дузпа за гостите. При определени обстоятелства серията без победа можеше да бъде и по-дълга от пет мача. \"Лудогорец\" показва, че вярва в бъдещето на Генчев и го остави в екипа на Върба. Очакванията към Върба За \"Лудогорец\" титлата в България не е проблем -независимо с кой треньор. Целият проект на Кирил Домусчиев зависи много повече от участието в европейските турнири, което през годините се доказа като най-голям източник на средства. Точно заради това от клуба предприеха ход с назначаване на опитен треньор като Павел Върба. Чехът водеше \"Виктория\" (Пилзен) в два периода, като има три титли с този отбор и две влизания в групите на Шампионската лига. Към тях може да се добави и една титла с \"Жилина\", като общият брой на трофеите му е седем. \"Павел Върба е един много добър треньор, резултатите, които е постигнал, говорят сами за него. Да си три пъти шампион и два пъти да класираш тима си в Шампионската лига е голямо постижение. Убеден съм, че ще постигне големи неща с \"Лудогорец\", не се съмнявам в успехите, които предстоят. Усещам, че той има какво да даде на този отбор\",  каза пред \"Дневник\" бившият капитан на \"Левски\" Роман Прохазка . Словакът работеше в последната година и половина с Върба, който го привлече в Пилзен. Върба има опит с отбори, към които очакванията винаги са високи. Задачата пред него ще бъде не само да спечели титлата, но и да изгради следващия отбор на \"Лудогорец\" заради напредващата възраст на основни фигури в състава. Евентуалните проблеми пред чеха могат да се крият във факта, че той няма успехи извън родината си. Върба е показал, че работи добре с чехи и словаци, като в тимовете му винаги е имало малко чужденци. \"Това би могло да бъде проблем, тъй като наистина не знам дали е работил в отбори като \"Лудогорец\". Сам знам, че този отбор е по-различен от останалите\", каза още Прохазка. В единствения си тим зад граница - \"Анжи\" Върба не се задържа дълго. Той изкара само шест месеца в Махачкала, където в 19 мача записа седем победи, пет равенства и седем загуби (голова разлика 19:19).", "date": "2019.12.17", "title": "Време за надграждане: защо се стигна до треньорската смяна в \"Лудогорец\""}
{"url": "https://www.dnevnik.bg/gradska_sreda/2019/12/17/4006580_kafene_i_atrakcii_v_kushtata_na_iavorov_podgotvia/", "text": "Къщата-музей на Пейо Яворов ще бъде с кафене на първия етаж, а на двора ще има маси и столове. Това предвижда проект за консервация и реконструкция на сградата, за който се разбра от изложение на зам.-кмета по културата д-р Тодор Чобанов пред комисията по транспорт на Столичния общински съвет. Целта е да се разреши на общината да кандидатства за финансиране на ремонта по оперативна програма \"Региони в растеж\", процедура \"Развитие на туристическите атракции\". Чобанов нарече бъдещото кафене писателско, тъй като отдавна имало такава традиция в София и даде пример с прочутото писателско кафене пред Руската църква, съборено през 70-те години. \"Входните билети са на символична цена и ние сме длъжни да предвидим приходи за музея. Ще правим нещо като вид атракция, където да се провеждат различни събития с писатели и издателства. Разбира се, дворът няма да е пълен с маси\", обеща той пред общинските съветници от комисията по транспорт. Такива търговски обекти имало във всички световни музеи, дори на Божи гроб давали напитки, подчерта Чобанов. \"Къщата на Яворов не е място за авангардни форми на музей. Това е персонален музей и в него се влиза не само да научиш, но и да съпреживееш пространството на поета\", напомни арх. Весела Тончева от гражданско сдружение \"Спасение 2000\".      Независимият общински съветник Борис Бонев запита Чобанов ще се ангажира ли да представи схема колко маси и столове ще има на двора в къщата на Яворов, \"за да са наясно хората и после да не станат много\". \"Не повече от една-две или три маси\", успокои зам.-кметът. Там се събирали до 30-40 стола, защото пространството било малко, показвал опитът му от минали културни събития в къщата. \"Да не спекулираме с тази тема – всичко ще бъде в рамките на добрия тон\", обеща на съветниците Чобанов. Оказа се, че вече е избран и архитектът, който ще изготви проекта за ремонта – Станислав Константинов. По негов проект част от сградата на Централната минерална баня беше превърната в исторически музей на София. Владислав Панев от \"Зелено движение\" попита направена ли е калкулация колко ще струва начинанието, защото по тази процедура - \"Развитие на туристическите атракции\", се отпускат безвъзмездно до 50% от стойността на ремонта. Зам.-кметът не можа да каже сума, тъй като тепърва ще се изготвя конструктивния проект. Той отбеляза, че управляващият орган по оперативна програма \"Региони в растеж\" можел да отпусне и до 70% от парите, защото музеят нямало да получава много приходи от дейността си.      Къщата на Яворов беше откупена от Столичната община на търг, проведен на 27 септември т.г. Нямаше наддаване, общината беше единствен участник в търга и го спечели с началната цена - 1.285 милиона лева. Продавачът, частният съдебен изпълнител Мирослав Колев, я предложи на търг заради дългове на предишния й собственик – фирма \"Дом Яворов\". Нейният управител Васил Панчев имаше запор на 287 548 евро. След търга Чобанов заяви, че къщата на Яворов ще продължи да се стопанисва от Националния литературен музей, който в партньорство със Столичната община ще предоставя експозицията на обществеността, ще организира изложби, поетични четения и други.", "date": "2019.12.17", "title": "Кафене и атракции в къщата на Яворов подготвя Столичната община"}
{"url": "https://www.dnevnik.bg/sviat/2019/12/17/4006250_impiichmunt_predi_koleda_kakvo_sledva/", "text": "Камарата на представителите в САЩ ще гласува тази седмица импийчмънт на президента Доналд Тръмп, след като прекара последните три месеца в разследване на неговите отношения с Украйна и преценяване дали поведението му е достатъчно нередно, за да съставлява престъпление или наказуема простъпка от длъжностно лице. В петък правната комисия към Камарата на представителите одобри  две основания за импийчмънт на Тръмп:  злоупотреба със служебно положение и възпрепятстване работата на Конгреса. Гласуването се състоя след бурни двудневни дебати, в които демократите заявиха, че е техен дълг да повдигнат официални обвинения на президента, а републиканците го защитиха и спориха около процедурата. В основанията за импийчмънт се казва, че Тръмп е злоупотребил със служебното си положение и е изменил на страната си, като е приканил Украйна да разследва политическите му съперници и е задържал изпращането на военна помощ на тази съюзническа страна, както и среща на президента й с Тръмп в Белия дом. Какво следва в процедурата по импийчмънт: Гласуване в Камарата на представителите Лидерите на Камарата на представителите се подготвят за окончателното гласуване по импийчмънта точно преди излизането на конгресмените във ваканция. При подкрепа на предложението следва процес в Сената през 2020 г. Гласуването на двете основания за импийчмънт може да се състои още в сряда, а във вторник ще има среща за определяне на правилата на дебата. Смята се, че процедурата ще протече като при гласуване на обикновен законов текст. Гласуването в  юридическата комисия на Камарата  премина изцяло по партийна линия - демократите \"за\", републиканците \"против\" - и се очаква подобно гласуване и в пленарна зала, с някои изключения. До момента никой републиканец не е сигнализирал, че ще подкрепи основанията за импийчмънт, но шепа демократи от избирателни райони със силни симпатии към Републиканската партия заявиха, че може да се присъединят към колегите си републиканци и да гласуват \"против\". Застъпници за импийчмънт Очаква се съвсем скоро председателят на Камарата на представителите  Нанси Пелоси  да посочи няколко конгресмени, които да аргументират позицията на демократите в процеса в Сената. Все още не се знае кои ще са тези застъпници за импийчмънт, но те вероятно ще са членове на юридическата и разузнавателната комисия, които водиха разискванията по импийчмънта в Камарата. Пелоси пази мълчание за потенциалните имена, но се очаква застъпниците да са от безопасни за демократите избирателни райони, разнообразни по раса и пол и от различни части на страната. Също така е вероятно броят им да е под 13, колкото бяха застъпниците на Републиканската партия в процеса на президента Бил Клинтън през 1998 г. Фаворити за две от тези места са председателите на разузнавателната комисия Адам Шиф и на правната Джеролд Надлър. Процесът в Сената Ако Камарата одобри обвиненията, както се очаква да стане, импийчмънтът ще се придвижи към неколкоседмичен процес в Сената, при който сенаторите ще бъдат съдебни заседатели, а застъпниците на импийчмънта - прокурори. Процесът ще се ръководи от председателя на Върховния съд на САЩ. Ако две трети от сенаторите гласуват \"виновен\" по някое обвинение, президентът ще бъде осъден и отстранен от длъжност. Ако всички обвинения бъдат отхвърлени, както се очаква да стане, президентът ще бъде обявен за невинен. Не е ясно колко дълго ще продължи процесът или как точно ще бъде организиран. Лидерът на демократическото малцинство в Сената Чък Шумър предложи да бъдат призовани четирима свидетели, включително и. д. началник на канцеларията на президента Мик Мълвейни и бившият му съветник за националната сигурност Джон Болтън. Шумър предложи процесът да започне в седмицата на 6 януари и до 126 часа да бъдат отделени за изявления, показания, въпроси и разисквания, което означава времетраене от поне три седмици. Лидерът на републиканското мнозинство Мич Макконъл снощи не коментира предложенията на Шумър, които получи с писмо. Неотдавна той даде да се разбере, че предпочита краткотраен процес, но намекна, че ще се съобрази с желанието на Белия дом. Това е четвъртият път в историята на САЩ, когато Конгресът предприема стъпки по импийчмънт на президент. Ако бъде осъден в Сената, Тръмп ще стане първият, който бива отстранен от поста. /БТА", "date": "2019.12.17", "title": "Импийчмънт преди Коледа: какво следва"}
{"url": "https://www.dnevnik.bg/sport/2019/12/17/4006649_ancheloti_se_nasochva_kum_menidjurskiia_post_v_evertun/", "text": "Карло Анчелоти е пред завръщане в английския футбол, след като е постигнал договорка с \"Евертън\". Това съобщава Sky Sports, позовавайки се на информация от надежден източник. Италианецът, който беше  уволнен от \"Наполи\"  преди по-малко от седмица, е пристигнал в Мърсисайд в понеделник, за да преговаря с \"карамелите\". Очаква се договорът да бъде оповестен официално в сряда преди четвъртфиналния мач в Купата на Лигата срещу \"Лестър\". В двубоя с \"лисиците\" \"Евертън\" отново ще бъде воден от временния мениджър Дънкан Фъргюсън. Шотландецът стабилизира тима след уволнението на Марко Силва, като  победи \"Челси\"  и след това  взе точка от \"Манчестър юнайтед\" на \"Олд трафорд\" . Очаква се Фъргюсън да остане в щаба на Анчелоти. От \"Евертън\" не потвърдиха за Анчелоти, но признаха, че водят разговори с няколко имена. Главният акционер Фарад Мошири и президентът Бил Кенрайт са разговаряли още с Дейвид Мойс и наставникът на китайския \"Шанхай\" Витор Перейра, но Анчелоти е бил опция №1. Италианецът водеше \"Челси\" между 2009 и 2011 г., като спечели титлата, ФА къп и \"Къмюнити шийлд\" със сините. Завръщането му във Висшата лига ще отбележи ангажирането на още един мениджър, печелил титлата. От настоящите мениджъри това са правили Пеп Гуардиола, Жозе Моуриньо и Мануел Пелегрини. Считаше се, че 60-годишният италианец е фаворит за мениджърския пост в \"Арсенал\". \"Артилеристите\" обаче са се насочили към помощникът на Гуардиола в \"Сити\" Микел Артета. Халфът игра за \"Арсенал\" между 2011 и 2016 г. Друго обсъждано име е бившият капитан на тима Патрик Виейра.", "date": "2019.12.17", "title": "Анчелоти се насочва към мениджърския пост в \"Евертън\""}
{"url": "https://www.dnevnik.bg/razvlechenie/2019/12/17/4006654_koi_pecheli_bileti_za_premierata_na_mejduzvezdni_voini/", "text": " печели двойна покана за българската галапремиера на \"Междузвездни войни: Възходът на Скайуокър\" , която ще се състои в София на 18.12.2019 г. Той е единият победител във второ ниво на играта, посветена на филма. , който печели 1 комплект раница и ключодържател от филма. Във второ ниво участваха общо 192 читатели, от които 187 са дали верен отговор и всички те участваха в жребия, в който бяха изтеглени наградите. Играта продължава с трето ниво, в което може да участвате  тук .", "date": "2019.12.17", "title": "Кой печели билети за премиерата на \"Междузвездни войни: Възходът на Скайуокър\""}
{"url": "https://www.dnevnik.bg/bulgaria/2019/12/17/4006652_alfa_risurch_shte_donese_li_simpatiiata_kum_slavi/", "text": "Засега нерегистрираната партия \"Няма такава държава\" с учредители хората от \"Шоуто на Слави\" печели само симпатии на хората, но дали това ще прелее и в гласове на избирателите ще се разбере само на избори. Това коментира пред Би Ти Ви управляващият партньор в социологическата агенция \"Алфа Рисърч\" Боряна Димитрова. Вчера агенцията  представи резултатите от национално представителното си годишно изследване  на общественото мнение. Димитрова отбеляза, че съперничеството за третата позиция по подкрепа е между ДПС и формацията на Слави Трифонов. \"Ние все още регистрираме само симпатии към \"Няма такава държава\", но не можем да кажем дали те ще преминат в подкрепа, трябва да има поне едни избори\", каза Димитрова. Въпреки щетите в редица сфери в рамките на годината ГЕРБ запазва крехко преимущество пред БСП, отбеляза Димитрова. След редица имиджови и електорални щети управляващите връщат част от загубеното доверие, добави тя. По думите й ГЕРБ получи тази възможност благодарение на липсата на силно лидерство в опозицията и вътрешните проблеми в БСП, откроили неубедително поведение, когато се декларира едно, а се действа по друг начин, както стана с избора на Сотир Цацаров за председател на антикорупционната комисия. Димитрова подчерта, че конфронтацията с управляващите по конюнктурни проблеми носи негативи на президента Румен Радев, а пример за това е напрежението от последните дни и конфликтът през есента, когато държавният глава даде негативна оценка на сделката за изтребителите Ф16. \"Хората биха предпочели той да води стратегически аргументирани дебати\", каза социологът и добави, че предстоящият дебат по конституцията може да повлияе върху рейтинга му, ако премине в тази плоскост. Димитрова каза, че новоизбраните кметове трябва да очакват много по-голямо фокусиране на гражданите върху средата на живот в населените места. Наблюденията на социолозите показват, че все повече хората, и особено с добри доходи, се интересуват от средата, в която живеят, защото лошата инфраструктура и ниво на публичните услуги изземат от финансовия им ресурс. Какви са резултатите от изследването за партиите, четете  тук. Какви са оценките за президента и правителството, четете  тук.  Как хората оценяват изминалата година, четете  тук. ", "date": "2019.12.17", "title": "\"Алфа Рисърч\": Ще донесе ли симпатията към Слави Трифонов и гласове, ще се види на избори"}
{"url": "https://www.dnevnik.bg/sport/2019/12/17/4006650_ruski_koloezdach_obmislia_smiana_na_nacionalnostta_si/", "text": "Руснакът Илнур Закарин може да смени националността си, за да участва на олимпийските игри в Токио. Това призна колоездачът по време на подготовката си за сезон 2020. В началото на декември  Русия получи 4-годишно наказание  от Световната антидопингова агенция (WADA) за участие в големи спортни събития. Закарин, който живее в Кипър от шест години, може да вземе паспорт на островната държава. Както и по време на зимните олимпийски игри в Пьонгчанг през 2018 г., някои руски спортисти ще могат да участват под неутрален флаг. \"Искам да участвам в Токио, независимо под какъв флаг. Ако Русия не може да участва, то бих могъл да съм на олимпийските игри под неутрален флаг. В главата си имам идея и за кипърски паспорт, но не знам дали ще успея да уредя документите навреме\", каза Закарин. Колоездачът не успя да участва на игрите в Рио през 2016 г., като това се случи малко след излизане на доклада \"Макларън\". Руската федерация нямаше наказание по това време, но Закарин не получи разрешение да участва заради минало провинение. Той изтърпя 2-годишна санкция между 2009 и 2011 г. за употреба на анаболния стероид метандиенон. \"Последния път пропуснах игрите заради политически игри. Никога не трябва да смесваме политиката с олимпийските игри и тогава бях жертва\", добави Закарин. Руснакът, който е на 30 години, има три влизания в топ 10 в големи обиколки, включително трето място от Вуелта Испания през 2018 г.", "date": "2019.12.17", "title": "Руски колоездач обмисля смяна на националността си, за да участва в Токио"}
{"url": "https://www.dnevnik.bg/sviat/2019/12/17/4006659_estonski_populist_se_izvini_za_obida_na_finlandskiia/", "text": "Министърът на вътрешните работи на Естония и лидер на крайнодясна консервативна партия Март Хелме се извини на премиера на Финландия Санна Марин за това, че я нарече \"продавачка, издигнала се до министър-председател\". Естонският президент Керсти Калюлайд каза по-рано, че се чувства \"унизена\" от коментарите на 70-годишния ръководител на популистката и евроскептична партия EKRE. В понеделник тя разговаря по телефона с финландския си колега Саули Ниинисто и поднесе извиненията на страната си. Пред радиостанция, свързана с неговата партия, Хелме каза: \"Сега виждаме как една продавачка става премиер и как няколко други улични активисти и необразовани хора също влязоха в правителството.\" На 34 години Марин е най-младият премиер в света и е начело на лявоцентристки кабинет на коалиция от още 4 партии, всичките ръководени от жени. Тя не се появява от нищото, а печелеше популярност през последните години и е разказвала как е израснала в семейство без възможности. Марин е работила като продавачка в магазин, преди да следва в университета и да започне кариера в политиката. Тя е и първият член на семейството си, завършил гимназия и следвал във ВУЗ. \"Това конкретно предложение за премиер на Финландия, което вие изтълкувахте като унизително, аз в действителност тълкувам като признание\", каза Хелме пред журналисти. Фразата му означавала признание за това, че \"от ниско социално ниво можеш да се издигнеш до върховете на политиката\", след което поиска прошка от Марин за своите \"невярно разбрани\" думи. Тя е зам.-председател на Социалдемократическата партия и бе избрана за премиер на 10 декември. В политиката е от 2006 година, била е стажант в министерството на финансите, работила и в правозащитната организация \"Амнести интернешънъл\" и в кметството на Тампере. Два пъти е била продавачка в универсален магазин, последният от тях - през 2008-2009 г. Хелме е бивш естонски посланик в Москва и е известен с крайни изказвания, които редовно поставят в конфузна ситуация премиера Юри Ратас и неговата Партия на центъра. Той бе допуснат в правителството през април, след като Ратас изгуби парламентарното си мнозинство и трябваше да сключи сделка с EKRE, за да остане на власт.", "date": "2019.12.17", "title": "Естонски популист се извини за обида на финландския премиер"}
{"url": "https://www.dnevnik.bg/bulgaria/2019/12/17/4006658_makedoniia_ednostranno_e_prekratila_smesenata/", "text": "Съвместната мултидисциплинарна експертна комисия между учени от България и Северна Македония няма да заседава поне до парламентарните избори там през април, а съществуването й след тях също е неясно. Това се разбра от думите на съпредседателя от българска страна проф. Ангел Димитров пред БНТ. \"Беше едностранно прекратена работата на комисията с аргумент, че трябва да се съобразяват с предстоящите избори след 4 месеца. Те оказват да се срещаме. Остава голям въпрос дали през май въобще ще се възстанови работата на комисията и как ще се възстанови\", каза Димитров, който напомни, че работата й е съществен елемент от договора за приятелство между двете държави. \"За нас е изненадващ този аргумент, защото идеята беше да говорим без политически натиск, пък сега се оказа вътрешнополитически проблем работата на комисията\", добави той. Съпредседателят от българска страна припомни, че досега комисията е заседавала девет пъти, като най-ползотворно е било четвъртото заседание, на което е постигнато съгласие за българския характер на празника 24 май и е договорено общото му отбелязване, както и че цар Самуил е български владетел. \"Оттогава започна нисходящата линия, която от лятото насам се засили\", добави той. \"Няма желание у нашите колеги да излязат от идеологическата рамка, създадена през 1944 г.\", каза проф. Димитров. Той каза, че е по-скоро песимист, но все пак се надява през тези четири месеца македонските учени да имат достатъчно време да осмислят значението на тяхната работа.", "date": "2019.12.17", "title": "Македония едностранно е прекратила смесената историческа комисия поне до изборите си"}
{"url": "https://www.dnevnik.bg/na_put/2019/12/17/4002728_fotogaleriia_kak_izglejda_nai-luksozniiat_hotel_v_sveta/", "text": "Парижкият хотел \"Пенинсула\" (известен също и като \"Мажестик\") беше обявен за най-добрия луксозен хотел в света при последното обявяване на Световните туристически награди миналия месец в Оман.", "date": "2019.12.17", "title": "Фотогалерия: Как изглежда най-луксозният хотел в света"}
{"url": "https://www.dnevnik.bg/biznes/intervju/2019/12/17/4006551_kamii_gran_pomoshtnik_generalen_sekretar_na_nato/", "text": "- Иновациите бяха основната ни задача през изтичащата година. За нас вече е ясно, че съюзниците трябва да инвестират все повече в нови технологии. За да улесним този процес, проведохме няколко срещи с екипа, който се занимава с иновациите, за да дадем нов импулс на работата си в тази сфера.  Това, което направихме, беше да очертаем широката карта на технологиите, за чиято разработка смятаме, че е важно да обедним усилията си. Но от гледна точка на практиката има две или три области, в които вече сме концентрирали усилията си.  Първата, нека я нарека \"леката\" част от задачите, е споделянето на опит между съюзниците в алианса по отношение на нуждите им от иновации. Това са срещи, ръководени от шефовете на специализираните агенции на алианса, които работят в сферата на иновациите и политиките за развитие на въоръженията. Интересното в случая е, че до неотдавна работата в тази сфера беше част от т.нар. силовата игра. Това беше така, защото в разработването на нови военноприложими технологии трябваше да се инвестират много средства от бюджетите за отбрана на отделните страни членки. Сега реалността е друга – огромната част от иновациите и високите технологии се раждат в компании от невоенния сектор. Те са наистина пълни с идеи и трупат все повече опит. А това дава възможност и на по-малките партньори в НАТО, които имат развит кибер сектор, да бъдат равностойни участници в разговора за иновациите наред с големи участници в алианса като Съединените щати.  - Да, това е втората – по-трудна част от задачата.Тя е свързана с отговора на въпроса как да стигнем до всички тези компании, които на пръв поглед нямат нищо общо с целите на НАТО или отбранителните функции на алианса, но имат сериозен опит в сферата на иновациите? Точно в тази посока насочваме усилията си сега.  Така например на индустриалния форум на НАТО, който преди месец се състоя във Вашингтон, бяха поканени големи играчи в сферата на отбранителната индустрия като \"Боинг\", \"Еърбъс\", \"Локхийд\" и др., но и технологични компании извън този сектор, които със сигурност имат с какво да участват в разговора за иновациите от гледна точка на стратегическите цели на алианса. Много от тях са изключително ценни с експертизата си в сектори, които не са традиционно свързани с военната сфера. Разговорът беше изключително интересен, защото ние можем да научим от тях много за начина, по който правят бизнес.  Така например експертизата на DHL за работа с логистиката е изключително ценна. И макар че нямат нищо общо с армията, разговорите с тях или с Amazon са много интересни. Разбира се, тези контакти не означават, че ние ще потърсим помощта на DHL, за да доставим муниции в Афганистан, да речем. Но със сигурност контактът с тези компании може да ни позволи по-добре и ефективно да организираме и управляваме такива процеси.  - НАТО е малък, но важен клиент, що се отнася до IT сектора например. В този смисъл Агенцията за информация и комуникация на алианса работи в много тесен контакт с технологичните компании. Ние взаимстваме от тях интересни идеи, които са приложими в работата ни. Така например в момента изпълняваме програма, наречена \"ACT 29\" (Allied Command Transformation) с участието на всички съюзници. До 2035 г. тя трябва да намери решение за замяна на системата за наблюдение и ранно предупреждение AWACS, която използваме в момента, с друга. Начинът, по който възнамеряваме да направим това, е радикално различен от този, по който сме работили до момента.  Обикновено ние описваме нашите изисквания към новите системи, които възнамеряваме да внедрим, обръщаме се към индустрията и изпращаме по 2 хил. страници описание на проекта си. След това чакаме от компаниите, с които сме влезли в контакт, да предложат варианти за изпълнението на заданието.  Този път се обърнахме директно към индустрията с въпроса какви са последните идеи и разработки на различните производители, касаещи бъдещето на системите за ранно предупреждение, каквато е AWACS. По този начин искаме да получим представа за най-добрите разработки преди да опишем подробно изискванията си към системата, която ще замени AWACS. С други думи, този път ние искаме да извлечем от технологичния сектор иновативни идеи, които да ни подскажат как трябва да направим замяната – като използваме дронове за разширено наблюдение, нов тип автономни системи или по някакъв друг начин.  Интересът на индустрията към съвместна работа с НАТО е сериозен и по още няколко причини. През септември ние организирахме в Португалия симпозиум във връзка с инициативата за развитие на морски безпилотни системи. Там участваха няколко изключително интересни представители на цивилния технологичен сектор. Но те бяха там не защото виждат НАТО като голям клиент за произвежданите от тях подводни дронове, а защото на подобни форуми, които алиансът организира, могат да се срещнат с потенциалните си клиенти – военните флотилии на съюзническите страни. Те са големите клиенти.  В друг вариант компаниите получават възможност да представят новите си разработки и ако определена нова  технология привлече внимание, но придобиването й не е по силите на отделните членове на алианса, може  да бъдат обсъдени варианти за съвместни проекти по придобиването и. Това също е нещо много важно за бизнеса. ", "date": "2019.12.17", "title": "Камий Гран, помощник генерален секретар на НАТО: Алиансът променя радикално подхода си в контактите с бизнеса"}
{"url": "https://www.dnevnik.bg/razvlechenie/2019/12/17/4006666_fizika_na_tugata_na_teodor_ushev_e_v_kratkiia_spisuk/", "text": "Филмът на Теодор Ушев \"Физика на тъгата\" влезе в кратката листа за наградата \"Оскар\" в категорията за късометражна анимация, се вижда от  сайта  на престижните кинонагради. Списъкът беше публикуван тази нощ. В кратката листа са общо 10 ленти, избрани след 92 филма в предварителната селекция. Номинациите на петте, които ще продължат, ще бъдат обявени на 13 януари. \"Физика на тъгата\" на Теодор Ушев е създаден по мотиви от едноименната книга на Георги Господинов. Това е второ успешно сътрудничество между двамата след като \"Сляпата Вайша\" на Ушев по разказ на Господинов стигна до номинация за \"Оскар\" през 2017 г.", "date": "2019.12.17", "title": "\"Физика на тъгата\" на Теодор Ушев е в краткия списък за \"Оскар\""}
{"url": "https://www.dnevnik.bg/sport/2019/12/17/4006667_snimka_na_denia_istoricheskata_nosht_na_drju_briis_v/", "text": "Куотърбекът на \"Ню Орлиънс сейнтс\" Дрю Брийс счупи два от рекордите в   в мача срещу \"Индианаполис колтс\", спечелен с 34:7. 40-годишният ветеран подаде четири тъчдаун паса, с което достигна 541 в своята кариера. Брийс подобрява досегашното върхово постижение на легендата Пейтън Менинг (539). Трети е Том Брейди с 538.", "date": "2019.12.17", "title": "Снимка на деня: Историческата нощ на Дрю Брийс в НФЛ"}
{"url": "https://www.dnevnik.bg/evropa/2019/12/17/4006552_liberalizmut_ne_e_murtuv_-_zashto_v_centralna_evropa/", "text": "ЕС трябва да заобикаля национални правителства, които не спазват демократичните стандарти, и да работи директно с общинските власти, които биха могли да постигнат \"чудеса\" в сфери като иновациите, заетостта, икономиката и борбата с климатичните промени. Това призоваха кметовете на 4 централноевропейски столици - Будапеща, Варшава, Прага и Братислава, в обща декларация в понеделник. Те се събраха в сградата на Централноевропейския университет в унгарската столица, за да обявят Пакт на свободните градове. Всяка от страните във Вишеградската група е обвинена от ЕС в подкопаване върховенството на закона, овладяване на правораздавателната система от управляващите и задушаване свободата на медиите и срещу две от тях - Унгария и Полша, е в ход процедура, която може да доведе до отнемане правото им на глас при гласуване решенията на съюза. Правителствата на Унгария и Полша казват, че ще се бранят взаимно срещу решения в Брюксел да им бъдат наложени санкции. \"Въпросът е дали Европа може да излезе от собствената си сянка и директно да участва в проекти\", каза Гергей Карачон, либералният кмет на Будапеща, който през октомври постигна победа над \"Фидес\", партията на премиера Виктор Орбан. \"Това прави особено актуално старото правило \"Мисли глобално, действай локално\", допълни той, цитиран от \"Ройтерс\". Пактът бе подписан още от Рафал Тшасковски от Варшава и колегите му в Прага - Зденек Хржиб, и в Братислава - Матуш Вало. Тшасковски е центрист, спечелил кметските избори миналата година срещу кандидат, консерватор и националист. Той също е емблематична фигура на полската опозиция. Хржиб е на 38 години и е представител на Пиратската партия, която критикува управлението на премиера на Чехия, популиста и бизнесмен Андрей Бабиш. Вало е на 42 години и е архитект, който не членува в нито една партия, но е представител на местните активистки среди в една страна, управлявана от популистката левица. През 2018 г. той бе подкрепен в кампанията си от две партии (\"Прогресивна Словакия\" и \"Зедно\"), които изстреляха Зузана Чапутова до президентския пост 5 месеца по-късно. Кметовете, които са от партии и структури без участие в националните правителства, казват, че градовете им не бива да страдат от политически действия, за които не носят отговорност. Популистките правителства използват еврофондовете, за да се окопават във властта и да обогатяват приятелите си. Поради това спешно се нуждаем от възможност средствата на ЕС за развитие да бъдат канализирани директно към градовете, в които в повечето случаи са концентрирани обществени и екологични проблеми, казват кметовете. Ще работим заедно в защита на проевропейските градски избиратели, срещу социално консервативните национални правителства и в полза на зелени политики, допълват те. Тшасковски казва, че Европейската комисия се отнася благосклонно към инициативата и е включила в препоръките за следващия 7-годишен бюджет на ЕС предложение да директен достъп до еврофондовете. \"Популизмът, борещ се за хегемония, не може да спечели градовете. Градовете могат да бъдат форпостовете, от които изпадналата в криза демокрация може да бъде възстановена. Затова градовете дразнят популистите\", каза Карачон пред журналисти.      Рафал Тшасковски каза, че градовете създават значителна част от икономическото производство на страните си, но също така и оставят несъразмерно голям въглероден отпечатък. \"Необходимо е да се разпределят средства за по-бедните райони, за да могат да догонят изоставането, но градовете са двигателите на растеж. Правителствата, които от политически съображения отменат средства от градовете, нанасят щети на цели райони.\" Унгария и Чехия са разследвани за злоупотреба с евросредства, а правителството на Орбан се съгласи да върне заради липса на надзор 1.5 млрд. евро от тях. Това са 10% от фондовете за Унгария за сегашната финансова рамка 2014-2020 г. или 2% от БВП на страната, ако бъдат върнати в рамките на една година. Чешки медии твърдят, че ЕС иска премиерът Андрей Бабиш да върне субсидии от милиони евро, след като одит е потвърдил, че той е в конфликт на интереси. Хржиб, кмет в чешки район, който е седмият по богатство в ЕС, казва, че е необходимо преразглеждане на ограниченията евросредствата да не отиват на такива места с по-висок стандарт на живот. Според него трябва да се включат и фактори като обществено развитие.", "date": "2019.12.17", "title": "Либерализмът не е мъртъв - защо в Централна Европа се появи Пакт на свободните градове"}
{"url": "https://www.dnevnik.bg/evropa/zemedelie/2019/12/17/4006740_kvotata_za_ulov_na_kalkan_v_cherno_more_shte_bude/", "text": "Квотата за улов на калкан от България и Румъния в Черно море ще бъде увеличена с 32% до 150 тона, като всяка от двете държави ще може да има право на общ допустим улов на 75 тона. Това решение е било взето по време на заседание на съвета на ЕС по земеделие и рибарство, който е приел регламент за риболова през 2020 г. в Черно, Средиземно и Адриатическо море, съобщиха от земеделското министерство. За тази година България имаше право на максимален улов от 57 тона, което също е ръст спрямо предходната година. На заседанието е взето решение да се запази квотата за улов на цаца в Черно море. Максимално допустимото количество за този вид е 11 475 тона. Квотите за улов на икономически значими видове са въведени с цел поддържане на запасите от риба. След определяне на годишната квота за дадена държава, риболовците кандидатстват за индивидуална квота. \"Важно послание за бъдещото управление на калкана е подобряването на научните съвети чрез повишаване на количеството и качеството на данните от риболова. В тази връзка ефективната работа между риболовния сектор, науката и администрацията е от ключово значение\", се посочва още в съобщението на агроведомството за съвета по земеделие и рибарство. Оттам казват още, че положителната тенденция в състоянието на запаса на калкан е стимул за всички крайбрежни държави да продължат да полагат усилия за постигане на ниво на риболов, съответстващо на максималния устойчив улов.", "date": "2019.12.17", "title": "Квотата за улов на калкан в Черно море ще бъде увеличена през 2020 г."}
{"url": "https://www.dnevnik.bg/ot_vas/novini_ot_vas/2019/12/17/4006608_koledno_nastroenie/", "text": "Коледно настроение. Елхи пред НДК.", "date": "2019.12.17", "title": "Коледно настроение"}
{"url": "https://www.dnevnik.bg/sport/2019/12/17/4006738_seriia_a_izpolzva_kartini_na_maimuni_v_kampaniia/", "text": "В седмици, в които италианският футбол се бори с расизма по стадионите, Серия А получи големи критики за начина, по който представи новата си кампания \"Не на расизма\". В понеделник на прескофенренция ръководството на италианската лига представи картини на маймуни. Творбите са дело на художника Симоне Фугацото, чиято идея датира още от финала за Купата на Италия през май. От Серия А са одобрили картините на Фугацото и те влизат в официалната кампания на италианския футбол срещу расизма. Самият Фугацото обясни картините на три маймуни с мотива, че няма разлики между хората и маймуните, и това трябва да се покаже. Идеята му е дошла, след като е гледал мач между \"Интер\" и \"Наполи\". \"В този мач чуж ужасни маймунски звуци, които бяха адресирани към  Кулибали  от \"Наполи\" - играч, който аз много уважавам. Рисувам маймуни от пет или шест години, затова реших да покажа, че всички произлизаме от тях\", добави художникът. По думите му той е нарисувал маймуна от западния свят, азиатска и черна маймуна – откъдето произлизат и всички хората. В последните месеци в Италия имаше няколко случая на расизъм.  Младежки национал на Англия  се оплака от обиди в мач между \"Сампдория\" и \"Рома\". Същото се случи и на  Марио Балотели  в среща на неговия \"Бреша\" с \"Верона\". Последният случай беше в дербито между  \"Рома\" и \"Милан\" спряха достъпа  на вестник \"Кориере дело спорт\" заради расистки скандал.", "date": "2019.12.17", "title": "Серия А използва картини на маймуни в кампания срещу расизма"}
{"url": "https://www.dnevnik.bg/photos/2019/12/17/4006736_fotogaleriia_koi_koi_e_mejduzvezdni_voini_vuzhodut_na/", "text": "Пъстри дроиди и имперски щурмоваци стояха редом до холивудски знаменитости на снощната световна премиера на \"Междузвездни войни: Възходът на Скайуокър\". \"Уолт Дисни\" затвори цяла пресечка в центъра на Холивуд, за да осъществи първата публична прожекция на дългоочаквания девети филм от сагата.", "date": "2019.12.17", "title": "Фотогалерия: Кой кой е в \"Междузвездни войни: Възходът на Скайуокър\""}
{"url": "https://www.dnevnik.bg/skorost/avtomobilna_industriia/2019/12/17/4006756_pazarut_na_novi_avtomobili_v_evropa_i_bulgariia/", "text": "Пазарът на нови автомобили в Европа продължава да расте, като през ноември са купени с почти 5% повече коли (почти 1.18 млн), сочат данните на Асоциацията на производителите на автомобили в Европа (АСЕА). Това е трети пореден месец на повишаване на търсенето, като до края на ноември сделките вече са почти колко през миналата година (над 14.12 млн). От големите пазари през ноември отстъпление има само във Великобритания (‐1.3%), а ръст отчитат в Германия (+9.7 %), Испания (+2.3%), Италия (+2.2%) и Франция (+0.7%). Поглед към единадестте месеца показва, че на плюс са продажбите само в Германия (+3.9%). На този фон в България ноември е поредният с ръст на продажбите, но той вече е далеч от рекордните за ЕС - едва 1.8%, формиран от 2819 сделки. От началото на годината до края на ноември доставените нови автомобили са 32 511 (+2.3%). На всяка продадена нова кола се падат почти 7 стари В същото време данните на Пътна полиция показват, че внесените леки коли втора ръка за единадесет месеца са малко над 223 хил. От тях близо 153 хил. са на възраст над 10 години. Към 2 декември на отчет се водят над 3.74 млн. превозни средства, от които почти 1.53 млн. са на възраст над 20 години, а над 981 хил. са между 10 и 15 години. Поглед към предпочитаните горива показва, че при употребяваните дизелите са все по-предпочитани, като за година техният брой скача с близо 63 хил. до 1 280 905. В същото време тези с бензинов двигател са с 23 781 по-малко (1 313 038).", "date": "2019.12.17", "title": "Пазарът на нови автомобили в Европа и България продължава да расте"}
{"url": "https://www.dnevnik.bg/bulgaria/2019/12/17/4006760_jena_na_78_g_stana_nai-vuzrastniiat_osuden_za/", "text": "Жена на 78 години получи условна присъда за участие в организирана престъпна група за разпространение на наркотици в столичния жк \"Люлин\". Специализираният наказателен съд наложи една година лишаване от свобода с тригодишен изпитателен срок на жената, съобщи прокуратурата. Бабата и още трима души бяха арестувани на 1 ноември 2018 г. с различни количества наркотици у всеки. Според обвинението най-възрастната жена, привличана до момента към наказателна отговорност за наркоразпространение, сама е разфасовала марихуана на дози, когато внукът й отсъствал, и я продавала в дома си на клиенти след уговорка по телефона. При обиските в жилището ѝ от стаята ѝ бил изхвърлен плик с близо четвърт килограм марихуана, а жената опитала да изхвърли друго количество в тоалетната. Сега възрастната жена получи по-леко наказание от тези на останалите участници в групата, като съдът се мотивира с напредналата ѝ възраст, както и с факта, че единствено тя от подсъдимите не е била осъждана. Като ръководител на наркогрупата е подсъдим внукът ѝ, който получи присъда от четири години лишаване от свобода и вече е приведен в Софийския затвор. Ако присъдата му бъде потвърдена от горните съдебни инстанции, той ще трябва да остане зад решетките общо 6 години, тъй като ще се наложи да изтърпи ефективно и предходна 2-годишна условна присъда за разпространение на наркотици. В затвора вече са и другите двама подсъдими, които са се признали за виновни още преди внасянето на обвинителния акт в съда през април 2019 г. Те са поискали споразумение с прокуратурата, като са приели да изтърпят 3-годишни ефективни присъди. Решението на Специализирания наказателен съд не е окончателно и може да бъде обжалвано или протестирано пред Апелативния специализиран наказателен съд.", "date": "2019.12.17", "title": "Жена на 78 г. стана най-възрастният осъден за разпространение на наркотици"}
{"url": "https://www.dnevnik.bg/gradska_sreda/2019/12/17/4006774_tretata_liniia_na_metroto_trugva_prez_april_zaiavi/", "text": "Първият участък от новата, трета, линия на метрото ще бъде пуснат най-рано през април следващата година, обясни инж. Стоян Братоев, изпълнителен директор на \"Метрополитен\" ЕАД, пред транспортната комисия на Столичния общински съвет. Трасето на този участък е от метростанция \"Красно село\" до кръстовището на бул. \"Патриарх Евтимий\" и ул. \"Граф Игнатиев\" (\"Попа\"). То е дълго 4 км и включва още станциите при бул. \"България\", при Медицинска академия и НДК. Те са напълно готови и сега по тях пробно се движат влакове със скорост 20 км/ч. Това е технологичен етап от изпитанията на автоматичните системи за управление, които се извършват от фирмата производител \"Сименс\". Срокът за тях е 9 месеца, обясни инж. Братоев.      \"На първите две станции екипът на \"Сименс\" започна работа още през юни и там вече са почти на финала на изпитанията\", каза той. Сега се въвежда софтуерната информация по готовото трасе. От всяка точка по маршрута ще се получава информация за влака в диспечерския център. Новите влакове са напълно автоматизирани и функциите на машиниста са ограничени, но в екстремни ситуации той може да поеме ръчно управление, добави Братоев. Всичко по този първи участък на третата метролиния трябва да приключи \"по-рано от месец май\", каза той пред транспортната комисия на общината. Строителните работи по другия участък - от \"Попа\" до метростанция \"Ген. Владимир Вазов\", завършват сега, през декември, обяви той. Влаковете ще могат да тръгнат по него най-рано следващата есен, защото предстоят 9-месечните изпитания на автоматичните системи, които се провеждат от специалисти на \"Сименс\". Следващият етап на третия метродиаметър – от \"Красно село\" през \"Овча купел\" до гара на жп линията София - Перник, е готов около 70%. Той ще има 4 метростанции и строителството по него ще завърши през пролетта. Тогава ще започнат 9-месечните изпитания на системите за управление, отбеляза Братоев, което означава, че през 2021 г. би трябвало да започне експлоатацията му.", "date": "2019.12.17", "title": "Третата линия на метрото тръгва през април"}
{"url": "https://www.dnevnik.bg/bulgaria/2019/12/17/4006777_noviiat_rejim_na_vodata_v_pernik_vliza_v_sila_ot_utre/", "text": "Новият режим на водата в Перник влиза в сила от утре, съобщи сайтът на общината. В централната част на града, квартал \"Изток\" и селата Бучино, Люлин и Дивотино тя ще се пуска от 14 до 22 часа. При въведеният на 18 ноември режим вода имаше с два часа повече, като се пускаше по пет часа сутрин и пет вечер. От местното ВиК обаче коментираха, че от хидравличните удари при пускането на водата авариите зачестяват и препоръчаха едноразов режим. Причината за водния режим в Перник е ниското ниво на язовир \"Студена\". При капацитет 25 млн. кубически метра сега в него има малко над 4 млн. До момента заради водната криза в Перник бяха освободени  ръководителят на \"ВиК - Перник\" Иван Витанов  и областният управител  Ирена Соколова . Постановление  на пернишката прокуратура пък твърди , че има доказателства за вина и на министрите на регионалното развитие и екологията. Дали има достатъчно данни за престъпление от страна на Петя Аврамова и Нено Димов трябва да прецени специализираната прокуратура. При телевизионни интервюта през миналата седмица двамата министри не признаха да има сериозни грешки от тяхна страна.  Регионалният министър  Петя Аврамова коментира , че единствената нейна грешка е забавянето на въвеждането на водния режим. Нено Димов пък обяви , че може би е закъсняла проверката за черпене на вода от \"Студена\" от Радомир. Това може да става само при аварийна ситуация, а  проверка миналия месец на МОСВ установи , че е правено, без да има такава. Продължава търсенето на алтернативни начини за осигуряване на вода за Перник. Събраните до момента идея от МРРБ са предадени на \"Басейнова дирекция\" в екоминистерството, където експерти да преценят дали могат да бъда реализирани. Най-вероятно водният режим в Перник ще продължи до пролетта, когато може да бъде отменен, ако природата е благосклонна. Въпросът с водата на Перник стига до Брюксел Междувременно евродепутатът Радан Кънев пусна в своята \"Фейсбук\" страница изказване по темата в Брюксел. Той посочва, че в България са изхарчени над половин милиард за язовирите, а питейната вода, право на всеки европейски гражданин, се използва безконтролно за индустриални нужди. \"Това е тежък пример за политическа корупция. Това е цената на корупцията, която българите плащат\", допълва Кънев. В заключение той пита могат ли Европейската комисия и Европейската прокуратура да гарантират справедливото разходване на парите, които дават. Часовете с вода в Перник и Пернишко С. Кладница, Делта Хил, с. Долно Драгичево, с. Горно Драгичево, с. Рударци - 6 - 21 ч. Кв. Църква – ниска част - 5 - 12 ч. Кв. Църква - висока част - 17 - 22 ч. Кв. Кало - 8 - 20 ч. Профилакториума, кв. Ралица, кв. Могиличе, кв. Калкас - 5 - 13 ч.", "date": "2019.12.17", "title": "Новият режим на водата в Перник влиза в сила от утре"}
{"url": "https://www.dnevnik.bg/video/boiko_borisov/2019/12/17/4006775_kak_proteche_sreshtata_na_boiko_borisov_s_medicinskite/", "text": "След няколко дни протести под прозорците на Министерския съвет в понеделник вечерта премиерът Бойко Борисов се срещна с представители на протестиращите медицински сестри, за да изслуша исканията им и заедно с тях да потърси решение на проблемите им. Срещата продължи близо 2 часа. В опит да намери решение как да вдигне заплатите на медицинските сестри и да намали кадровите проблеми Борисов направи няколко предложения, част от които предизвикаха усмивки сред протестиращите. Той дори предложи да се намалят възнагражденията на лекарите в полза на медицинските сестри. Повече за това как протече срещата и какво си казаха всички участници в нея ", "date": "2019.12.17", "title": "Как протече срещата на Бойко Борисов с медицинските сестри"}
{"url": "https://www.dnevnik.bg/photos/2019/12/17/4006629_fotogaleriia_demonstraciia_na_specialni_chasti_na_nato/", "text": "С демонстрация, в която участваха хеликоптери и специални части на хърватската армия във военновъздушната база Земуник край гр. Задар на адриатическото крайбрежие, на 11 декември НАТО откри тренировъчен център на Многонационалната програма за подготовка на авиацията за специални операции на НАТО (MSAP). Тя създадена по инициатива на четири страни членки на алианса - България, Хърватия, Словения и Унгария.", "date": "2019.12.17", "title": "Фотогалерия: Демонстрация на специални части на НАТО в Задар, Хърватия"}
{"url": "https://www.dnevnik.bg/video/2019/12/17/4005441_cpokoino_fsichki_shte_preminem_pres_tova_zaedno11/", "text": "Котаракът Румен може да е известен, но пет пари не дава за човешкия род, включително и за собственика си Наталия, която се явява създанието, което го храни и му чисти тоалетната. Тя никога не е допускала, че създаването на профил във \"Фейсбук\" на котарака ще доведе до главоломен брой последователи - вече 43 хил., две книги, календар и множеството медийни изяви. Особеният му правопис, който отблъсква читатели с нежелание да се напрягат, е запазената му марка. \"Цпокойно!! фсички ще преминем прес това заедно!!11\" е философският му възглед за предстоящата Коледа и цялата лудница покрай нея. Историята й четете  тук .", "date": "2019.12.17", "title": "Цпокойно!! фсички ще преминем прес това заедно!!11"}
{"url": "https://www.dnevnik.bg/sviat/2019/12/17/4006786_ravenstvoto_mejdu_jenite_i_mujete_v_bulgariia_riazko/", "text": "Равенството между жените и мъжете в България рязко е намаляло от 2006 г. насам – това показва ежегодният доклад на Световния икономически форум. (Целия текст можете да прочетете в прикачения файл.) Организацията, която всяка година събира политически и корпоративни лидери от цял свят в  швейцарския курорт Давос , измерва неравенството, отчитайки икономическите възможности, образованието, здравето и политическото влияние на мъжете и жените.  България е на 49- място от 153 страни в глобалната класация, докато през 2006 г. е била на 37-о. Единственият критерий, по който страната се справя по-добре сега, е  икономическото участие на жените.  Но по отношение на образователните постижения, здравеопазването и оцеляването и особено на  политическото овластяване  позициите ѝ са по-ниски. По отношение на  икономическите възможности за жените  България е на 52 място, по образователни постижения – на 85-о. 41 позиция страната има по отношение на здравеопазването и оцеляването, а 60-а – по политическо овластяване. В региона – Източна Европа и Централна Азия – Латвия е на първо място, следват я Албания и Молдова. България е на 10-о място от 26 държави и се намира между Полша и Румъния. На последно място в региона е Таджикистан. България обаче има три първи места – по отношение на жените като професионални и технически служители, достъпа им до университетско образование и продължителност на живота. На последно място в глобалната класация са Пакистан, Ирак и Йемен, а на първите – Исландия, Норвегия, Финландия, Швеция и Никарагуа. Два века и половина до икономическото равенство На жените ще бъдат необходими над два века и половина, за да постигнат същите икономически възможности като мъжете, ако неравенството между половете продължи да се затваря със сегашния бавен темп, гласи общата оценка на форума. Докладът тази година очертава все по-голямата необходимост от спешни действия, посочи основателят на форума Клаус Шваб, предупреждавайки, че цялостният икономически растеж и развитие няма да бъдат постигнати без участието на жените. В зората на второто десетилетие на XXI век изграждането на по-справедливи и по-отворени икономики трябва да бъде целта, която да си поставят световните, национални и бизнес лидери, допълни той.  Общото  неравенство между половете  е намаляло с 1 процентен пункт до 31 процента тази година, като напредъкът в политическото представителство на жените е взел превес над отстъплението в икономическата сфера.  Жените са напът да се радват на същите образователни възможности, като мъжете след едва 12 години, но за постигането на политическо равенство ще бъдат необходими 95 години, а за равенство в икономическите перспективи - 257 години, ако се запазят сегашните темпове на промени, прогнозират експертите. ", "date": "2019.12.17", "title": "Неравенството между жените и мъжете в България рязко се увеличава"}
{"url": "https://www.dnevnik.bg/razvlechenie/2019/12/17/4006787_s_jutiia_i_seshoar_v_ruka_ili_kak_teodor_ushev_suzdade/", "text": "След като във вторник стана ясно, че филмът на Теодор Ушев \"Физика на тъгата\" по едноименната книга на Георги Господинов попада в кратката листа за наградата \"Оскар\" в категорията за късометражна анимация, решихме да ви покажем как точно е създадена лентата и какво я прави наистина уникална и специална. Истината е, че сешоарът и ютията са едни от най-важните инструменти, използвани от Ушев, а причината за това е проста - 27-минутният анимационен филм е първият в историята анимационен филм, направен с енкаустика – рядка и специфична живописна техника, при която се използва нагорещен восък и различни бои и пигменти. Гледайте във видеото, заснето от Националния филмов борд на Канада, как точно е протекъл творческият процес, а ето и няколко факта за филма: Анимацията е озвучена от актьорите Доналд Съдърланд и сина му Росиф. Към момента тя е донесла на своя автор общо 5 награди от четирите най-важни големи филмови фестивала в Канада – фестивалите в Торонто, Ванкувър, Отава, Монреал. Българската премиера на филма беше на 17 ноември в зала 1 на НДК в рамките на \"Киномания\".", "date": "2019.12.17", "title": "С ютия и сешоар в ръка, или как Теодор Ушев създаде уникалната анимация \"Физика на тъгата\""}
{"url": "https://www.dnevnik.bg/sviat/2019/12/17/4006823_astronavt_pozdravi_svoia_kolej_ot_otkritiia_kosmos/", "text": "Американският астронавт Андрю Морган направи нещо доста необичайно при последното си излизане в открия Космос. Той изпълни традиционния поздрав на всички кадети от своята алма матер - американската военна академия в Уест Пойнт. Поводът беше годишният мач по американски футбол между отборите на Уест Пойнт и военноморската академия. ", "date": "2019.12.17", "title": "Астронавт поздрави своя колеж от открития Космос"}
{"url": "https://www.dnevnik.bg/sviat/2019/12/17/4006794_poveche_ot_polovinata_ubiti_tazi_godina_jurnalisti_sa/", "text": "Четиридесет и девет журналисти са били убити тази година, съобщи международната организация \"Репортери без граници\", цитирана от ДПА и \"Франс прес\". Броят на убитите журналисти е значително по-малък от този през миналата година,  когато те бяха 90.  Тази година са били убити 36 професионални журналисти, десетима журналисти любители и трима сътрудници на медии. Повече от половината са убити в мирни райони, а над 60 процента са станали жертва на умишлени нападения. Нито един не е убит в чужбина. Повече от половината са убити в пет страни: Сирия (10), Мексико (10), Афганистан (5), Пакистан (4) и Сомалия (3). Четиринадесет журналисти са убити в Латинска Америка, която е станала също толкова опасна за тях, колкото и Близкият изток. Според \"Репортери без граници\" в момента по света в затвора се намират 389 журналисти. Повече от половината лишени от свобода журналисти се намират в затворите на три страни: Китай (120), Египет (34) и Саудитска Арабия (32), става ясно от годишния доклад на организацията. В Египет и Саудитска Арабия повечето задържани са вкарани в затвора, без да са били осъдени или да им е било повдигнато обвинение. До декември са били отвлечени 157 журналисти, основно в Сирия (30), Йемен (15), Ирак (11) и Украйна (1). /БТА", "date": "2019.12.17", "title": "Повече от половината убити тази година журналисти са загинали в мирни райони"}
{"url": "https://www.dnevnik.bg/sviat/2019/12/17/4006796_boing_spira_da_proizvejda_modela_svurzan_s/", "text": "Американският самолетостроител \"Боинг\" спира производството на модела \"737 Макс\", който беше свързан с катастрофи в  Индонезия  и  Етиопия , довели до множество жертви, предадоха световните агенции. Производството ще бъде спряно от следващия месец. \"През целия период на спирането на полетите на \"737 Макс\" \"Боинг\" продължи да строи нови самолети и в момента има около 400 самолета на склад\", се казва в изявлението на компанията, цитирано от ДПА. \"Вече съобщихме, че ще продължим да правим оценка на производствените си планове, ако спирането на полетите на \"737 Макс\" продължи по-дълго от очакваното.\" \"В резултат на тази преоценка беше взето решение да се приоритизира доставката на складираните самолети и от следващия месец да се спре временно производството на \"737 Макс\", се подчертава в изявлението на самолетостроителя. На този етап не се предвиждат съкращения, се казва още в изявлението, цитирано от \"Франс прес\". /БТА", "date": "2019.12.17", "title": "\"Боинг\" спира да произвежда модела, свързан с катастрофите в Индонезия и Етиопия"}
{"url": "https://www.dnevnik.bg/bulgaria/2019/12/17/4006791_protesti_i_razgoreshteni_debati_pri_diskusiiata_za/", "text": "Протест пред сградата на Комисията за енергийно и водно регулиране (КЕВР) и разгорещени дебати вътре се проведоха днес, когато в комисията се проведе обществено обсъждане на новите цени на водата в страната. Те са изчислени на база бизнес плановете на ВиК дружествата. От 1 януари 2020 г. се предвижда увеличение на цените на ВиК услугите в почти цялата страна с между 0.1 и 9.26%. Представеният доклад с новите цени посочва, че най-сериозно ще е поскъпването в Кърджали (9.26 на сто). Най-малко се предвижда да се повишат цените на ВиК услугите в Пловдив (0.1%). За София-град се планира увеличение с 6.64 процента, предаде БТА. Сериозно недоволство имаше срещу предложенията цените да се актуализират в посока нагоре и в области, в които има проблеми с водоподаването. Така например за Перник, където са на режим от 18 ноември, а от утре  той става дори по-строг , се иска водата да поскъпне с 3.29 на сто. За друг район, където често има проблеми по ВиК мрежата - Шумен, се предвижда увеличение с 3.71%. Срещу поскъпването в областите с водни проблеми се обявиха както бившият омбудсман, а сега лидер на гражданско движение, Мая Манолова, така и настоящият обществен защитник Диана Ковачева. От Българската търговско-промишлена палата обявиха, че са против увеличаването на цените на водата. В тяхната позиция се казва, че трябва да се преразгледа увеличаването на цената на ВиК услугите и да се преработи законът, по който работят КЕВР и ВиК компаниите. За областите Кърджали, Видин, Габрово и Смолян увеличението на цените на ВиК услугите е между 6 и 9 процента в сравнение с 2019 г. За Силистра и Добрич предложеното увеличение е съответно 4.27 и 2.75 процента. Четири области - Хасково, Търговище, Кюстендил и Пазарджик, са без приети бизнес планове и за тях няма предстоящо увеличение на цените. Окончателното решение за цените на ВиК услугите от 1 януари 2020 г. ще бъде прието на закрито заседание на КЕВР на 23 декември, съобщи председателят на КЕВР Иван Иванов. Дотогава предстои проверка на разчетите на дружествата. Според публикация на \"Сега\" от днес, ако поисканите цени бъдат приети, в 12 области водата ще струва над 3 лева за кубик. Това са Видин, Русе, Монтана, Силистра, Ямбол, Шумен, Враца, Варна, Добрич, Бургас, Ловеч и Разград. На скъпа ще е водата в Шумен (3.522 лева за кубик), следвана от Добрич и Силистра - около 3.45 лв./куб. Ако новите цени се приемат, в София цената ще е 2.753 лв./куб. Цените са пределни, може и да не се въведат \"Тези цени са пределни и е вътрешно решение на всяко търговско дружество кога и дали ще ги прилага в максималния размер, който ние сме утвърдили, или ще прави намаление. Където потребителите имат проблеми с качеството на услугата, много е важно да се каже, че те могат да се обръщат към съда. Вече има няколко съдебни решения в различни райони на България, в които съдът е коригирал натрупаните задължения на ВиК услугите за определен период, тъй като е било доказано, че за този период услугата не е отговаряла на нормативните изисквания\", коментира пред журналисти директорът на Дирекция ВиК в КЕВР д-р Ивайло Касчиев, цитиран от \"Фокус\". В коментар на предложението цената на водата да е обвързана с качеството на ВиК услугите той каза, че и сега това е така. \"Само че трябва да изчакаме тригодишен период. Вижте, един бизнес план не се изпълнява толкова лесно. Ако смятате, че е много лесно загубите на вода да бъдат намалени, това няма как да стане от днес за утре. Нужни са страшно много усилия, нужен е проактивен подход. Нужни са години работа, за да се стигне до това подобрение на качеството на услугата. Именно затова в сегашната нормативна уредба е даден този преходен период, в който да се види наистина дали ВиК операторите се придържат към тези резултати, които са предвидени. Ако се види, че те не си изпълняват инвестициите, това да бъде отразено в цената на услугата. Ние следващата година това нещо ще го направим\", допълни той.", "date": "2019.12.17", "title": "Протести и разгорещени дебати при дискусията за поскъпването на водата"}
{"url": "https://www.dnevnik.bg/bulgaria/2019/12/17/4006822_v_pomosht_na_pernik_dobrovolci_chistiat_vodosbora_na/", "text": "Доброволци от пернишкия квартал \"Църква\" и селата Кладница, Рударци и Драгичево излязоха да почистят водосбора \"Сива Грамада\" във Витоша след задълбочаването на кризата с водата в Перник. Организатори са кмeтовете на четирите населени места и представители на ВиК. Пред БТА кметът на квартал \"Църква\" Радослав Динев съобщи, че целта на акцията е да се подобри водоподаването. Около 16-20 души са се качили на височина над 1500 метра, за да почистят водохващането, което по думите на кмета на Рударци Богдан Богданов, не се поддържа от години. В интервю за БНР той коментира, че с доброволческият труд и въвеждането на режим в населените места, които не се снабдяват от изпразнения язовир \"Студена\", е израз на солидарност с жителите на Перник, подложени на строг режим. Има хора, които са в готовност и за протести, допълни той. Камелия Радева, която сред хората, изпратили отворено писмо до премиера Бойко Борисов с искане отговорните министри да подадат оставки, каза в интервю за БНР, че исканията им все още са без отговор. Тя съобщи, че основно социалните мрежи са се превърнали в мини парламент, в който се споделят проблемите с кризата и допълни, че перничани могат да бранят интересите си като радикализират своите действия, но са отговорни хора. Радева обяви, че и това ще се случи \"ако администрациите продължават да са толкова неадекватни в действията си\". Според гражданските активисти трябва да се изготви кризисен план за действие със срокове, отговорници , координатори и ежедневен мониторинг вместо министрите \"да гасят пожара в медиен план\" със своите \"неадекватни\" изяви , които само нагнетяват ситуацията. Утре в града влиза в сила нов по-тежък  режим за водоснабдяване. ", "date": "2019.12.17", "title": "В помощ на Перник: Доброволци чистят водосбора на Витошкия водопровод"}
{"url": "https://www.dnevnik.bg/sport/2019/12/17/4006828_snimka_na_denia_vsichki_obichat_ivet_lalova/", "text": "Спринтьорката Ивет Лалова попадна в светлината на прожекторите по време на церемонията \"Спортен Икар\". 35-годишната състезателка, която беше избрана за най-добър атлет на Балканите, беше отличена с награда за спортно дълголетие.", "date": "2019.12.17", "title": "Снимка на деня: Всички обичат Ивет Лалова"}
{"url": "https://www.dnevnik.bg/sviat/2019/12/17/4006821_bivsh_pakistanski_voenen_vzel_vlastta_s_prevrat_e/", "text": "Бившият военен ръководител на Пакистан Первез Мушараф бе осъден днес на смърт за държавна измяна заради суспендирането на конституцията през 2007 г., съобщи ДПА, цитирана от БТА. Специален съд в столицата Исламабад с трима съдии обяви решението след продължило няколко години дело срещу Мушараф, управлявал Пакистан от 1999 до 2008 г. Първо напусна страната, но през 2013 г. се върна за известно време, за да се кандидатира отново Мушараф, който живее в изгнание в Дубай, свали от власт тогавашния премиер Наваз Шариф с безкръвен военен преврат през 1999 г., година след като оглави армията, а повод стана напрежение между двамата след въоръжен конфликт с Индия. Във видеообръщение, разпространено по-рано този месец, той нарече съдебното дело \"безпочвено\", предаде Би Би Си. Промяна Той се прочу на международната сцена с присъединяването на Пакистан към водената от САЩ война срещу тероризма в Афганистан. Мушараф суспендира конституцията през 2007 г., за да направи чистка в съдебната власт, за да не позволи тя да се намесва в неговото управление. Подаде оставка през 2008 г., за да избегне импийчмънт. Мушараф е първият военен лидер на страната, изправен пред правосъдието за посегателство срещу конституцията. Процесът срещу него бе започнат през 2013 г. именно от сваления от него Шариф. Според конституцията на Пакистан всеки признат за виновен за държавна измяна може да бъде осъден на смърт. Би Би Си обаче отбелязва, че случаят на Мушараф е особено значим. През голяма част от над седемте десетилетия история на независим Пакистан ръководителите на армията са упражнявали значимо влияние или дори са управлявали държавата - или директно (с преврат), или чрез въздействие върху цивилното управление и политиката му.", "date": "2019.12.17", "title": "Бивш пакистански военен, взел властта с преврат, е осъден на смърт"}
{"url": "https://www.dnevnik.bg/sviat/2019/12/17/4006842_goldman_saks_shte_investira_750_mlrd_v_borbata_s/", "text": "Американската инвестиционна банка \"Голдман Сакс\" (Goldman Sachs) обяви днес плановете да инвестира 750 млрд. долара през следващото десетилетие в борбата срещу климатичните промени, предаде ДПА. Компанията  уточни на сайта си , че сумата ще бъде предназначена за финансиране, инвестиране и консултативна дейност в девет области, свързани с климатичния преход и социално ориентирания растеж за социално незащитени хора. Предвижда се финансиране на усилията в областта на чистата енергия, устойчивия растеж, достъпното образование и производството на храна. Има не само спешна нужда да се действа, а също така сериозна бизнес и инвестиционна обосновка това да се направи, посочи главният изпълнителен директор на \"Голдман Сакс\" Дейвид Соломон в статия, публикувана във в. \"Файненшъл таймс\" в събота. /БТА", "date": "2019.12.17", "title": "\"Голдман Сакс\" ще инвестира $750 млрд. в борбата с климатичните промени"}
{"url": "https://www.dnevnik.bg/sport/2019/12/17/4006790_kubrat_pulev_shte_bude_povishen_v_leitenant_ot_rezerva/", "text": "Професионалният боксьор Кубрат Пулев ще бъде повишен от сержант в лейтенант от резерва на Въоръжените сили, съобщи Министерството на отбраната. Това ще стане на церемония в сряда. Министърът на отбраната Красимир Каракачанов ще връчи пагоните на Пулев в присъствието на заместник-началниците на отбраната генерал-лейтенант Димитър Илиев и вицеадмирал Емил Ефтимов, се посочва още в и информацията. Каракачанов ще награди най-добрите спортисти и клубове на Министерството на отбраната. На събитието ще бъдат отличени и други състезатели и спортни деятели с принос към българския военен спорт през годината.", "date": "2019.12.17", "title": "Кубрат Пулев ще бъде повишен в лейтенант от резерва"}
{"url": "https://www.dnevnik.bg/biznes/2019/12/17/4006836_za_edna_treta_ot_bulgarite_birata_e_chast_ot/", "text": "Трийсет процента от българите смятат, че при умерена консумация бирата е част от здравословния начин на живот, а според 35% - че е подходящото за тях питие. Това показва проучване, проведено от Съюза на пивоварите в България (СПБ). Данните на СПБ сочат още, че бира в България се консумира средно 8-9 пъти месечно. За 2019 г. 70% от българите над 18 г. консумират бира поне веднъж в месеца, а 52% - най-малко веднъж седмично. Най-активните потребители са на възраст от 30 до 49 години. През 2019 г. най-често са слагали на трапезата си бира в Русе – 12 пъти месечно, в Монтана - 11 пъти в месеца, а в Бургас и Плевен – 10 пъти. Обемите на производството на бира в ЕС надхвърлят 400 милиона хектолитра, пише в Годишния статистически доклад на Пивоварите в Европа (Brewers of Europe), цитиран от българското сдружение.  Германия е на първо място по производство на бира, а Полша измества Великобритания и се нарежда на второ място. България заема 16-о място след Дания и изпреварва Хърватия и Словакия. Според най-новите данни в страните от ЕС вече има над 10 хиляди пивоварни. В България активните пивоварни са 29. Производството на бира в страната е 5 милиона хектолитра, от които 186 хиляди са за експорт.", "date": "2019.12.17", "title": "За една трета от българите бирата е част от здравословния начин на живот"}
{"url": "https://www.dnevnik.bg/sport/2019/12/17/4006572_koi_e_nai-interesniiat_boksyor_za_kubrat_pulev/", "text": "Тежката категория в професионалния бокс стана много вълнуваща в последните години с появата на нови лица. Сред елита е и българинът  Кубрат Пулев, който очаква да се бие за световната титла на Международната боксова федерация (IBF) . Пулев даде интервю за \"Дневник\", в което каза кой според него е най-интересният боксьор в тежката категория.", "date": "2019.12.17", "title": "Кой е най-интересният боксьор за Кубрат Пулев"}
{"url": "https://www.dnevnik.bg/video/2019/12/17/4006855_sdrujenie_transformatori_toploficira_chast_ot_kushtite/", "text": "Дестръктив Криейшън\" реши да помогне на част от жителите на ромския квартал \"Факултета\" да се отопляват по-добре и инсталира парно в няколко къщи. По този начин те помагат и за решаването на проблема с мръсния въздух в София, който частично се дължи на изгарянето на различни боклуци с цел отопление. Акцията беше заснета в серия от видеа, първото вече може да бъде гледано в интернет, а ето и какво обясниха от \"Дестръктив Криейшън\" за своите действия: \"Поставихме котле на дърва с водна риза, прокарахме тръби и сложихме подарени от приятели радиатори и така само с този експеримент намалихме комините с 10. Ако продължим инициативата, е напълно реалистично да намалим комините на \"Факултета\" с десетки. Трябва много обясняване, за да спрат да горят пластмаса, боклуци, гуми и кабели, но преди всяко излитане стюардесите обясняват как се поставя коланът, така че обясняването не трябва да ни притеснява. Това е акцията ни \"Топли хора\". Как ще продължи акцията - очаквате скоро информация в \"Дневник\".", "date": "2019.12.17", "title": "\"Дестръктив Криейшън\" топлофицира част от къщите във \"Факултета\""}
{"url": "https://www.dnevnik.bg/sport/2019/12/17/4006783_mesi_real_ne_smee_da_ni_atakuva_na_kamp_nou/", "text": "Реал\" (Мадрид) идва с различна нагласа на \"Камп ноу\" и не смее да атакува \"Барселона\", когато е гост, това обяви капитанът на каталунците  Лионел Меси  ден преди голямото испанско дерби. В сряда \"Барселона\" приема съперника си от Мадрид в отложен мач от 10-ия кръг в Ла Лига. Срещата трябва да се изиграе на 26 октомври, но  беше отложена заради безредиците  в столицата на Каталуня. \"Когато играем на \"Бернабеу\", се отварят много повече пространства, защото съперникът атакува повече. На\" Камп ноу\" противникът идва с друга идея, затваря се повече. На \"Бернабеу\" играем лице в лице 90 минути. Тук срещата е по-затворена и е по-трудно\", каза Меси пред \"Марка\". През миналия сезон \"Барселона\" разгроми съперника си като домакин с 5:1. Тогава Меси не игра заради контузия. Според Меси треньорът на \"Реал\" Зинедин Зидан търпи неочаквано големи критки, а Еден Азар трудно ще замени Кристиано Роналдо. \"Еден Азар е много класен футболист, но е различен от Кристиано, разполага с различни характеристики. Много е трудно да се запълни празнината, оставена от Роналдо, но Азар също е страхотен футболист\", добави аржентинецът. Дербито между \"Барселона\" и \"Реал\" е в сряда от 21 часа, а двата тима са с  равни точки - по 35,  и делят първото място.", "date": "2019.12.17", "title": "Меси: \"Реал\" не смее да ни атакува на \"Камп ноу\""}
{"url": "https://www.dnevnik.bg/evropa/2019/12/17/4006553_nishto_za_nas_bez_nas_-_demokraciia_za_horata_moje_da/", "text": "Последните три десетилетия донесоха забележителен напредък в Чехия, Унгария, Полша и Словакия. Миналия месец празнувахме 30-ата годишнина от падането на Берлинската стена, а малко по-рано тази година - 15-ата годишнина от влизането на страните ни в Европейския съюз. Икономиките ни израснаха от шока на тези системни промени, превръщайки се в едни от най-енергичните и конкурентоспособните в Европа. Активното членство на страните ни в ЕС и НАТО ни донесе една безпрецедентна ера на мир и стабилност. И все пак, докато има много неща, за които да празнуваме, преходът изобщо не беше перфектен. Обществата ни започват да показват симптоми на заболявания, които наблюдаваме с голяма тревога. Неравенството е голямо и се задълбочава. Здравеопазването ни е под голям натиск. Твърде много от младежите ни напуснаха в търсене на възможности в други държави. Това са тревожни тенденции, които трябва да обърнем чрез идваща отдолу демокрация и интелигентно, включващо управление. За съжаление, през последните години популистите доминират политическия пейзаж в много страни от Централна Европа (и извън нея). Те използват общественото недоволство за лично и политическо облагодетелстване, без да дават реални отговори на проблемите. Те претендират, че представляват народа, но пренегребват загрижеността на значителен брой от нашите съграждани, особено живеещите в градовете, където има различни култури. Те разбудиха исторически вражди и разпространяват ксенофобски национализъм от същия тип, който два пъти хвърли Европа във война през миналия век. Кандидатирахме се, за да покажем на съгражданите си, че има по-добър начин за управление. Твърдо вярваме в силата на най-близката до хората демокрация. Водихме кампаниите си - и сега ръководим, - като изслушваме хората. Разговаряме със съгражданите си всеки ден. Успяваме не чрез репресии срещу гражданското общество, а като подкрепяме гражданските сдружения и участието на гражданите. Девизът ни е \"Нищо за нас без нас\". Отхвърляме фалшивите обещания за защита на хората чрез издигане на стени и отграждането от заобикалящия ни свят. Не вярваме в архаичното разбиране на концепцията за суверенитет и иднтечност, вярваме в отвореното общество, основано на общите ни ценности на свобода, човешко достойнство, демокрация, устойчивост, равенство, върховенство на закона, социална справедливост, толерантност и културно разнообразие. Градовете по света се изправят пред общите предизвикателства на промени в климата и деградиране на околната среда, растящо неравенство и нетолерантност, както и все по-високи цени на жилищата. Те все повече подхождат към проблемите в сътрудничество, споделяне на ресурси и обмяна на идеи, които са доказани в практиката. Градовете се издигат над партизанщината и се фокусират върху даване на решения на проблемите на жителите си. Нашите градове са двигателите на растеж и иновации в региона. Изправени пред общи предизвикателства, решихме да подходим към тях заедно. Поради това с гордост учредяваме \"Пакт на свободните градове\" на 16 декември в Централноевропейския университет в Будапеща. Пактът е прогресивна мрежа от динамични градове и енергични граждани, подкрепяща прагматизма и включването. Възприемаме пакта като платформа за сътрудничество, към която могат да се присъединят и други градове. Ще споделяме най-добрите практики за прозрачност, интелигентно, основано на свидетелства и социално ангажирано управление на градовете. Ще се съсредоточим върху съвместна работа по проблеми като устойчиво градско планиране, климатична криза, жилищно настаняване и обществен транспорт. Ще координираме усилията си в защита на адаптирани към конкретни казуси решения в политиката на ЕС и заедно ще лобираме за по-добър достъп на градовете до финансирането от ЕС. Ще се обърнем към талантите на общностите ни, живеещи в чужбина, за да създадем възможности за следващото поколение чехи, унгарци, поляци и словаци. Ще покажем, че близката до хората демокрация е отговорът на предизвикателствата пред нашите общества. Смелостта и упорството на самоорганизирали се общности доведе до колапса на Берлинската стена преди три десетилетия. Корабостроителите и стоманолеярите от полското движение \"Солидарност\" през 1980 г., борците за свобода по улиците на Будапеща през 1956 г. и в Прага и Братислава през 1968 г. в крайна сметка триумфираха. Времената се промениха, но не бива да позволяваме нови стени да ни разделят. Избирането ни за кметове показва, че има обществена подкрепа за прозрачно и отговорно управление. Решени сме да осигурим самоуправление, с което да си сътрудничим, а демокрацията, максимално близка до хората, да си върне демонстрираната преди 30 години сила да преобразува. Бъдещето на нашите граждани го изисква.", "date": "2019.12.17", "title": "Нищо за нас без нас - демокрация за хората може да излекува Централна Европа от популизма"}
{"url": "https://www.dnevnik.bg/biznes/2019/12/17/4006832_proizvoditeli_na_hrani_otnovo_se_oplakaha_che/", "text": "Производителите на хляб, на млечни и месни продукти отново се оплакаха от ценови натиск върху стоките им от страна на търговските вериги, обявиха, че те имат подозрително идентични методи на работа с доставчиците си, които в крайна сметка ще доведат до фалита или минаването в сивия сектор. През последните два месеца цените на храните видимо са се повишили, не не защото производителите им взимат повече, а заради скок, наложен от веригите, обявиха на пресконференция представители на браншови асоциации и поискаха от държавата правила. За проблема говориха Мариана Кукушева, председател на Националния браншови съюз на хлебарите и сладкарите, Димитър Зоров, председател на Асоциацията на млекопреработвателите в България, Атанас Урджанов, председател на Асоциацията на месопреработвателите в България, и Владислав Михайлов, зам.-председател на Националната асоциация на млекопреработвателите. Конфликтът доставчици-вериги е от навлизането на търговските вериги на българския пазар и досега не е получил разрешение, от което производителите да са доволни, макар че на няколко пъти държавата се опита да се намеси през промени в Закона за защита на конкуренцията и през специален закон. Досега обаче промени не са приети.  \"Дневник\" изпрати въпроси до сдружението за модерна търговия, в което членуват повечето представени на българския пазар търговски вериги. Какъв е проблемът Производителите разказаха, че ако преди 6-7 години търговските вериги обяснявали, че държат 30% от пазара на дребно, то сега делът им достига 60%, а в 20-те най-големи български града и 75%, а нелоялните търговски практики са факт, заяви Мариана Кукушева и посочи, че обявените от производителите проблеми тогава още стоят нерешени. Каза, че с колегите й са потресени и не знаят как ще се развиват взаимоотношенията им с веригите занапред. Производителите се оплакаха, че с месеци стоят без отговори от страна на веригите по предложенията им за по-високи цени на продуктите, а в това време те се опитват да се справят с производството си, продавайки евтино, което по думите й представлява смачкване на производителите. Обясниха, че в това време растат цените на суровините, които обичайно се формират на борсите, расте минималната работна заплата, което те преценяват за разумно, но няма как при запазване на цените да отговорят на всички тези повишения. Единственият начин да правим инвестиции и да се развиваме е през печалбата, обясни Кукушева. С колегите й отбелязаха, че за разлика от търговските вериги, които непрекъснато откриват свои обекти, това не се случва с производителите. Докато чакат решението на веригите, производителите продават под себестойност, което е наказуемо, а по договор нямат право да преустановят доставките. От трета страна предложената нова доставна цена може да не бъде приета от веригите или ако бъде приета след 6 месеца, то тогава тя вече няма да е актуална. Владислав Михайлов посочи, че няма как цената на литър сурово мляко през лятото да е 61-63 ст. за литър, сега да е 80 ст., доставката до преработвателите да е още 5-7 ст. на литър, а цената на млякото в магазините сега да е както лятната. Атанас Урджанов разказа, че заради появилата се чума по свинете в Китай преди две години българските преработватели минали на по-скъп внос от Европа, но там за осем месеца цените се покачили с над 50%. Обясни, че няма как качествен продукт да се произведе от некачествена суровина. Обяви, че докато чакат търговските вериги да приемат предложенията им за по-високи цени, ще изпаднат във форсмажорна ситуация. Допълни, че докато се възстанови производството на свинско в Китай ще минат поне още 2 години. Как се формират цените Производителите обясниха, че покачването на цените на основни хранителни продукти напоследък се дължи на търговските вериги и нищо от увеличението не отива при производителите. Кукушева отбеляза и че под страх от съдебни дела и финансови искове никой доставчик на търговска верига не би показал публично договора си или спря доставките си. С колегите й обаче обясниха, че веригите натоварват тяхната доставна цена с 45-55%, а след това се начислява и ДДС. При това положение крайните цени на храните стават с твърде висока стойност и затова се налага надолу да бъде натисната цената на производителя, което пък води до компромиси с качеството. \"А ние не искаме такъв компромис\", обяви тя и посочи, че става дума за \"страшен натиск върху цената на доставка\". В началото надценката върху млечните продукти бе 15%, сега е \"по три\". Ние се превръщаме в просяци, което е унизително особено за производителите, които са затворили цикъла на производството, обяви Димитър Зоров. Обясни, че ако в птицевъдството възстановяването на производството има по-бърз цикъл, то това съвсем не е така при млечното животновъдство. Обяви, че веригите карали производителите да чакат, за да проучат пазара за повишение на цените, и после казвали, че той не е узрял за тях. Не било необичайно в периода на чакане, някоя от веригите да намали бонуса си или да сложи по-ниска надценка и да използва това като аргумент, че пазарът не е готов. \"Ние сме в едно менгеме, в което в даден момент челюстите се събират\", обяви той и посочи, че тъй като всяка година веригите искат все по-висок бонус, ще се стигне до там производителите освен стоките си да носят и пари, за да им бъдат излагани по рафтовете. Според него такъв натиск води при някои производители до излизане в сивия сектор или производство на нещо, \"което прилича на млечен продукт\". Това означава да оцеляваме, но и че се връщаме към 1993-97 г., отбеляза той. Колегите му заключиха, че неприемането на обосновани за производителите цени от страна на веригите имат и друго решение, което минава през терминал 2 за работниците им, а проблемът с работната ръка в България вече и без това е огромен. Търсим работници в страни като Молдова и Украйна, където хлябът е с 30% по-скъп от този в България, а енергийните цени и тези на суровините са в пъти по-ниски, обяви Мариана Кукушева. Държавата да помисли Производителите настояват и държавата да помисли за някакви регулации в защита на производителите, а не да стои като наблюдател. Те искат тя да помогне за \"по-моралното\" и в крайна сметка \"по-правилно\" разпределение на принадената стойност по веригата, така че производителят да получава дела си за рисковете, които той поема. Кой трябва да се намеси? Путин, марсианците или може би самият Бойко Борисов, попита Кукушева. Владислав Михайлов посочи, че ако в зората на търговските вериги в България търговците на дребно са били хиляди, сега са в пъти по-малко и реално до 60% от търговията с храни се контролира от 5-7 реални икономически субекта в лицето на веригите. В 20-те най-големи града пък 75% от търговията била в ръцете на веригите. Посочи, че в този случай има очевидна концентрация и че не става дума за свободна търговия, а за спекуланти, които чрез натиск над доставчиците потискат цените. Когато правилата на свободния пазар не важат и няма други, действат правилата на джунглата - по-силният изяжда по-слабия, коментира Михайлов. Според Кукушева заради изредените проблеми участниците в модерната търговия стават все по-малко. Подчерта, че натискът, за който говорят с колегите й, е недоказуем, защото всички договори са конфиденциални. И тъй като няма как веригите да бъдат обвинени в злоупотреба с монопол или в картелни споразумения, вследствие на които действат по общ модел с доставчиците си, производителите настояват за намесата на държавата. Те предлагат надценката на веригите над доставната цена да бъде не по-висока от 30%. Няма как държавата силово да се намеси, но не може да остави нещата на самотек, обясни и Михайлов. Той припомни предлаганите в годините назад решения, които според него и колегите му ще работят - условията в договорите с доставчиците да са публично достъпни, да има лимит на пакета надценки особено при храните, да има публична информация за финансовите резултати на търговските вериги, каквато според него в момента няма, защото те не си публикували отчетите.", "date": "2019.12.17", "title": "Производители на храни отново се оплакаха, че търговските вериги ги \"смачкват\""}
{"url": "https://www.dnevnik.bg/sviat/2019/12/17/4006925_tainata_na_pontifikata_veche_niama_da_zakrilia/", "text": "Папа Франциск забрани тайната на понтификата да обхваща и случаи на сексуално насилие срещу деца – както беше досега, пише агенция \"Ройтерс\". Два подписани от папата документа забраняват да се налага задължение за мълчание върху хората, които докладват за извършено от друг насилие или са били жертви на такова. Единият от тях пък вдига на 18 години възрастта, в която снимки и видеа на някого могат да се смятат за детска порнография. Вдигането на папската тайна от подобни казуси бе едно от основните искания на църковните лидери по време на среща във Ватикана през февруари. Новите инструкции уточняват, че сигурността и конфиденциалността на подобни информации трябва да бъдат опазвани, за да се опази и доброто име и неприкосновеността на замесените хора; но това не бива да пречи на спазването на светските закони, сред които евентуално е и задължението властите да бъдат уведомени. Тайната на понтификата е създадена, за да защитава чувствителна информация, свързана с управлението на църквата, обяснява сайтът \"Католик хералд\". Тя е подобна на класифицираните документи в светските държави. В последните години имиджът на католическата църква бе сериозно разтърсен от  разкрития за педофилите в редиците ѝ  и това как системата ги е прикривала. Австралия проведе специално разследване и нарочна комисия публикува доклад от 17 тома с над 400 препоръки как католическата църква и институциите да отговорят на проблема със  сексуалната злоупотреба с деца  в продължение на 90 години. Разследващите са изслушали свидетелства на повече от 15 000  жертви на посегателства  в различни институции като сиропиталища, спортни клубове, училища и младежки организации. Посочени са общо 4000 такива институции, от тях 62% са католически. Една от препоръките бе Конференцията на австралийските католически епископи да поиска от Ватикана да обмисли въвеждане на  доброволно безбрачие за свещениците . Епископите трябва да изяснят също дали получена в изповедалните информация за  сексуално насилие към деца  подлежи на тайната на изповедта и дали опрощаването на извършителите трябва да бъде отказано, докато те не си признаят в полицията. Друга препоръка на комисията е за прикриването на сведения за педофилия да се носи наказателна отговорност, включително и от духовниците. На тези препоръки обаче Апостолическият трибунал на Ватикана  отвърна с обяснението , че няма закон, който да принуди духовенството да наруши тайната на изповедта, \"защото този дълг идва пряко от Бога\".", "date": "2019.12.17", "title": "Тайната на понтификата вече няма да закриля педофилите в католическата църква"}
{"url": "https://www.dnevnik.bg/video/2019/12/17/4006922_advokat_prokuraturata_da_kaje_ima_li_realno/", "text": "Опитвам се да накарам прокуратурата да се задейства\", заяви в предаването \"Денят с Веселин Дремджиев\" по ТV+ и TV1 адвокат Стоян Мадин от Софийската адвокатска колегия. Преди седмица той сезира прокуратурата със сигнал за мръсния въздух в столицата. \"Това, което искам да постигна с този сигнал, е да накарам прокуратурата да извърши някакъв вид разследване, при което да установи има ли реално замърсяване на въздуха, какво е то, има ли отговорни лица и може ли да им се търси наказателна отговорност\", обясни той. \"Целта не е да се преследват хората, които горят отпадъци, в наказателния закон е предвидена отговорност за хората, които допускат да се случи това нещо\", подчерта той. Повече за сигнала на адвокат Мадин", "date": "2019.12.17", "title": "Адвокат: Прокуратурата да каже има ли реално замърсяване на въздуха в София"}
{"url": "https://www.dnevnik.bg/sviat/2019/12/17/4006866_albaniia_pritesni_evropa_s_plan_da_globiava_i_blokira/", "text": "Доминираният от управляващите социалисти албански парламент се очаква да подкрепи утре на последно четене два законопроекта, които според множество критици - както в страната, така и в европейски институции - са несъвместими със стандартите на свобода на изразяване и са опасни за свободата на медиите. Текстовете дават сериозни правомощия на две институции - Албанската аудиовизуална агенция и Албанския съвет за комуникации - правомощия за регулация. Първата ще може да глобява онлайн медии по предложение на трети страни (сумите могат да достигат 2 млн. леки, или 16 500 евро) или да разпорежда блокирането на сайтове без съдебна заповед. Издания могат да бъдат заставяни да премахват текстове или да публикуват извинения. Сред предложенията във втория законопроект е да се въведат данък от 20% върху онлайн медиите и 6% върху телевизиите. Сред нарушенията в т. нар. антиклеветнически пакет (както са известни законопроектите в Албания) са разпространяването на \"фалшиви новини\" или заплахите за националната сигурност. Тези понятия, опасяват се опозицията и експерти, могат да се тълкуват твърде свободно от регулаторите. \"Фалшиви\" могат да се окажат истории като замесилото Рама разследване  на германския \"Билд\"  за изборни манипулации, но и  публикацията, довела до протестите  преди по-малко от година. Сред заявените цели са да се спре разпространението на фалшиви новини, детска порнография и новини, които представляват риск за националната сигурност, да се опазят личното достойноство и неприкосновеност на потребителите. Критици обаче се опасяват, че законопроектите са просто повод за контрол върху медиите и увеличават риска от цензура и автоцензура. Някои от тях свързват текстовете с нуждите на премиера Еди Рама, който е на власт вече осем години и към него опозицията все по-често отправя обвинения в корупция и връзки с организираната престъпност. Далеч от стандартите Европейската комисия и Програмата на ООН за развитие предупредиха, че законопроектът е твърде остър. Брюксел разглежда внимателно текста му от месеци - период, в който той премина през множество поправки, (според властите) с цел да бъде смекчен. Лидерът на опозицията Лулзим Баша окачестви случващото се като \"война срещу свободата на словото\". Деканът на журналистическия факултет към университета в Тирана пък вбеси депутати от управляващите, като заяви, че \"никой с всичкия си не би могъл да подкрепя подобни закони\". Призиви за промяна на законопроекта дойдоха и от Съвета на Европа, с чиито принципи и стандарти за свобода на изразяване той е несъвместим според критиците. За нужда от промяна загатва и Европейският съюз - Моника Билайте, която е заместник-ръководител на мисията на ЕС в Тирана, казва, че подходът на ЕС е по-скоро \"базиран на саморегулация\". Ирина Раду от Организацията ца сигурност и сътрудничество в Европа (ОССЕ) предупреждава, че \"критиките не бива да се считат за клеветнически\", пише \"Болкан инсайт\". Асоциацията на европейските журналисти обяви законодателните инициативи за опит да се наложи цензура върху онлайн медиите. В позиция на албанската секция на АЕЖ (публикувана  и на сайта на българската ) се казва, че проектът \"създава прекомерни правомощия за правителството на премиера Еди Рама... застрашава основните права на албанското общество и се отхвърля енергично от медийната общественост и асоциациите, които защитават свободата на словото\". Премиерът Еди Рама не скрива, че сам е настоявал за такива закони, за да бъдат \"дисциплинирани\" онлайн медиите. Неговите социалисти приемат критиката в името на \"разнообразието на гледните точки\". Според тях защитата на свободата на медиите е нещо съвсем естествено след дългата диктатура в Албания, но \"моралното здраве\" и общественот оздраве трябва да бъдат защитени (тези термини фигурираха в стара версия на законопроекта).", "date": "2019.12.17", "title": "Албания притесни Европа с план да глобява и блокира сайтове за \"фалшиви новини\""}
{"url": "https://www.dnevnik.bg/sport/2019/12/17/4006871_sudiiskata_komisiia_podkrepi_kabakov_sreshtu/", "text": "Футболният съдия Георги Кабаков получи подкрепа от Съдийската комисия към БФС. Председателят на комисията Костадин Стоичков заяви на пресконференция след въпрос на \"Дневник\", че реферът не е наказан и дори е получил висока оценка за работата си на  мача между \"Лудогорец\" и \"Черно море\" (1:1) . След срещата собственикът на шампионите и член на Изпълнителния комитет на БФС  Кирил Домусчиев се ядоса на \"Кабаковците\"  и поиска въвеждане на видеоповторенията в българския футбол. В \"Лудогорец\" останаха недоволни от незачетен гол в края на мача и заявиха, че не искат повече Кабаков да свири срещи на отбора. В следващите дни притежаваният от Домусчиев сайт \"Гонг\"  поде атака срещу Кабаков . Впоследствие съдията не получи наряд за последния кръг. \"Към един съдия се приемат дисциплинарни мерки, когато оценката е под 7.5 - това е незадоволително представяне. Оценката на Кабаков е висока, така че аз не виждам драма. Това, че Кабаков не е в нарядите - просто така му се пада. Имаме 18 ръководещи (съдии) в Първа лига и няма как всеки съдия да ръководи във всеки кръг\", каза Стоичков след въпрос на \"Дневник\". \"Един съдия се създава с години, расте и не може с лека ръка, особено достигнал вече пред върха...\", каза Петър Петров. Той посочи, че по негова информация Кабаков засега е в плановете за съдиите на световното в Катар през 2022 г. и може да стане първият българин на световно след Богдан Дочев от 1986 г. Стоичков заяви, че от \"Лудогорец\" не са подали жалба за съдийството на Кабаков. Той определи за недопустимо собственици на клубове да отправят неоснователни критики към съдиите. Занапред от комисията обмислят да сезират комисията по етика и феърплей при подобни случаи. Членовете на Изпълнителния комитет на БФС са оценили представянето на съдиите като \"очаквано добро\", заяви Стоичков.", "date": "2019.12.17", "title": "Съдийската комисия подкрепи Кабаков срещу обвиненията на Домусчиев"}
{"url": "https://www.dnevnik.bg/video/2019/12/17/4006972_dimitur_stoianov_ot_bivolu_ochakvam_jitelite_na_pernik/", "text": "Вярвам, че водната криза в Перник ще завърши с напрежение между правителството и жителите на Перник\", заяви в предаването \"Денят с Веселин Дремджиев\" по ТV+ и TV1 репортерът на сайта \"Биволъ\" Димитър Стоянов. Според него дори ще се стигне до блокада на магистрала \"Струма\" от страна на жителите на областния град. В края на ноември \"Биволъ\" публикува своето разследване на проблема с водоснабдяването на Перник. От сайта разполагат с документи, доказващи, че в месеците, в които нивото на водата в язовир \"Студена\" е намалявало, е била отклонявана вода към Радомир. \"Имаме съоръжение, което отклонява вода към помпена станция, която я изпомпва в посока Радомир. Според документите тя трябва да работи само в извънредна ситуация. Дебитът на водата показва, че когато тази помпена станция спира да изпомва вода в посока Радомир, количеството вода към язовир \"Студена\" нараства няколко пъти\", коментира Димитър Стоянов.", "date": "2019.12.17", "title": "Димитър Стоянов от \"Биволъ\": Очаквам жителите на Перник да блокират магистрала \"Струма\""}
{"url": "https://www.dnevnik.bg/sviat/2019/12/17/4006995_kmet_ot_vodeshtata_opozicionna_partiia_v_turciia_e/", "text": "Кмет от главната опозиционна Републиканска народна партия (РНП) в Турция е арестуван заради твърдения, че е част от мрежата, извършила опита за преврат през юли миналата година. Това съобщи прокуратура в провинция Измир, предадоха Анадолската агенция и \"Ройтерс\". Ибрахим Бурак Оуз стана кмет на Урла - един от окръзите на Измир, провинция с население над 4.3 млн. души, а в едноименния му административен център живеят едва десетки хиляди. Арестът му обаче е символичен и събуди силно недоволство у РНП - за пръв път от местните избори през пролетта, съкрушителен удар за управляващите, се прилага такава мярка за кмет от най-голямата опозиция. Именно РНП (бившите кемалисти) бяха движещата сила зад Екрем  Имамоглу , спечелил кметското място в Истанбул след силно оспорвани и дори повторени избори тази година. Проправителственият \"Дейли сабах\" пише, че Оуз е разговарял по телефона с т. нар. тайни имами на движението. В терминологията на властта това са цивилни, които работят \"проникналите\" в армията гюленисти. Ръководителят на измирския клон на РНП Дениз Юджел отхвърли обвиненията и заяви в \"Туитър\", че \"няма шанс FETÖ (съкращение, дадено от Анкара на движението на Гюлен, което самата организация не използва - бел. ред.) да е оцеляла в РНП\". Оуз е един от многото (около 170) души, задържани днес в Турция по подозрения за връзки с духовника Фетхуллах Гюлен и движението му, което Анкара смята за терористична организация и обозначава с инициалите FETÖ. За разлика от него останалите са заподозрени, че са изпозвали криптираното приложение \"Байлок\", което турските власти смятат, че е помогнало за организиране на неуспешния опит. Задържаните в очакване на процес заради предполагаеми връзки с Гюлен са десетки хиляди, уволнените или отстранени държавни служители,  военни  и други - над 150 хил. Той обаче не е първият отстранен кмет от вота на 31 март насам. Това вече се случи с няколко десетки избрани от прокюрдската Демократична партия на народите заради предполагаеми връзки с кюрдски бунтовници.", "date": "2019.12.17", "title": "Кмет от водещата опозиционна партия в Турция е арестуван за връзки с Гюлен"}
{"url": "https://www.dnevnik.bg/zdrave/2019/12/17/4007013_lekarskiiat_sujuz_vidia_lov_na_veshtici_v_sreshtata_na/", "text": "Българският лекарски съюз изрази безпокойство от вчерашната среща на премиера Бойко Борисов с  настояващите за нов модел на финансиране на болниците  медицински сестри, на която те индиректно бяха противопоставени срещу медиците. \"По време на срещата, съзнателно или не, се насади внушението, че лекарите са \"лоши хора с големи заплати\". Внушение, внасящо допълнително напрежение в съсловието, задълбочаващо конфликта и противопоставянето между работещите в сектора. Създаде се ситуация, от която не печели никой, нито специалистите по здравни грижи, нито лекарите, най-малко пациентите. Ситуация, в която има само губещи\", се казва в позиция на съсловната организация. Вчера, по време на срещата си с протестиращите медицински сестри,  премиерът предложи нестандартно решение : \"ако лекарят взима 12 хил. лева например, ще си намали неговата заплата и така ще даде на сестрите\" - нещо, което самите сестри изтъкнаха като невъзможно. Сега от БЛС изразяват остър протест срещу направените внушения, че \"парите за здраве отиват в джобовете на лекарите\", и посочват, че цитираните по време на срещата заплати са единици. \"Нещо повече – немалка част от специалистите по здравни грижи у нас получават по-високо възнаграждение от исканото от тях (две минимални работни заплати)\", казват те. От съсловната организация припомнят, че заплатите на лекарите и специалистите по здравни грижи зависят от приходите на болницата от клинични пътеки, т.е. от лекуваните в нея. \"Всеки опит за обобщение и внушаване на групова вина е неправилен и опасен\", предупреждават от лекарския съюз. \"Пътят на решаването на проблемите в системата обаче не е чрез спекулации, ултиматуми и лов на вещици. Нито чрез обострянето на отношенията между специалистите, които работят всеки ден заедно, рамо до рамо, под огромно напрежение, борейки се за спасяването на човешки животи\", добавят те. От съсловната организация изтъкват  постигнатото по време на преговорите за Националния рамков договор  2020 - 2022 - повишаване на цените на клиничните пътеки, което е и единственият начин за по-високи приходи на болниците, както и уреденото за пръв път условия минимален процент от приходите на лечебното заведение да са гарантирани за заплати на лекарите и специалистите по здравни грижи. Изтъкват и че за пръв път са поканили представители на Българската асоциация на специалистите по здравни грижи да се включат в преговорите по Националния рамков договор.", "date": "2019.12.17", "title": "Лекарският съюз видя лов на вещици в срещата на премиера и сестрите"}
{"url": "https://www.dnevnik.bg/sport/2019/12/17/4006802_ledenata_purzalka_junak_predlaga_bezplatni_chasove_za/", "text": "Ледената пързалка \"Юнак\" в София ще работи без почивен ден по време на празниците. Съоръжението беше открито преди десет дни, като тази година е с двойно по-голяма площ - 1200 кв.м. Пързалката е безплатна за деца до 3 години, а за деца до 13-годишна възраст входът е свободен от понеделник до петък в часовете от 10.00 до 11.30 и от 16.00 до 17.30. Съоръжението се намира до метростанция стадион \"Васил Левски\".     ", "date": "2019.12.17", "title": "Ледената пързалка \"Юнак\" предлага безплатни часове за деца"}
{"url": "https://www.dnevnik.bg/bulgaria/2019/12/17/4007004_sled_sreshtata_na_borisov_i_sestrite_oshte_bolnici/", "text": "Проверките за нарушенията в болниците вървят повече от година. След вчерашната среща на медицинските сестри с премиера Бойко Борисов, ще бъдат добавени още лечебни заведения\". Това заяви министърът на вътрешните работи Младен Маринов след награждаването на отличените в церемонията за полицай на 2019 година. Пред БТА министърът призова да не се слага черна точка на цялото здравеопазване и всички лекари, защото става дума за конкретни лица. Очакваме допълнителни сигнали за нередности в болниците, обяви Маринов, по думите на когото анализът по тях ще стигне до законодателя. В проверките влизат и онези, свързани с фалшивите ТЕЛК решения. Директорът на полицията Христо Терзийски обяви, че след сигнали за решения на различни ТЕЛК комисии, са образувани над 50 досъдебни производства. Анализите по тях се правят заедно с екипи на здравното министерство. Вчера на среща с медицински сестри, протестиращи заради ниските възнаграждения, премиерът предложи лекарите да се откажат от част от заплатите си в полза на сестрите.", "date": "2019.12.17", "title": "След срещата на Борисов и сестрите още болници ще бъдат проверявани за нарушения"}
{"url": "https://www.dnevnik.bg/video/2019/12/17/4007029_izpitaniiata_na_remontiran_v_turgovishte_tank_t-72/", "text": "Изпитания на последния ремонтиран през тази година танк Т-72 на Сухопътните войски се проведоха днес на полигона на \"ТЕРЕМ-Хан Крум\" ЕООД в гр. Търговище. Това е десетият възстановен танк, който ще бъде отново приет на въоръжение в Сухопътните войски. Споразумението между Министерството на отбраната и \"ТЕРЕМ – ХОЛДИНГ\" ЕАД е за извършване на ремонт III степен на 13 танка Т-72 в срок от 5 години. Цената за ремонта на един танк е 822 000,00 лв. без ДДС. Девет от ремонтираните танкове Т-72 вече са предадени на военно формирование 22 220 в гр. Сливен.", "date": "2019.12.17", "title": "Изпитанията на ремонтиран в Търговище танк Т-72"}
{"url": "https://www.dnevnik.bg/sviat/2019/12/17/4007034_dobiv_na_petrol_i_jp_liniia_do_iran_-_rusiia_ima/", "text": "Сирийският парламент одобри договорите за добив на петрол с две руски компании в усилията си да увеличи производството, страдащо от осемгодишната война и западните санкции, предадоха \"Ройтерс\" и БТА. Държавната информационна агенция САНА съобщи, че споразуменията включват проучване и добив в три блока, включително и петролно поле в Североизточна Сирия и газово находище, намиращо се северно от столицата Дамаск. \"Сана\" уточни, че договорите, одобрени на парламентарна сесия вчера, са били подписани по-рано тази година с руските фирми \"Меркурий Ел Ел Си\" (Mercury LLC) и \"Велада Ел Ел Си\" (Velada LLC). Министърът на петрола Али Ганем заяви, че предоставянето на договорите на тези компании отговаря на правителствената стратегия спрямо \"приятелски държави, подкрепящи Сирия, начело с Русия и Иран\". Сирия произвеждаше близо 380 хил. барела петрол дневно преди войната, но добивът ѝ се срина, след като боевете достигнаха богатата на петрол източна част на страната. Серия големи проекти Вицепремиерът Юрий Борисов междувременно посети Дамаск и каза, че Москва обмисля серия големи икономически и инфраструктурни проекти в страната, предават руски информационни агенции и \"Асошиейтед прес\". Борисов каза след среща със сирийския президент Башар ал Асад, че Москва ще вложи 500 млн. долара за модернизиране на сирийското търговско пристанище в Тартус. Според него 4-годишната модернизационна програма включва реконструкция на старото пристанище в Тартус и изграждането на ново. Има и план за изграждане на железопътна линия през Сирия и Иран, която да свърже средиземноморския бряг на Сирия с Персийския залив. Русия още от съветско време има военноморска база в Тартус - единствената нейна такава база в чужбина. През 2017 г. Москва подписа договор с правителството на Асад, с което наемът на базата бе продължен с 49 г. Договорът позволява на Русия да държи там до 11 военни съда, включително и кораби с ядрени енергийни установки на борда. По време на срещата си с Асад Борисов отбеляза, че Москва е помогнала за възстановяването на завода за торове в Хомс и планира да вложи 200 млн. долара за увеличаване на капацитета му. Той каза също, че Русия ще изпрати 100 хил. тона зърно като хуманитарна помощ за Сирия. Доставките ще започнат още този месец.", "date": "2019.12.17", "title": "Добив на петрол и жп линия до Иран - Русия има планове в Сирия"}
{"url": "https://www.dnevnik.bg/bulgaria/2019/12/17/4007039_cacarov_zapazi_pravoto_si_da_se_vurne_kato_prokuror/", "text": "Прокурорската колегия на Висшия съдебен съвет (ВСС) реши единодушно с 9 гласа \"за\" да уважи молбата на Сотир Цацаров да бъде преназначен като прокурор във Върховната касационна прокуратура. Говорителят на прокурорската колегия Даниела Машева обясни, че в днешния брой на Държавен вестник е  обнародван указът на президента  Румен Радев, с който Цацаров е освободен предсрочно като главен прокурор. Решението на колегията позволява на Цацаров да се върне като редови прокурор във Върховната касационна прокуратура, след като изтече мандатът му начело на антикорупционната комисия. На 11 декември парламентът реши със 165 гласа \"за\" Сотир  Цацаров да оглави антикорупционната комисия . Веднага след избора и с гласовете на всички парламентарно представени партии той  подаде оставката си  пред съдебния съвет. Ден по-късно - на 12 декември, единодушно и без дебат и обсъждане пленумът на Висшия съдебен съвет също прие оставката на главния прокурор Сотир Цацаров с 20 гласа \"за\". Официално мандатът му в прокуратурата изтича на 10 януари 2020 г., но той освобождава поста месец по-рано. Мястото начело на антикорупционната комисия остана свободно след оставката на дотогавашния председател Пламен  Георгиев, който си тръгна на 31 юли  заради поредица от  скандали около незаконната тераса  на апартамента му и постройките върху нея и беше  назначен за консул във Валенсия . Процедурата по избор на негов наследник трябваше да започне не по-късно от края на септември, но беше отложена от управляващите за след местните избори и реално тръгна в началото на ноември. Цацаров ще довърши мандата на Пламен Георгиев и се очаква да е начало на комисията в следващите 4 години, а не в пълния 6-годишен срок за заемане на длъжността.", "date": "2019.12.17", "title": "Цацаров запази правото си да се върне като прокурор след антикорупционната комисия"}
{"url": "https://www.dnevnik.bg/sport/2019/12/17/4006780_stefka_kostadinov_triabva_da_dadem_malko_vuzduh_na/", "text": "Председателят на Българския олимпийски комитет (БОК) Стефка Костадинова призова за търпение към спортистите преди олимпийските игри в Токио догодина. \"Дайте малко да им дадем въздух. Те много добре знаят, че една олимпиада е върхът и каймакът на спортната кариера. Там е мястото, където трябва да покажат своята върхова спортна форма и да зарадват първо себе си и после нас\", каза Костадинова след церемонията \"Спортен Икар\". Рекордьорката в скока на височина определи годината като успешна за българския спорт. Според нея \"спортистите са длъжници на българския народ\" и се надява на добро представяне в Токио. До момента страната е спечелила 15 квоти за игрите. Костадинова допълни, че подкрепя чистите руски спортисти. Според нея тези състезатели незаслужено са жертви на продължаващия допинг скандал в руския спорт. \"Международният олимпийски комитет абсолютно забранява манипулирането на данни и сега се правят проверки и ще се излезе с едно становище. По мое мнение като спортист и българка не мисля, че е редно да се наказват спортисти, които не са уличавани (употреба на допинг). Редно е да се наказват хора и спортисти, които са хващани, но за жалост покрай мокрото гори и сухото\", каза още Костадинова.  Министърът на младежта и спорта Красен Кралев също отличи годината като успешна. По думите му българските спортисти са се представили добре на европейските игри в Минск. \"Вярвам, че имаме много по-големи възможности. Ако вярваме в себе си, ако имаме късмета да не сме преследвани от болести и контузии, мисля, че следващата година ще имаме много поводи за радост. Пожелавам ви да следвате тази линия, която следвахте тази година, защото тя очевидно е успешна. Носете винаги България в сърцето си, защото всички наши сънародници очакват от вас онези успехи, които да ги накарат да се гордеят\", каза Кралев.", "date": "2019.12.17", "title": "Стефка Костадинова: Трябва да дадем малко въздух на спортистите"}
{"url": "https://www.dnevnik.bg/video/2019/12/17/4007081_hiliadi_protestirashti_otnovo_izliazoha_po_ulicite_na/", "text": "Хиляди протестиращи излязоха за 13 пореден ден по улиците на Париж, за да изразят недоволството си от планираната от френското правителство пенсионна реформа. Заради стачката транспортът в града отново беше сериозно затруднен. В края на миналата седмица френският премиер Едуар Филип обяви планираните промени в законодателството. Какво предвиждат те  ", "date": "2019.12.17", "title": "Протести отново блокираха улиците на Париж"}
{"url": "https://www.dnevnik.bg/video/svobodna_evropa/2019/12/17/4007043_hiliadi_protestiraha_pred_prokuraturata_v_belgrad/", "text": "Редовният антиправителствен протест в Белград вече се провежда и пред сградата на прокуратурата. В понеделник вечерта хиляди сърби излязоха по улиците на столицата, за да поискат освобождаването на Александър Обрадович. 40-годишният бивш служител на оръжейната компания \"Крушик\" беше задържан, след като разкри корупционна схема в държавен холдинг. Обрадович, който често е наричан \"сръбският Асандж\", беше арестуван в средата на септември. След публични протести той бе освободен и малко след това и поставен под домашен арест.", "date": "2019.12.17", "title": "Протести отново блокираха улиците на Париж"}
{"url": "https://www.dnevnik.bg/biznes/2019/12/17/4007087_frenskata_alstom_shte_remontira_motrisite_simens_na_bdj/", "text": "Алстом транспорт С.А.\" ще ремонтира 46 електрически и дизелови мотриси \"Сименс\" на \"БДЖ - Пътнически превози\" и ще ги поддържа в следващите пет години, съобщиха от превозвача. Договорът беше подписан днес, а френската компания беше избрана в обществената поръчка на стойност близо 137 млн. лв. \"Алстом транспорт С.А.\" ще обнови и поддържа дизелови мотрисни влакове серия 10 и електрически мотрисни влакове серии 30 и 31. Ремонтът ще започне от няколко мотриси, които отдавна са спрени от експлоатация. Обновяването на 46-те мотриси ще позволи тяхната безпроблемна експлоатация в следващите десет години, уточняват от БДЖ.", "date": "2019.12.17", "title": "Френската \"Алстом\" ще ремонтира мотрисите \"Сименс\" на БДЖ"}
{"url": "https://www.dnevnik.bg/sviat/2019/12/17/4006833_prez_2019_g_biznesut_zapochna_borba_s_klimatichnata/", "text": "Повишаване на световните температури, изменени климатични модели, покачване на морското  равнище, намаляване на биоразнообразието - светът търпи последиците от климатичните промени, в които не всички са убедени. Изглежда обаче, бизнесът няма съмнения и все по-активно търси начини за  конкурентоспособно справяне с един от най-значимите проблеми днес, превърнал се в чувствителна тема за обществото. Извънредно климатично положение Изразът бе определен от Оксфордския речник за  дума на годината  заради увеличената му сто пъти употреба през последните 12 месеца. Изданието го дефинира като ситуация, в която се изискват спешни действия за намаляване или спиране на климатичните промени и за избягване на потенциално необратими щети за околната среда. Колко е  извънредно климатичното положение  се вижда от данните изнесени от редица организации. Според доклад на Световната метеорологична организация тази година е сред трите най-топли, регистрирани от 1850 година, а настъпващите климатични промени се дължат на парниковите газове в резултат на човешката дейност. В друг доклад организацията алармира, че концентрацията на парникови газове е достигнала рекордни нива през 2018 година.  Програмата на ООН за околната среда предупреди, че температурата на Земята в края на нашия век може да се увеличи с 3.4 до 3.9 градуса Целзий, ако парниковите емисии не бъдат рязко ограничени още от идната година. За да бъде ограничено затоплянето в идеалния случай до 1.5 градуса по Целзий спрямо доиндустриалната ера, каквато е целта на Парижкото споразумение за климата от 2015 година - парниковите емисии трябва да намаляват със 7.6 процента годишно от догодина до 2030 година. Така общо спадът им ще бъде 55 процента. На този фон екопротестите по света, включително емблематичните за тази година \"Петъци за бъдещето\", вдъхновени от 16-годишна шведска природозащитничка  Грета Тунберг,  издигат нестихващи призиви за бързи и решителни действия. Европейските лидери успяха да се споразумеят да работят за превръщането на ЕС във въглеродно неутрален блок до 2050 година, т.е. дотогава или да намалят емисиите си до нула, или да ги компенсират чрез екологични и технологични мерки и средства. Редица държави законово се ангажираха с  нулев въглероден отпечатък  до средата на века. В същото време САЩ започнаха процедура по изтеглянето от Парижкото споразумение.  Тазгодишната 25-а Конференцията на ООН за климатичните промени (COP-25 ) приключи само с призиви , а решаването на трънливия въпрос за регулацията на световния пазар за въглеродни емисии бе отложено за догодина. Активността на бизнеса е решаваща През изминалата година все повече компании обявиха планове дейността им да стане въглеродно неутрална, т.е. да не отделят или да компенсират по различни начини въглеродния диоксид, който е парниковият газ, емитиран в най-големи количества. Зелената вълна в бизнеса, подкрепяща целите на  Парижкото споразумение , е възможност за компаниите да осигурят бъдещето си, да станат по-ефективни и да се наложат като лидери в секторите си. Ангажиментът за въглеродна неутралност на редица фирми е възможност за тях да влязат по-бързо в новите енергийни и дигитални технологии, както и да демонстрират на клиентите си своя ангажимент с борбата срещу климатичните промени, коментира пред БТА Юлиан Попов от European Climate Foundation и бивш министър на околната среда и водите. Някои експерти обаче поставят въпроса дали листвани компании, които са ангажирани с максималната възвръщаемост за акционерите си, ще могат да направят големите инвестиции, които се изискват в борбата срещу климатичните промени, коментира агенция \"Ройтерс\". Доста инвеститори обаче настояват компаниите да действат срещу  опасностите от климатичните промени,  а главните изпълнителни директори са изправени пред протестите на младите екоактивисти по света.  Коалиции Близо 90 компании в сектори от хранителната промишленост до производството на цимент и телекомуникациите се включиха в инициативата на коалицията  We Mean Business  и поеха ангажимент да намалят парниковите си емисии. Кампанията цели да насърчи мултинационалните фирми по пътя към нисковъглеродно бъдеще. Някои компании от коалицията We Mean Business се ангажираха с постигането на нулеви въглеродни емисии до 2050 година, включително швейцарският концерн за храни и напитки Nestle, френската компания за строителни материали Saint-Gobain и френската козметична компания L'Oreal. Активността на бизнеса е решаващата сила, от която се нуждаем, коментира в статия за в. \"Файненшъл таймс\" бившият главен изпълнителен директор на Unilever Пол Полман. Той предупреждава, че няма време да се чака отделните компании да извървят самостоятелно пътя си към устойчивост, а е нужно секторите да работят заедно и бързо в тази насока. През септември 60 компании, включително датският транспортен концерн A.P. Moller Maersk, компаниите за суровини COFCO International, Cargill, Trafigura, минната група Anglo American и банките Citigroup, ABN AMRO и Societe Generale (SOGN.PA) дадоха начало на инициативата Getting to Zero Coalition, чиято цел е корабите и горивата за тях да станат въглеродно неутрални до 2030 година. Една компания сама не може да движи реформата с достатъчен мащаб и скорост. Нужни са смели, секторни коалиции за промяна, отбелязва още Полман. Секторът на морските превози отговаря за 2.2% от световните емисии въглероден диоксид, а Международната морска организация има дългосрочна цел да свие парниковите си емисии с 50% до 2050 година спрямо 2008 година. Сектори През последните месеци авиосекторът е особено активен в поемането на ангажименти за нулеви въглеродни емисии. EasyJet обяви, че става първият в света голям авиопревозвач с полети с нулев въглероден отпечатък. Нискотарифната европейска авиокомпания уточни, че ще компенсира въглеродните емисии от използваното гориво при полетите си и мярката ще струва на компанията 25 милиона британски лири (29.2 милиона евро) през следващата финансова година. Тези мерки бяха обявени в момент, в който авиационният сектор е подложен на натиск да намали въглеродния си отпечатък. На авиокомпаниите са падат около 2% от въглеродните емисии в света.  IAG, компанията - майка на British Airways, се ангажира през октомври да постигне нулеви въглеродни емисии до 2050 година. Нейният пример бе последван от австралийската Qantas и нискотарифната Norwegian Air. Авиокомпаниите Air France и British Airways обявиха намерения да компенсират въглеродните си емисии на всичките си вътрешни полети.  Тези ангажименти са доста по-амбициозни от плановете на Международната асоциация за въздушен транспорт (МАВТ - IATA), която цели да намали наполовина вредните емисии от сектора до 2050-а спрямо 2005 година чрез компенсационни мерки по схемата Corsia на Международната организация за гражданска авиация на ООН. През изминалата година все повече компании възприемат подхода за компенсиране на въглеродните си емисии, което им позволява да отделят определено количество въглероден диоксид, компенсирано след това например чрез финансиране на проекти за намаляване на вредните емисии. Тези схеми обаче са критикувани от природозащитни организации като вариант за измъкване, а не за реално намаляване на замърсителите. Испанската Repsol стана първата водеща енергийна компания, която се ангажира да сведе до нула въглеродните си емисии до средата на века, изпреварвайки Royal Dutch Shell, която пък пое ангажимент да намали емисиите си наполовина за същия срок.  Няколко компании в този сектора си поставиха краткосрочни цели за свиване на емисиите си, но никоя преди Repsol не се е ангажирала с такава дългосрочна цел.  Компаниите увеличават производството на природен газ, което е по-малко замърсяващо изкопаемо гориво, и залагат на възобновяемата енергия като слънчевата и вятърната, чието потребление се очаква да скочи през идните десетилетия, тъй като търсенето на електроенергия расте. Горенето на изкопаеми горива е източник на около две трети от световните парникови емисии. Вредните емисии, свързани с енергията, са се увеличили с 1,7 % през 2018 година според Международната агенция за енергията. През септември шефът на Amazon Джеф Безос обеща да направи най-голямата американска компания за онлайн търговия въглеродно неутрална до 2040 година. Амазон ще използва 100% възобновяема енергия от 2030 година спрямо 40% сега. Компанията за онлайн търговия Zalando се ангажира да поставя слънчеви панели и да ползва нисковъглеродни технологии в новите и съществуващите си разпределителни центрове до 2023-а и работи по ангажимента си за нулеви въглеродни емисии. Компанията - майка на Ikea, обяви през ноември, че ще инвестира допълнителни 200 милиона евро в зелена енергия и засаждане на дървета като част от плана на най-голямата в света компания за търговия с мебели да стане въглеродно неутрална до 2030 година. В химико-фармацевтичния сектор тази година гигантът Bayer си постави за цел да постигне въглеродна неутралност до 2030 година чрез програма за намаляване и компенсиране на парниковите си газове. Групата възнамерява да премахне отделяните от нейните производства 4 милиона тона въглеродни емисии годишно чрез масово въвеждане на възобновяеми енергии и чрез мерки за енергийна ефективност.  Според Юлиан Попов ангажиментът за въглеродна неутралност на редица компании е постижим, а в някои случаи и финансово печеливш. Важно е обаче да се следят детайлите и това в каква степен ангажиментът за въглеродна неутралност е реален и дали не е резултат на творческо счетоводство. Във всички случаи ще виждаме все повече големи фирми, които поемат подобен ангажимент, посочи бившият министър на околната среда и водите. /БТА-ИКО", "date": "2019.12.17", "title": "През 2019 г. бизнесът започна борба с климатичната криза"}
{"url": "https://www.dnevnik.bg/politika/2019/12/17/4007088_evrodeputati_iskat_izvinenie_ot_djambazki_zaradi/", "text": "Двама евродепутати са изпратили писмо до председателя на Европейския парламент Давид Сасоли, в което настояват да получат официално извинение от евродепутата от Партията на европейските консерватори и реформисти Ангел Джамбазки, съобщи БНР. Поводът за писмото на Карима Дели от групата на Зелените/Европейски свободен алианс и Исмаил Ертуг от Прогресивния алианс на групата на социалистите и демократите е негово изказване пред българското издание на \"Юрактив\", в което подчертава произхода им, съответно алжирски и турски. Двамата са евродепутати съответно от Франция и Германия. В писмото, с което БНР разполага, се настоява Сасоли да обмисли и налагане на допълнително наказание - мъмрене, като се цитира конкретен член от хартата на основните права на ЕС, който е нарушен в случая. Съпредседателят на групата на Зелените/Европейски свободен алианс Филип Ламбер изрази възмущението си в пленарната зала. \"Смятам, че този тип характеристики са недопустими в тази зала. Всички сме европейски депутати, всички сме от различен произход и затова и дума не може да става да се стигматизират колеги заради това. И ви моля, господин председател, да призовете г-н Джамбазки да спазва реда\", каза той. Председателят на Прогресивния алианс на социалистите и демократите Ираче Гарсия определи изказването на Джамбазки като \"напълно неприемливо\". Тя заяви, че в Европейския парламент има норми, които трябва да се спазват и че не може да се допуснат расистки изказвания там, като поиска председателя Давид Сасоли да предприеме необходимите мерки, за да не се повтаря случаят. Миналата седмица стана известно, че  Джамбазки е хванат да шофира в нетрезво състояние . Премиерът Бойко  Борисов изрази разочарованието си от него  и призова партията му ВМРО да реши бъдещето му.", "date": "2019.12.17", "title": "Евродепутати искат извинение от Джамбазки заради дискриминационно изказване"}
{"url": "https://www.dnevnik.bg/evropa/2019/12/17/4007050_polsha_moje_da_napusne_es_predupredi_vurhovniiat_sud/", "text": "Полша може да напусне Европейския съюз заради планове на управляващите националисти, които биха дали възможност за уволняване на съдии, поставили правосъдната реформа в страната под въпрос. Това се казва в  изявление  на Върховния съд на страната - една от институциите, които се противопоставят на оспорваната от Брюксел реформа. Според критици кабинетът на \"Право и справедливост\" консолидира властта си с промените за сметка на върховенството на закона, включително чрез възможността да бъдат отстранявани съдии, които смятат, че магистрати, номинирани от  Националния съдебен съвет,  назначаван предимно от доминирания от партията парламент, не са независими. На подобно мнение е и Върховният съд. Според изявлението, подписано от председателя на съда  Малгожата Герсдорф , плановете може да противоречат на европейското право и да изострят сегашното напрежение между Брюксел и Варшава. \"Противоречията между полското законодателство и европейското законодателство... по всяка вероятност ще доведат до намеса на европейските институции относно нарушение на европейските договори и в по-дългосрочна перспектива (ще доведат до) нуждата от напускане на ЕС\", се казва в публикуваното днес становище. \"Очевидно\" законопроектът е замислен, за да даде възможност на президента Анджей Дуда (съюзник на управляващите) да избере нов председател на Върховния съд преди следващите избори, продължава изявлението. \"Не е напълно независим\" Герсдорф, която заема поста отпреди идването на ПиС на власт, трябва да го напусне през април. Тя свика среща на съдиите на 17 март, за да могат да участват в процеса на избор на следващия председател на съда, заяви днес нейният говорител, цитиран от \"Ройтерс\". Притеснението ѝ е, че правителството ще опита да контролира процеса. Върховният съд бе засегнат и от реформа, свързана с  понижаване на възрастта за пенсиониране на съдиите , която ЕС вече определи като нарушаваща правото на общността. Съдът на ЕС в Люксембург заяви преди месец, че решението дали Националният съдебен съвет действително е независим трябва да бъде взето от Върховния съд. На 5 декември Върховният съд  нанесе удар на управляващите, като постанови , че органът \"не е напълно безпристрастен... (и) независим от законодателната и изпълнителната власт\". \"Право и справедливост\" настоява, че съдебната реформа цели единствено да направи съдебната система на страната \"по-ефикасна\". Брюксел е на друго мнение и говори за системна политизация на съдебната система. Европейската комисия заяви вчера, че започва проверка дали законопроектът подкопава съдебната система на страната. \"Ройтерс\" отбелязва, че не е съвсем ясно какво има предвид Герсдорф, говорейки за излизане от ЕС - съюзът няма механизъм за изгонване на държави.", "date": "2019.12.17", "title": "Полша може да напусне ЕС, предупреди Върховният ѝ съд"}
{"url": "https://www.dnevnik.bg/sport/2019/12/17/4006981_opoziciiata_vuv_voleibola_se_pritesni_che_svalianeto/", "text": "Опозицията във волейбола изрази притеснение, че чрез \"шикалкавене и маневри\" дългогодишният  п резидент на българската федерация Данчо Лазаров  се опитва да осуети провеждането на извънредно изборно общо събрание на 16 януари. От инициативния комитет за промени във волейбола, в който членуват водещите клубове, заявиха, че не са изненадани от този развой. Те са готови със стъпки, с които вярват, че ще доведат усилията си до успех. \"Това е поредното шикалкавене на този председател и ние с официални писма ще сезираме органите за случващото се. Не само нашето търпение, но и търпението на волейболното общество отдавна е изчерпано. Това са едни ходове и маневри, които не отиват на интелигентен спорт като нашия. Ние нямаме задкулисни ходове и вървим по един план, в който ще победим\", каза треньорът на ЦСКА Александър Попов. В понеделник федерацията обяви, че е подала заявление в Търговския регистър към Агенцията по вписвания за свикване на извънредно общо събрание. Според кандидата на опозицията за президент Любомир Ганев нарочно е взела решението в последния ден, за да осуети провеждането на  събранието на 16 януари , въпреки че две седмици по-рано са били събрани  необходимите за свикването му  подписи на една трета от клубовете .      \"Аз лично искам и се надявам да има такова събрание. В нашия устав пише, че в срок от най-малко 1 месец, ако е обявено в регистъра. То е внесено с входящ номер на 16 декември в регистъра, то до 16 януари има точно един месец. Така че ако регистърът даде обява, ще се борим\", каза Ганев. Той допълни: \"Идеята на инициативния комитет да свикаме извънредното събрание (на 16 януари) беше да дадем възможност на всички клубове, които към днешна дата членуват във федерацията, да си изкажат мнението. Ако бяхме направили искане от 20 януари нататък, само прелицензираните клубове, които до миналия ден бяха по-малко от 60, само те можеха да участват\". Според Ганев клубовете, които ще гласуват да запазят стария начин на управление, са предупредени отдавна да бъдат прелицензирани, като срокът за това е до 18 януари. Той допълни, че не приема другият кандидат за поста Борислав Кьосев за свой враг и \"никой от работещите хора няма опасност да бъде освободен, защото пречи\". \"Внимателно бяха подбрани сроковете на това вписване, така че процедурно да не е налице необходимото време това изборно общо събрание да не бъде обжалвано от всяка заинтересована страна. Беше внесена на точната дата, така че да не може да се случи по начина, по който искахме да се получи\", каза Давид Давидов, който е част от управлението на \"Левски\". Той допълни, че пред опозицията стоят два варианта. Това са ново решение на управителния съвет, което \"да прегласува исканията на клубовете с вече адекватна нова дата\" или събиране на нови искания от клубовете, но този път адресирани не към федерацията по волейбол, а до съда, който да се произнесе. От опозицията вярват, че следващият ход на Лазаров е да премахне неудобните за него хора от управителния съвет на предстоящото в петък общо събрание в Казанлък. Инициативният комитет се надява да контрира президента, като увеличи подкрепата си.", "date": "2019.12.17", "title": "Опозицията във волейбола се притесни, че свалянето на Данчо Лазаров се отлага"}
{"url": "https://www.dnevnik.bg/sviat/2019/12/17/4007118_makedonec_ostana_v_grucki_arest_11_meseca_zaradi/", "text": "Гърция освободи гражданин на Северна Македония от ареста месеци, след като документ доказа, че пакет брашно, носен от него при преминаване на границата, не е хероин. Това разказва гръцкият в. \"Ефимерида тон Синтактон\",  цитиран  от македонското електронно издание МКД. Преди мяколко дни сайтът писа за 38-годишен мъж, освободен в Солун, след като отпаднали съмненията, че той е търгувал с дрога. Разказът на \"Ефимерида\" сочи, че мъжът от гръцкото село Стромница, задържан през януари тази година, влязъл на гръцка територия с пакет брашно. Направил го нелегално, но това е обичайно в разделените от границата села. Пакетът обаче притеснил гръцката полиция, който го заловила и задържала в очакване на процеса. Прокуратурата започнала наказателно производство срещу мъжа, настоявал, че носел брашното на приятел от другата страна на границата. Лаборатория в Атина потвърдила, че не става дума нито за кокаин, нито за хероин или за какъвто и да било наркотик. На 6 март според \"Ефимерида\" официален документ от лабораторията потвърдил, че става дума за чисто брашно. Изглежда, хартията се \"загубила по пътя\" и била открита едва миналата седмица. \"Срамно е, че никой не е забелязал документа\", цитира МКД прокурора Деспина Сидиропулу след освобождаването на мъжа. Според \"Ефимерида\" той ще отнесе случая до Европейския съд за правата на човека и ще иска обезщетение от гръцката държава.", "date": "2019.12.17", "title": "Македонец остана в гръцки арест 11 месеца заради изгубен документ и пакет брашно"}
{"url": "https://www.dnevnik.bg/bulgaria/2019/12/17/4007121_prokuraturata_e_zaduljena_sus_sud_da_suobshti_kakvo_e/", "text": "Съдът задължи прокуратурата да каже какво е работил през последните 10 години Иван Гешев, който утре ще положи клетва като главен прокурор. Окончателното решение е на Видинския административен съд и е по иск на Гражданското движение \"Боец\", съобщиха от движението. Делото е заведено, след като Софийската градска прокуратура отказа да предостави данни, поискани по Закона за достъп до обществена информация, за това по колко и какви наказателни производства е работил Гешев и как са приключили те - с осъдителни или оправдателни присъди.  Съдът постанови \"прокуратурата е нарушила закона\", обявиха днес от \"Боец\". Съдът е отменил мълчаливия отказ на Градската прокуратура и я е задължил да заплати разноските по делото. Решението е окончателно и не подлежи на обжалване. Иван Гешев бе назначен за заместник главен прокурор през 2018 г. Преди това бе ръководител на Специализираната наказателна прокуратура, където водеше делото за източване на фалиралата КТБ с обвиняеми собственикът ѝ Цветан Василев и още 17 души. Работил е в Софийската районна и градска прокуратура, а преди това в столичното следствие. По колко наказателни производства (в досъдебна и съдебна фаза) е бил наблюдаващ прокурор Иван Стоименов Гешев за периода от командироването му в Софийска градска прокуратура през 2009 г. до настоящия момент? Колко от водените от него наказателни производства за същия период са приключили с осъдителни и колко с оправдателни присъди – брой на осъдени и оправдани лица по делата? Колко от досъдебните производства, водени от него за този период, са прекратени с постановление на прокурора? Колко от водените от него наказателни производства за същия период са за престъпления от глава седма от особената част на Наказателния кодекс – престъпления против финансовата, данъчната и осигурителната система (чл.253 – чл.268 НК)? Колко от водените от него наказателни производства по т. 3 са приключили с осъдителни и колко с оправдателни присъди – брой на осъдени и оправдани лица по делата? Колко от делата по т. 3 са приключили със споразумения между прокурора и подсъдимите? По колко от сключените споразумения е отнето или конфискувано незаконно придобито имущество и в какъв размер? Колко от водените от него наказателни производства са за престъпления по чл.321, ал.1 от НК – за образуване или ръководене или по ал.2 – участие в организираната престъпна група? Колко от водените от него наказателни производства са за организирана престъпна група, извършваща престъпления срещу данъчната система с користна цел по ч. 321, ал. 3 от НК? Колко от водените от него наказателни производства по т. 5 са приключили с осъдителни и колко с оправдателни присъди – брой на осъдени и оправдани лица по делата? Колко са прекратени с постановление на прокуратурата? Колко от делата по т. 5 са приключили със споразумения между прокурора и подсъдимите? По колко от сключените споразумения е отнето или конфискувано незаконно придобито имущество и в какъв размер? Какъв е общият брой на внесените от прокурор Иван Стоименов Гешев обвинителни актове в съда от командироването му в СГП през 2009 г. до 31.07.2019 г.? Какъв е общият брой на внесените от него в съда споразумения за същия период?", "date": "2019.12.17", "title": "Прокуратурата е задължена със съд да съобщи какво е работил Иван Гешев"}
{"url": "https://www.dnevnik.bg/sport/2019/12/17/4007100_bulgarskiiat_futbol_se_nasochva_kum_videopovtoreniiata/", "text": "Българският футбол ще приеме  системата за видеоповторения  (VAR), защото това е бъдещето на играта въпреки нейните несъвършенства. Това обясниха от  Съдийската комисия към БФС  на пресконференция в София.  За момента няма яснота колко ще струва внедряването на системата в Първа лига, като целта е специална комисия да проучи всички варианти, да получи оферти от лицензирани фирми към ФИФА и да ги представи пред Изпълкома на БФС. Ръководител на проекта е бившият председател на Съдийската комисия Петър Петров. След пресконференцията на реферите стана ясно, че въпросите към момента са повече от отговорите. \"Ние не искаме да спекулираме, затова към момента не можем да ви кажем толкова много\", обясни Петров. Вероятно в България ще бъде въведен т.нар. мобилен VAR, а не централизираният. Това са специализирани микробуси, които са оборудвани за двамата видеорефери, както и за техническо лице. Една от въпросителните е дали да се инсталира монитор, на който главният съдия да гледа ситуациите. \"От сезон 2021-2022 всички първенства под егидата на УЕФА трябва да внедрят тази система. Още от следващия сезон в групите на Лига Европа също задължително ще има VAR. Най-реалистично е да се смята, че може да въведем системата в България в плейофната фаза на следващия шампионат. Преди това обаче трябва да се инсталира тестова система и да се изиграят мачове при подрастващите\", каза Петров. \"Офертите за системата ще се разгледат от комисията, която беше назначена от Изпълкома в състав Кирил Домусчиев, Венци Стефанов и Атанас Фурнаджиев. Не мога да ви кажа дали всички клубове ще са съгласни, но и сега не можем да гадаем, защото не знаем колко ще струва.\" Според председателя на Съдийската комисия с въвеждането на системата ще възтържествува справедливостта.", "date": "2019.12.17", "title": "Българският футбол се насочва към видеоповторенията с много неизвестни и малко отговори"}
{"url": "https://www.dnevnik.bg/sport/2019/12/17/4007120_hubchev_silniiat_kolektiv_e_nai-goliamoto_orujie_na/", "text": "Треньорът на \"Левски\" Петър Хубчев заяви, че е доволен от професионализма на футболистите и колектива в отбора. Той заяви, че още от първия си ден в клуба усеща доверието на играчите. \"Много е важно треньорът да бъде откровен пред колектива и футболистите да му повярват, че пред тях стои един честен човек, който със своите методи ще се опита да развие този отбор. Те трябва да са готови да влязат в огъня за отбора, треньора и клуба, но в същото време треньорът трябва да е готов да защитава интересите на футболистите\", каза Хубчев пред клубната телевизия.", "date": "2019.12.17", "title": "Хубчев: Силният колектив е най-голямото оръжие на \"Левски\""}
{"url": "https://www.dnevnik.bg/bulgaria/2019/12/17/4007134_s_konstitucionnite_promeni_shte_se_garantira/", "text": "Дебатът за необходимостта от конституционни промени е във връзка със стремежа България да се развива като демократична, правова и социална европейска държава, да се гарантира върховенство на закона, разделение на властите и достойно бъдеще на гражданите. С тези думи държавният глава Румен Радев обобщи проведения днес в президентството дебат на Правния съвет към президента, в който участие взеха представители на академичната общност, съобщиха от прессекретариата на държавния глава. Заседанието на Съвета поставя началото на обявения от президента  широк обществен дебат за необходимостта от конституционни промени . Държавният глава обяви, че ще инициира широк обществен дебат за промени в Конституцията, на 26 ноември - веднага след като подписа указа за назначаване на Иван Гешев за главен прокурор. Сред акцентите на разговорите бяха конституционният модел на прокуратурата, правното положение на главния прокурор в съдебната власт, механизмът за разследване на главния прокурор в предложения от Министерския съвет законопроект, както и възможността за въвеждане на индивидуална конституционна жалба. Радев подчерта необходимостта от реална отчетност и прозрачност в работата на институциите и особено по отношение на съда, следствието и прокуратурата. По думите му това конституционно задължение не може да бъде изпълнено само с един отчетен доклад пред Народното събрание. Повдигнат беше и въпросът за тежестта на правомощията на държавния глава при назначаването на председателите на Върховния касационен съд, Върховния административен съд и главния прокурор. В дискусията взеха участие членове на правния екип на Радев, както и проф. Пламен Киров, проф. Веселин Вучков, проф. Петя Шопова, проф. Георги Близнашки, проф. Янаки Стоилов, проф. Йонко Кунчев, доц. Даниела Дончева, доц. Атанас Славов, Росен Димов, Росен Карадимов и Емануил Йорданов. На 19 декември от 13.00 часа държавният глава ще приеме на \"Дондуков\" 2 представители на неправителствени организации и професионални сдружения на магистрати.", "date": "2019.12.17", "title": "С конституционните промени ще се гарантира върховенство на закона, смята президентът"}
{"url": "https://www.dnevnik.bg/sviat/2019/12/17/4007049_pet_godini_po-kusno_sasht_i_kuba_otnovo_sa_pred_razriv/", "text": "На 17 декември 2014 г. Вашингтон и Хавана изненадаха света, като обявиха  историческо сближаване след половин век вражда . Пет години по-късно идилията е нарушена и тегне опасност от нов разрив. Те са като \"двойка, в която цари неразбирателство\", изразява съжаление 34-годишната Одаидис Маранте, докато пресича мястото, известно като Площада на въздишките. То се намира близо до американското посолство и там кубинците обикновено чакат отговора на молбите си за виза. Мястото сега е пусто, тъй като консулските услуги бяха спрени. Двете страни \"винаги търсят претекст да се скарат излишно\", добавя тя. Отношенията паднаха \"на много ниско ниво\", признава в интервю за АФП Карлос Фернандес де Косио, директор на отдела в кубинското външно министерство, отговарящ за САЩ. Но \"може да се влошат още\", предупреждава той и обвинява северноамериканската съседка, която прилага ембарго от 1962 г., че иска \"да скъса съществуващите връзки\" и да \"затвори посолствата\", които бяха отново отворени през лятото на 2015 г. Според Кари Филипети, отговаряща за Куба и Венецуела служителка на  Държавния департамент на САЩ , \"е трудно да си представим, че отношенията ще се подобрят значително, освен ако кубинското правителство не предприеме конкретни мерки за даване на глас на дисидентите, спазване на правата на народа и спиране на злонамерените дейности в региона\". \"Нарушаването на правата на човека на кастристкия режим ще му струва скъпо и нашите санкции целят да постигнат този ефект\", отговори тя писмено на въпроси на АФП. През последните месеци санкциите не спират: забрана за американски круизни кораби да спират в Куба, ограничаване на сумите, които кубинци могат да пращат от чужбина на близките си на острова, сурови глоби за кораби, транспортиращи венецуелски петрол в Куба... \"Мислене от времето на студената война\"  Твърде далеч назад остана като че ли времето, когато Барак Обама и Раул Кастро се появяваха заедно с усмивка пред медиите в Хавана. Смяната на стопанина на Белия дом със сигурност оказа влияние върху този обрат. Ръководителят на американския мозъчен тръст \"Междуамерикански диалог\" Майкъл Шифър отличава три мотива зад агресивната политика на  Доналд Тръмп:  Флорида, земя на кубински изгнаници, ухажвани от американските политици заради решаващата тежест, която може да имат техните гласове на изборите през 2020 г.; \"мислене от времето на студената война\", насочено към взимане на реванш след 60 години социализъм в Куба; подкрепата на острова за Венецуела на Николас Мадуро. Но \"кубинците също носят отговорност, тъй като пропуснаха да реализират възможностите, които им предостави протегнатата от Обама ръка\". Най-консервативното ядро в правителството не позволи твърде бърз напредък, казва той: \"Те втвърдиха позицията си, затвориха се още повече, станаха по-репресивни, защото се почувстваха застрашени.\" Това втвърдяване продължава. Във вторник миналата седмица, Международния ден за правата на човека, десетина кубински независими журналисти и активисти казаха, че са получили забрана от полицията да излизат от вкъщи. Несъмнено тази мярка е целяла да се избегне каквато и да било мобилизация на тази символна дата. \"Не само враждебната политика на Тръмп доведе до по-твърд отговор във вътрешнополитически план от страна на кубинското правителство. Процесът започна преди това\", смята Алина Лопес Ернандес, анализаторка и редакторка в онлайн медията \"Ховен Куба\". Вярно е обаче, че в комунистическата партия (единствената разрешена в Куба) \"са насърчавани по естествен начин консервативните тенденции и те се засилват, когато американското правителство действа по начина, по който го прави сега\". Да се постигне \"истинска промяна\" на острова, каквато желае Вашингтон, \"е трудно в това обсадно положение\". Случаят Ферер Повод за търкания сега е случаят с дисидента Хосе Даниел Ферер, вкаран в затвора на 1 октомври. Лидер на Патриотичния съюз на Куба, той е смятан за обикновен \"престъпник\" от правителството, което го обвинява, че е ударил друг мъж. Той е \"политически затворник в голяма опасност\", твърди американската шарже д'афер в Хавана, Мара Текач, която го защитава все по-активно в социалните мрежи. Нейното поведение е окачествено като \"вмешателство\" от кубинския официоз \"Гранма\". Правителството отрича да има политически затворници в Куба и обвинява опозицията, че е финансирана от Вашингтон. Специалист по темата, политологът Естебан Моралес изразява увереност, че има ескалация на напрежението и целта е една: \"Тръмп ще поиска да скъса дипломатическите отношения.\" Дори и сега \"дипломатическите отношения са почти карикатурни, вече няма такива\". /БТА", "date": "2019.12.17", "title": "Пет години по-късно САЩ и Куба отново са пред разрив"}
