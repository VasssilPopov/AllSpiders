{"url": "https://www.dnevnik.bg/sport/2018/12/01/3355064_real_dobliji_liderite_s_trudna_pobeda_sreshtu_valensiia/", "text": "Реал\" (Мадрид) се доближи до лидерите в Ла Лига след трудна победа с 2:0 срещу \"Валенсия\" на \"Сантяго Бернабеу\". Автогол на Даниел Вас и късно попадение на Лукас Васкес върнаха европейския и световен клубен шампион на победния път след тежката загуба от \"Ейбар\" (0:3) в миналия кръг. \"Реал\" записа седми успех oт 13 мача в испанското първенство и успя да се върне в челната шестица. Тимът, воден от Сантяго Солари, събра 23 точки и се изкачи на пета позиция. Със същия брой точки е четвъртият \"Алавес\". \"Атлетико\" (Мадрид), \"Барселона\" и \"Севиля\", които играят своите мачове в неделя (2 ноември), имат съответно 24, 25 и 26 точки. \"Валенсия\" заема 13-ата позиция със 17 точки, след като допусна третата си загуба за сезона. \"Реал\" започна силно мача с \"Валенсия\", пресираше здраво съперника, а Карим Бензема беше постоянна опасност пред вратата на Нето. В осмата минута французинът се пребори за топката след центриране към далечната греда. Дани Карвахал се пребори за нея в другия край на наказателното поле, проби по аутлинията и центрира, а Дани Вас си отбеляза автогол при опита си да я изчисти с глава. \"Реал\" продължи да е по-добрия отбор до края на полувремето, но не успя да стигне до второ попадение. След почивката \"Валенсия\" подобри значително играта си и стигна до няколко отлични възможности да изравни. Санти Мина и Габриел обаче пропиляха най-чистите положения. В 83-ата минута \"Реал\" реши мача с втори гол. Карвахал организира бърза контраатака по десния фланг, размени двойно подаване с Иско, след което центрира по земя към вратарското поле. Асенсио не успя да отправи удар, но Бензема настигна топката и подаде към Васкес, който отбеляза с левия крак, останал сам на пет-шест метра от голлинията.", "date": "2018.12.01", "title": "\"Реал\" доближи лидерите с трудна победа срещу \"Валенсия\""}
{"url": "https://www.dnevnik.bg/sport/2018/12/01/3354908_aleksi_jeliazkov_stana_skaut_v_ludogorec/", "text": "Дългогодишният помощник на Димитър Димитров-Херо и Ивайло Петев Алекси Желязков започва работа като скаут в \"Лудогорец\". Той влиза в  новосъздадения селекционен съвет , оглавяван от административния директор Георги Караманджуков. Назначението на Желязков е поредната промяна в клуба, последвала напускането на треньора Пауло Аутуори и  уволнението на спортния директор Методи Томанов . През ноември в скаутското звено на \"Лудогорец\" влязоха бившият нападател на \"Левски\" и \"Ботев\" (Пловдив) Иван Цветков и Яков Папарков, който преди това беше директор на детско-юношеската школа на шампионите. Желязков е работил като помощник треньор в \"Литекс\", \"Нефтохимик\", \"Черноморец\", руските \"Амкар\" (Перм) и \"Терек\" (Грозни), кипърския АЕЛ (Лимасол) и хърватския \"Динамо\" (Загреб). Като старши треньор е водил \"Литекс\", \"Велбъжд\" и \"Амкар\".", "date": "2018.12.01", "title": "Алекси Желязков стана скаут в \"Лудогорец\""}
{"url": "https://www.dnevnik.bg/sviat/2018/12/01/3354903_edinstveniiat_mandat_na_djordj_h_u_bush_v_beliia_dom/", "text": "Президент само за четири години, Джордж Хърбърт Уокър Буш оформи американската история за десетилетия. Той заемаше постове от Пекин до ЦРУ, изтласка силите на Ирак от Кувейт, сключи решаваща бюджетна сделка, която му струваше изборите, и стана баща на бъдещ президент. Той почина на 94-годишна възраст, само седем месеца след кончината на 17 април 2018 г. на съпругата му Барбара, с която бяха женени 73 години. Президентството му от 1989 до 1993 година, бе белязано от две събития - агресивния му отговор на инвазията на иракския президент Саддам Хюсеин в Кувейт през 1990 г. и обещанието да не вдига данъците, което даде, докато се бореше за президентския пост през 1988 г. и което скоро наруши. Във време, когато Студената война отиваше към края си, а влиянието на комунизма в съветски стил намаляваше, военните му и дипломатически действия твърдо наложиха САЩ като водещата световна суперсила. След като Буш категорично заяви, че агресията на Саддам \"няма да успее\", водените от САЩ сили разгромиха иракската армия във войната в Залива, изтласквайки я от Кувейт, но внезапно спряха, преди да превземат иракската столица Багдад. Популярността на Буш сред американците временно нарасна до близо 90 процента. Двайсет месеца по-късно, през 1992 г., републиканецът Буш загуби битката за преизбирането си от демократа Бил Клинтън, чието общително поведение и фокус върху икономиката намериха отзвук у много американци и накараха Буш да изглежда дистанциран от гласоподавателите заради съсредоточаването му върху външната политика вместо вътрешните проблеми. Въпреки широката коалиция, включваща няколко арабски държави, американското участие във войната в Залива бе възприето като нарушаване на арабския суверенитет от някои среди в Близкия изток и накара няколко екстремистки групировки, включително създадената неотдавна Ал Каида на Осама бен Ладен, да се пренасочат към борба срещу американското влияние. Десетилетие по-късно президентството на сина на Буш, Джордж Уокър Буш, бе разтърсено от смъртоносното нападение на Ал Каида срещу САЩ на 11 септември 2001 година. Двамата президенти Буш са едва вторите баща и син, които заемат поста, след Джон Адамс (1797-1801 г.) и Джон Куинси Адамс (1825-1829 г.). Политическата династия Буш включва също бащата на Джордж Х. У. Буш, който е бил сенатор, както и сина му Джеб - бивш губернатор на Флорида, който през 2015 г. започна собствена кампания за Белия дом, но отпадна от надпреварата през февруари 2016 г. Буш-старши не подкрепи републиканеца Доналд Тръмп, крайният победител в президентските избори през 2016 г., който по време на кампанията си атакува както Джеб, така и Джордж Буш-младши. Буш-старши не съобщи публично за кого е гласувал на тези избори, но според източник на Си Ен Ен той е дал гласа си за кандидатката на демократите Хилари Клинтън. Джордж Х. У. Буш бе умерен републиканец, известен със своята дипломатичност и способността за компромиси с демократите. Той бе символ на сравнително колегиален период във Вашингтон, който въпреки това постави основите на междупартийните ежби, които в момента задушават американската политика. Когато прие номинацията на Републиканската партия за кандидат за президент на изборите през 1988 г, Буш, тогава вицепрезидент на Роналд Рейгън, се опита да надделее над консерваторите в партийните редици, които клоняха повече към Рейгън. Той отговори на съмненията в консерватизма му с категорично обещание. тържествмено заяви той на конгреса на републиканците. По-късно, вече президент, Буш-старши се съгласи да повиши данъците, за да помогне за намаляване на бюджетния дефицит. Отмятането му от дадената дума разгневи консерваторите и през 1992 г. доведе до необичайно предизвикателство, отправено към действащ президент на първичните избори от негов съпартиец - републиканец, консервативния коментатор Пат Бюканън. Буш-старши с лекота победи Бюканън за номинацията на републиканците, но позицията му за данъците, дълга на страната и вялата икономика накараха тексаския милиардер Рос Перо да започне кандидатпрезидентска кампания като независим кандидат. В крайна сметка Клинтън спечели надпреварата едва с 43 процента от гласовете и измести Буш от Белия дом след само един мандат. Загубата му в изборите от 1992 г. го превърна в поучителна история за цяло поколение републиканци - урок, който продължава да оказва влияние и в текущите сблъсъци за федералния бюджет и разходи. Години по-късно, през 2014 г., Буш бе награден за бюджетния си компромис от 1990 г. от фондация и библиотека \"Джон Ф. Кенеди\", която похвали \"решението му да постави страната над партията и политическите перспективи\". \"Макар да призна, че бюджетната сделка от 1990 г. може да обрече на провал шансовете му за преизбиране, той направи това, което мислеше, че е най-добро за страната, и затова му се признава заслугата за принос в полагането на основата за последвалия икономически растеж от 90-те години\", посочи фондацията, присъждайки отличието. от скосените бордюри на кръстовищата до рампите край сградите, които позволяват достъпа на хора в инвалидни колички. Построяването им е резултат от закона за американците с увреждания от 1990 г., подписан от Буш, който забранява дискриминацията срещу хората с увреждания на работното място и им осигурява равен достъп до обществени пространства. Буш подкрепи закона въпреки опасенията на някои консерватори в партията му от разходите и евентуални съдебни дела. Джордж Х.У. Буш е роден на 12 юни 1924 г. в Милтън, Масачузетс, в патриархално семейство от Нова Англия като син на финансиста Прескът Буш, по-късно е избран за сенатор от Кънектикът, и Дороти Буш. Израства в елегантното предградие на Ню Йорк - Гринуич, и получава образованието си в частни училища и университета Йейл. Буш опознава войната отблизо, напускайки училище на 18-годишна възраст, за да стане най-младият пилот във военноморските сили през Втората световна война. Той изпълнява 58 полета в Тихоокеанския регион, свален е над океана и спасен от американска подводница. С приближаването на края на войната през януари 1945 г. Буш се жени за любимата си Барбара Пиърс, с която имат шест деца. След войната Буш отказва работа на Уолстрийт и подпомогнат от бизнес връзките на баща си, се премества в Западен Тексас, за да основе петролна компания. Прави състояние и започва да се издига до фигура от национална значимост, печелейки изборите за Камарата на представителите за Тексас през 1966 г. и 1968 година. Губи две надпревари за място в Сената, но звездата му продължава възхода си в Републиканската партия. Президентът Ричард Никсън го назначава за посланик пред ООН през 1971 г., а две години по-късно Буш става председател на Националния комитет на Републиканската партия. Друг президент - републиканец, Джералд Форд, го назначава за посланик в Китай през 1974 г., а след това и за директор на ЦРУ. Буш има заслугата за възстановяване на духа в ЦРУ, след като организацията е обект на разследвания за незаконни и неоторизирани дейности. През 1998 г. централата на агенцията в Лангли, Вирджиния, е наречена Център за разузнаване \"Джордж Буш\". Буш се кандидатира за президент през 1980 г. и се изправя на първичните избори срещу Рейгън, бивш актьор и губернатор на Калифорния, който се представя като праволинеен консерватор в контраст срещу президента демократ Джими Картър. Буш побеждава Рейгън в няколко тура на първичните избори, като осмива привързаността на опонента си към \"икономиката на предлагането\", според която най-добрият начин за стимулиране на икономическия растеж е чрез по-ниски данъци върху доходите и капиталовите печалби. Буш нарича плана на Рейгън \"вуду икономика\". В крайна сметка Рейгън побеждава Буш и спечелва номинацията на републиканците, но след това го кани за вицепрезидент, отчасти в опит да успокои опасенията на избирателите, породени от консервативните възгледи на Рейгън. След двата мандата на Рейгън, Буш води кампания за президентството като официален наследник на консервативната политика на Рейгън. Дори при това положение обаче Буш се опитва да се разграничи от действащия президент и да спечели избирателите, според които политиката на Рейгън е била твърде сурова към бедните и други уязвими групи. Прословут става призивът му за \"по-добра, по-великодушна нация\" в речта му от 1988 г., с която приема номинацията на партията. Той печели президентския пост, разбивайки кандидата на демократите, губернатора от Масачузетс Майкъл Дукакис, в 40 от 50-те американски щата. Като вицепрезидент Буш е осмиван като \"мекушав\", но не се поколебава да използва сила във външната политика по време на президентския си мандат. Той изпраща десантни части да свалят панамския диктатор Мануел Нориега през декември 1989 г. и осигурява въздушно прикритие, за да помогне на филипинската президентка Корасон Акино да оцелее в опита за преврат същата година. Тогава идва иракското нашествие в Кувейт на 2 август 1990 г. Силният отговор на Буш и съкрушителната победа на съюзниците в отблъскването на иракските войски предизвика национална еуфория. сравнима единствено с тази на сина му след ударите от 11 септември. Десетилетие по-късно Буш-младши нареди инвазия в Ирак и свали Саддам от власт. Наред с удара от повишаването на данъците и последиците от кандидатурата на Перо, загубата на Буш в кандидатпрезидентската надпревара през 1992 г. бе свързана със стагнацията в икономиката, която вдигна безработицата в САЩ до 7,5 процента и го остави уязвим за обвинения, че републиканската политика се е провалила. Критиците отбелязват липсата му на ясна визия затова какво иска да направи по вътрешните проблеми, което той в характерния си стил нарече \"онова нещо с визията\". Някои политически анализатори посочват, че опитът му за преизбиране е бил подкопан от решението му да не се възползва от популярността си след войната в Залива, за да предложи решителни вътрешни инициативи. \"Имаше период от около две седмици, когато можехме да направим всичко. Той обаче се изплъзна\", разказва сътрудник, застъпвал се за въвеждане на смели програми след войната. Единствената му следвоенна инициатива е на международно равнище. Той изпраща държавния секретар Джеймс Бейкър в Близкия изток, за да задвижи процес, довел до мирната конференция в Мадрид от 1991 г. и в крайна сметка до подписване на мирно споразумение между Израел и Организацията за освобождение на Палестина (ООП) през 1993 г. За церемонията по подписването Буш се върна в Белия дом, където вече бе Клинтън, и по-късно се присъедини към президента-демократ и бившите президенти Форд и Картър, за да упражни натиск за приемане на Северноамерикаснкото споразумение за свободна търговия (НАФТА). Пактът, който бе одобрен през ноември 1993 г. и обедини САЩ, Канада и Мексико в огромен търговски блок, бе договорен от администрацията на Буш старши. През 2000 г., осем години след като загуби битката за преизбирането си, Буш-старши стана свидетел как синът му Джордж Уокър Буш победи вицепрезидента на Клинтън Ал Гор с минимална разлика в оспорвана надпревара за Белия дом. През следващите години Буш-баща наричаше себе си \"41\", а сина си - \"43\" според мястото им в поредицата американски президенти. След като загуби от Клинтън през 1992 г., Буш-старши и съпругата му се върнаха в дома си в Хюстън. Британската кралица Елизабет Втора го удостои с почетно рицарско звание през ноември 1993 г. за лидерството му във войната в Залива. По-късно Буш стана добър приятел с Клинтън, присъединявайки се към него в набирането на средства за пострадалите от катастрофалните цунами в Индийския океан от 26 декември 2004 г., които причиниха смъртта на над 300 000 души. Буш-старши се върна в Белия дом през 2011 година. Президентът Барак Обама му връчи Президентския медал на свободата, най-високото американско отличие за цивилни лица. Висок и атлетичен, с дружелюбно поведение, Буш играе баскетбол в Йейл. Той е любител на джогинга, голфа и бързите лодки, но обича и мятането на конски подкови, лова, риболова, както и да прекарва време в крайбрежния дом на семейството си в Мейн. Буш водеше активен живот до напреднала възраст. Той скочи с парашут в тандем, за да отбележи 75-ия, 80-ия, 85-ия и 90-ия си рожден ден. През април 2014 г. неочаквано се появи на самолетната писта в Хюстън, за да поздрави семейство Обама на \"Еър форс 1\", макар и в инвалидна количка, отново обут с прословутите шарени чорапи. \"Когато президентът дойде във вашия град, отивате и го приветствате!\", каза тогава той пред медииите. Той отбеляза 75-ата годишнина от японското нападение срещу Пърл Харбър през декември 2016 г., посещавайки церемония в библиотеката си в тексакския университет A&M, където бившият му съперник за президентството, бившия сенатор републиканец Боб Доул му връчи награда за служба в полза на обществото. Буш рядко се появяваше публично, откакто Джордж Буш-младши спечели президентските избори през 2000 г., за да не бъде възприеман синът само като придатък на бащата. При публичните си прояви обаче, например при полагането на клетва от сина му на стъпалата на Капитолия през януари 2001 г., бащата не можеше да прикрие гордостта си. През 2014 г. Джордж У. Буш написа \"41-портрет на баща ми\", книга, която сам нарича \"любовна история\". \"Той бе дързък и смел, винаги търсеше нови приключения и нови предизвикателства\", пише синът, определяйки баща си като скромен семеен човек, \"решен да изживее живота си най-пълноценно, до самия край\".", "date": "2018.12.01", "title": "С какво ще се запомни единственият мандат на Джордж У. Буш в Белия дом"}
{"url": "https://www.dnevnik.bg/biznes/2018/12/01/3354909_registraciiata_po_zakona_za_turizma_veche_e_samo_s/", "text": "Министърът на туризма Николина Ангелкова се похвали, че ведомството й е първата държавна администрация, която ще даде възможност от днес на всички, които искат да заявят каквато и да била регистрация по Закона за туризма да го направят само с един клик. Това ще им даде възможност да не губят време, а да използват услугите за електронна заявка за регистрация на тези документи с подписване чрез електронен подпис и лицева идентификация, обяви министърът при представянето на услугите, цитирана от агенция \"Фокус\". Обясни, че е необходима първоначална регистрация, която отнема не повече от 5 минути, след това самото подписване става за 10-15 секунди. Услугите става възможни след съвместен проект с Evrotrust, а разработването е отнело 4 месеца. Ангелкова подчерта, че са спазени всички изисквания за защита на личните данни. За една година потребителският достъп през Министерството на туризма ще бъде безплатен и след това ще има възможност за 5 електронни подписа безплатно. Впоследствие достъпът до тази улеснена регистрация ще става срещу абонамент от 2 лв. на месец, което министърът сравни с едно паркиране за един час в синята зона на града. Абонаментът ще може да бъде прекратяван и подновяван по всяко време. Достъпът до електронния регистър ще може да става от всякакво устройство. Надяваме се това да е огромен тласък в начина, по който гражданите комуникират с държавата - съвременен, модерен и удобен и много по-сигурен от всичко познато до момента, коментира Георги Димитров от Evrotrust .", "date": "2018.12.01", "title": "Регистрацията по Закона за туризма вече е само с клик, обяви ресорното министерство"}
{"url": "https://www.dnevnik.bg/sport/2018/12/01/3354912_dvama_ot_silnite_kitaici_v_snukura_poluchiha_tejki/", "text": "уДвамата от водещите китайски състезатели в снукъра получиха тежко наказания за участие в уредени мачове. Световният № 52 Ю Дълу е със спрени права за десет години и девет месеца, а намиращият се осем позиции по-напред в ранглистата Цао Юпън е дисквалифициран за шест години. Двамата са се признали за виновни по обвиненията на антикорупционното звено на Световната професионална билярд и снукър асоциация (WPBSA). Това са най-тежките наказания в спорта, откакто през 2013 г. бившият №5 в света  Стивън Лий беше дисквалифициран за 12 години. Цао Юпън ще може да се завърне край снукъра масата, след като изтърпи две години и половина от наказанието си. Останалите три години и половина са условни. Причината за облекчената санкция е, че 28-годишният китаец е \"предоставил значителна помощ на световната федерация и нейната антикорупционна дейност\". Цао Юпън имаше много силен минал сезон, като достигна до финалите на два ранкинг турнира - Откритото първенство на Шотландия и Откритото първенство на Гибралтар. Той беше много близо до титлата в Глазгоу, но загуби драматично от Нийл Робъртсън (8:9). В Гибралтар отстъпи с 0:4 срещу Райън Дей. Освен това китаецът стигна до полуфиналите на Европейския мастърс, където загуби от бъдещия шампион Джъд Тръмп. Цао Юпън заемаше 38-ата позиция в ранглистата, когато правата му бяха спрени през май. Китаецът, който влезе в световния тур през 2011 г. е участвал в уговарянето на три срещи. Доста по-тежка е санкцията на Ю Дълу. 31-годишният китаец се е признал за виновен в участието в пет уредени мача в пет различни турнира в рамките на две години и половина. \"Той е бил ангажиран в умишлена и преднамерена корупция, за да осигури значителна финансова печалба за себе си и свои приятели/сътрудници\", обявиха от световната федерация. Първоначално Ю Дълу е бил наказан за 12 години, но санкцията е намалена с 15 месеца, тъй като се е признал за виновен. Освен това китаецът трябва да плати глоба от 20 832 паунда. Цао Юпън е глобен с 15 588 паунда. Няма данни съперниците на двамата китайци в разследваните мачове да са участвали в уговарянето им.", "date": "2018.12.01", "title": "Двама от силните китайци в снукъра получиха тежки наказания за уредени мачове"}
{"url": "https://www.dnevnik.bg/kultura/2018/12/01/3347289_otkus_ot_depresiiata_me_obicha_na_veselina_sedlarska/", "text": "\"Депресията ме обича\" от Веселина Седларска –книга за фрактурите на душата и завръщането на надеждата Един от най-добрите български журналисти разказва с чувство за хумор и самоирония за някои от най-тежките си моменти. След успеха на психологическия роман \"Кладенецът\" и пъстрия букет \"България за начинаещи\" журналистът и писател Веселина Седларска се изправя лице в лице с една от най-близките си спътници в живота – депресията. Тя натрошава времето и отмива цветовете. Пос-ле краде значението на думите и ги натъпква в безбройните си черни джобчета. Вкисва ястията, заключва аромата на празниците, скръства ръцете ми и подравнява всичко ниско, ниско, ниско... Мимоходом удря с палец точка на тавана, в която да си вгледан от леглото цял ден, безсънна нощ, цял ден, безсънна... После се оттегля в ъгъла на стаята и мързеливо дебне да не би бялото да надвие черното. Дебелата повлекана депресията. И прави всичко това, защото си въобразява, че помага. Трябваше ми цял един живот да проумея това. Първото ми чудене, свързано с депресията, беше граматическо. Защо съществителното е \"деп-ресия\", а глаголът \"депримирам\"? И прилагателното – депримирана. Видимо депримирана. Така каза д-р Пардо за мен, след като му споделих, че понякога животът е тъжно и тежко задължение. Бях на 18 години. Д-р Пардо подготвяше отбора на нашата гимназия за участие в националното състезание по Червен кръст. Отборът се състоеше от две момчета и две момичета, едното аз. Нашата гимназия не допускаше някой друг да е на първо място в състезание, в което тя участва. Пловдивската английска трябваше да е първа, особено ако в състезанието участваше софийската английска. Д-р Пардо беше нает да подготви отбора по медицинските въпроси. И той го подготвяше толкова старателно, че един ден ни замъкна в морга. Не припаднахме. Само съм изглеждала видимо депримирана. Защо спряха да я употребяват думата по този начин не знам, сега всеки би казал депресирана. В онази морга разбрах, че не ставам за лекарка. Виждах се как в бяла престилка държа ръката на болния, прегръщам го, утешавам го и лея сълзи заедно с него, вместо да го лекувам. Нямаше да мога да запазя дистанцията, която в това занятие е част от професионализма. Тогава още нямах представа, че точно улучената дистанция е част от всеки професионализъм. Връщах се от обучението за даване на първа помощ привечер с автобус. Всъщност какво исках да уча, после да работя, да правя цял живот? Следващата година щях да съм абитуриентка, а все още не знаех. Гледах през прозореца на автобуса. Тук-там вече светеха прозорци, мракът приклякваше между тепетата. Майките и бащите се връщаха от работа, викаха децата си през терасите, зад стъклата силуети готвеха, палеха цигари, ръкомахаха, онази жена и мъжът там карат ли се, или се смеят? Искам да знам какво става зад прозорците, ето това искам! По онова време представата ми за професия, която ти позволява да влизаш навсякъде, да питаш, да разговаряш, беше свързана само с журналистиката. Да имам карта, пред която да няма затворени врати – това, точно това исках! \"Искам да видя канибала\" – казах на директора на Дома за душевноболни възрастни мъже в Твърдица двайсетина години по-късно. Той се усукваше. Ама не било прието, не било безопасно, какъв смисъл имало... Вече бях видяла помещенията. Ужасни. Нечовешки. Легла с напоени с урина дюшеци, призрачни хора, които се щураха насам-натам, с очи, които гледаха навътре, не навън. Един си броеше копчетата и на последното се ядосваше, явно не му излизаше сметката. Друг беше застинал в позата на викащия от онази картина на Мунк. Трети притичваше до прозореца, викаше: \"Идааат!\", след което тичаше да се скрие зад вратата. Тогава някой спомена, че в дома има и канибал, не бил в общо помещение, разбира се. Не много голям канибал, изял един нос и един пръст. В момента поставен на безопасно място. \"Искам да го видя!\" – вадя журналистическата си карта, на гърба на която пише, че трябва да ми се оказва съдействие. \"Добре – отстъпва директорът, – да отидем при клетката.\" Клетката е в двора. Точно клетка. Четири стени, зарешетени с метални пръчки, и покрив, висока е колкото човешки бой и половина. В нея има двама души. Канибалът е в ъгъла. Клекнал е, на глезена си има нещо като белезници, които са прихванати за решетката. Букаи, това е думата, която ми идва наум, човек в букаи. Диво изражение, гипсово замръзнало. Дрехата му толкова окъсана, колкото съм виждала само във филмите за библейски герои. Периметърът му на движение едва ли е повече от 50 сантиметра, за него няма значение, че клетката е към три метра дълга и два широка. В другия є край стои мъж, временно затворен тук заради буйство, в момента съвсем кротък. Стоя отвън и не знам какво искам да попитам директора. Вадя цигара, паля. Правият мъж в клетката се доближава до решетката, прави знак, че иска и той цигара, припъхва ръка между железните пръчки към мен. Пъхам в пръстите му цигара и бъркам за запалка. \"Какво правите? Виждате ли се какво правите, затова не исках да Ви доведа, това е опасно, ами ако Ви беше хванал за ръката, като му подавахте цигарата?\" В момента директорът изглежда по-луд от човека в клетката. Налага се да го успокоявам. Нали този правият не е канибалът, какво толкова ще ми направи? \"Не е – казва директорът, – даже е с добри маниери, макар понякога да буйства, възпитаник е на пловдивската английска.\" Раменете ми започват да треперят, ръцете ми подскачат, коленете ми се огъват. Митко! Димитър Попов, номер 8 от моя клас! Тресях се като листо. Митко беше хубаво момче. Високо, русо. Изглеждаше по-голям от повечето момчета в класа, но гласът му беше като на малко дете, писклив и пресеклив. Мутиране? Най-вероятно в някаква тежка и дълга форма. Тялото бе станало мъж, гласът не искаше да го последва. Кикотехме се, разбира се. Отначало вътре в себе си, после в шепа, накрая открито пред него. Митака! Най-добрият по математика. Момчетата в някакъв момент му измислиха прякор \"робот\". Така си представяхме тогава роботите, почти като хора, но с нечовешки глас. \"Робот, отрази решението на задачата!\" И Митака решаваше за няколко минутки задача, над която повечето се блъскахме час. Живеехме в пансион, само ще ви кажа, че в него е сниман филмът \"Вчера\", и ще си представите за каква свирепа дисциплина става дума. Момчетата си устройвали вечер забавления с робота. Робот, качи се на гардеробчето! Робот, тази вечер ще спиш не на леглото, а под него! Не знаехме много за това. Но Митака очевидно се влошаваше. Вече не само гласът, други неща у него ставаха подозрителни. Когато стоеше на едно място прав, той се клатеше. Не можеше да отговори, когато го изпитват, без да се люлее напред-назад. Странно, никой не даваше знак, че трябва да се направи нещо по въпроса. Поне не бях чувала. Имахме възпитатели, които си вряха носа във всяка подробност, но не и в това. Понякога ги подозирах, че сърцата им са твърди като копчета. Готините ни момчета се забавляваха с Митака, който беше голям математик, но не беше готин. И той видимо ставаше все по-зле. Разказах на д-р Пардо на едно от занятията по Червен кръст. Той дойде в гимназията, видя се с Митака, говори с учителите, извикаха майката на Митака. Той тръгна с нея и повече не го видяхме. Виждам го сега в клетката с канибала. Митак, защо си тук, ние ли те докарахме до тази клетка, или ти си се беше запътил насам и никой не можеше да те отклони? Митак, прости ни, прости ми, че толкова късно казах на д-р Пардо, може би е можело да се направи нещо, ако беше по-рано, Митаче, какво, за бога, правиш в тая лудни... Човекът в клетката ме гледаше спокойно със стъклен поглед, пушеше, директорът му бе подал огънче през решетката. В този момент не бях сигурна дали Митака или аз съм в клетката. Може би той беше избягал и тази малка клетка е най-свободното място на света. Може би аз живеех в някаква огромна клетка. За него вече не важи какво е прилично и какво не. За мен важи – не е прилично да си в депресия. Депресията е непрогледна и тайнствена. Тъмните и загадъчни неща са страшни. Страшните и тайнствени неща са стигма. Депресията е стигма. В превод от гръцки – знак, клеймо, петно. Човекът с депресия има знак, носи петно, ударено му е клеймо. По-лошото от това е само, че той не може да обясни как се чувства, а останалите не могат да го разберат. Най-обречената битка на депресирания човек е с кръстоносците на позитивизма. Те развяват хоругвите на своите \"Усмихвай се!\", \"Кажи ДА! на живота\", \"Твоето добро настроение зависи от теб самия!\" и други подобни изречения с поне една удивителна в края. Няма да измислям нова метафора за това как си говори депресиран човек с поклонници на позитивизма, защото Али Брош го е обяснила възможно най-добре. Ето така: \"Ти им казваш, че рибките ти са измрели. Те ти казват: \"Не се тревожи, ще ти помогнем да ги намериш, имаш ли представа в коя посока изчезнаха?\". Ти обясняваш: \"Знам къде са, проблемът е, че не са живи вече\". Те обаче настояват: \"Да продължим да се оглеждаме, сигурни сме, че ще се появят отнякъде\". Ти отново: \"Не, слушайте, предлагате ми решение за друг проб-лем, не за моя\". И тогава те започват да ти обясняват: \"Рибките са най-мъртви преди разсъмване. Опита ли се да ги храниш? Ти имаше толкова много рибки, какво се случи? Какво ще кажеш да ги замениш с пчели, обичаш ли пчели? Защо просто не ги съживиш? Трябва да се съберем този уикенд и да се позабавляваме с игра на рибки!\". А в теб вече всичко крещи: \"Защо никой не може да види колко са мъртвииии!\". Вече си дошъл до оня момент на неразбиране и изтощение, в който предпочиташ и ти да си в положението на рибките, да изчезнеш, да не чуваш, да не обясняваш, да те няма. И тогава кръстоносният поход на позитивистите сменя песента: \"Това е егоистично, искаш да решиш твоя проблем, а не си представяш как ще се чувстват хората, които остават след теб, как може да си толкова егоистичен?!\". И през ум не им минава, че хората, които не искат да са живи, го искат не само защото си мислят, че така ще са по-добре, а защото са убедени, че и на близките, семейството, приятелите, ще им е по-добре без тях. Кой имаше повече рибки от Антъни Бурдейн? Чии рибки бяха най-весели, ако не рибките на Робин Уилямс? Уитни Хюстън и Филип Сиймур не притежаваха ли най-талантливите рибки?", "date": "2018.12.01", "title": "Откъс от \"Депресията ме обича\" на Веселина Седларска"}
{"url": "https://www.dnevnik.bg/sport/2018/12/01/3354891_botev_plovdiv_razbi_beroe_v_macha_na_nelepite_greshki/", "text": "Ботев\" (Пловдив) се възползва от комичните грешки в защитата на \"Берое\" и постигна разгромна победа с 4:1 в дербито на Тракия. Жълто-черните записаха девети успех от началото на сезона и нанесоха трето поражение на старозагорци. С днешната победа \"Ботев\" събра 29 точки и се доближи само на една от \"Берое\", който остава на четвърта позиция. \"Левски\", ЦСКА и \"Лудогорец\", които все още не са изиграли мачовете си от 17-ия кръг, имат съответно 34, 38 и 41 точки. \"Ботев\" и \"Берое\" се изправиха един срещу друг в елита на българския футбол за 102-и път. \"Канарчетата\" записаха 39-а победа при 26 равенства, 36 поражения и голова разлика 161:132. \"Ботев\" нанесе втори тежък удар на \"Берое\" в рамките на последния месец. В началото на ноември двата отбора се изправиха един срещу друг в Стара Загора осминафиналите за Купата на България, а  пловдивчани спечели драматичен успех с дузпи. \"Като игра положението беше срамно. Феновете и собствениците не заслужават това. Футболистите трябва сериозно да се замислят и да поемат по-голяма отговорност. Това беше най-слабият ни мач за сезона. Меко казано съм бесен\", заяви старши треньорът на \"Берое\" Александър Томаш пред \"Диема спорт\". В началото двубоят в кв. \"Коматево\" беше равностоен, като битката се водеше в центъра на терена, а голови положения изцяло липсваха. След първия половин час игра не се виждаше как някой от двата отбора може да стигне до попадение. След това обаче паднаха цели три гола в рамките на четири минути. \"Ботев\" поведе в 30-ата минута. Тодор Неделев изпълни късо пряк свободен удар, като изведе Густаво Афонсо вляво от наказателното поле. Последва центриране, при което Мартин Райнов падна при опита си да блокира Кристиян Димитров. Това позволи на централния защитник да остане сам на границата на вратарското поле и да отбележи с глава. Две минути по-късно Неделев получи топката зад централната линия и разсече защитата на \"Берое\" с пас през центъра. Звездата на \"Ботев\" намери Серкан Юсейн, който се озова сам срещу вратаря Душан Перниш. Юсейн не показа егоизъм, а поднесе топката на Антонио Вутов, който спокойно я изпрати в опразнената врата. \"Берое\" успя скоростно да се върне в мача. В 34-ата минута бранителите на \"Ботев\" Джонатан и Димитров се сблъскаха при опита си да спрат извеждащ пас към Борислав Цонев. Това позволи на полузащитника на гостите да остане сам срещу Даниел Кайзер. Последва удар, който беше спасен от вратаря на домакините. Топката обаче се върна в Цонев, който от аутлинията подаде към Мартин Камбуров и опитният нападател не сбърка на метър от опразнената врата. Десет минути след почивката \"Ботев\" си върна аванса от два гола. Александър Цветков тръгна да изнася топката, но я загуби от Юсейн пред наказателното поле. Халфът на \"Ботев\" се озова сам срещу вратаря и отново подходи умно, като подаде към Афонсо, който вкара на празна врата. В 76-ата минута се стигна до четвърти гол за домакините след поредната комична грешка в защитата на \"Берое\". Камен Хаджиев се подхлъзна и подари топката на Вутов. Нападателят на \"Ботев\" напредна очи в очи с Перниш и спокойно го преодоля - 4:1. Секунди по-късно се стигна до идентична ситуация, при която Вутов отново се озова зад защитата. Този път той се забави с изстрела и след рикошет в краката на хвърлилия се на шпагата Цветков топката излезе в корнер. В 82-ата минута \"Берое\" можеше да върне едно попадение. Удар на Борислав Цонев с глава обаче срещна гредата. Гостите доиграха мача с десет души. Меска получи директен червен картон за удар в лицето на Йордан Минев, който преди това влезе грубо в краката на футболиста от Гвинея-Бисау.", "date": "2018.12.01", "title": "\"Ботев\" (Пловдив) разби \"Берое\" в мача на нелепите грешки"}
{"url": "https://www.dnevnik.bg/bulgaria/2018/12/01/3354919_i_maia_manolova_e_sred_eventualnite_kandidati_na_bsp/", "text": "Националният омбудсман Мая Манолова е сред обсъжданите кандидатури на БСП за кмет на София. Това обяви председателят на столичната организация на партията Калоян Паргов, цитиран от електронни медии. \"Имаме поне 3-4 кандидата, които на този етап предвид рейтинга на госпожа Фандъкова, се съизмерват с нея. Сред тях е и госпожа Манолова, но има и други\", коментира лидерът на столичните социалисти. На въпрос какво се случва с кандидатурите на депутатите Георги Свиленски и Елена Йончева, той отговори: \"Те не са свалени от дневен ред. И тях ги имаме предвид\". Кандидатът на БСП за кмет на София ще бъде обявен след предстоящите напролет избори на Европейски парламент, резултатите от които ще повлияят на решението за кандидатурата.", "date": "2018.12.01", "title": "И Мая Манолова е сред евентуалните кандидати на БСП за кмет на София"}
{"url": "https://www.dnevnik.bg/photos/2018/12/01/3354902_fotogaleriia_deniat_v_koito_se_govori_poveche_za_spin/", "text": "Повече от 130 хил. души са диагностицирани с вируса ХИВ миналата година в Източна Европа - най-високият ръст за региона досега, докато броят на новите заразени в Западна Европа намалява, съобщиха Ройтерс и ДПА. На 1 декември се отбелязва Световният ден за борба със СПИН. В различни точки на света се проведоха различни инициативи за повишаване на информираността за болестта. Кадърът е от Калкута.", "date": "2018.12.01", "title": "Фотогалерия: Денят, в който се говори повече за СПИН"}
{"url": "https://www.dnevnik.bg/analizi/2018/12/01/3354924_vashington_na_trump_prez_pogleda_na_edin_evropeec/", "text": "Когато един европеец тези дни си тръгва от Съединените щати, той се чувства като след посещение при зъболекар: устата му е зяпнала, чувството е неприятно, а вкусът е лош. Наскоро прекарах три месеца във Вашингтон в катедрата \"Хенри Кисинджър\" на Библиотеката на Американския конгрес. Привидно работата ми беше да открия смисъла в един свят, който е полудял. Но сякаш единственото, което успях да постигна, е объркване на високо равнище. Това не бе първото ми посещение в Америка, но беше най-обезпокоителното. Най-много ме смути дълбоката политическа поляризация в страната. Америка се е обърнала към себе си и се е настроила конспиративно. Днес във Вашингтон хората не могат да говорят за нищо друго, освен за президента Тръмп. Говорят за Тръмп, дори когато си мислят, че говорят за нещо друго. През цялото време на всички в устата им е само Тръмп. Единствените, които избягват разговорите за Тръмп, са хората, които работят за него. Някога, когато посещавах Вашингтон, служителите от правителството бяха склонни да говорят с мен, анализатора, за всичко – от войната в Украйна до търговията с Европейския съюз. Искаха позицията им да бъде чута на континента, интересуваха се от външната гледна точка към събитията в света. Ала днес служителите от администрацията на Тръмп се притесняват много, особено от чужденци като мен. Вероятно се опасяват да не се досетим, че дори висшите служители от администрацията на Белия дом имат малка представа каква ще бъде следващата стъпка на президента. А пък тези, които са склонни да говорят от името на президента Тръмп, представят неортодоксалната му външна политика по подобие на тази на Ричард Никсън. Само че в тези разговори никога не успях да разбера кой е Хенри Кисинджър в екипа на Тръмп. (Мислих си, несъмнено, за самия Кисинджър). За разлика от правителствените служители, критиците на президента от света на медиите и тинк-танковете нямаха търпение да се срещат с европейците. Срещите наподобяваха безкрайна психоанализа, само дето не беше ясно кой е пациентът и кой е аналитикът. Срещайки се с десетки такива хора във Вашингтон, чувах едно и също: в най-добрия случай Тръмп е един случаен президент; той е президент на малцинството; избран е от руснаците; а в някои скорошен миг (макар и не достатъчно скоро) той ще бъде изхвърлен от Белия дом. Тези разговори издаваха тревога и надежда – тревога за това, което Тръмп вече е разрушил, и надежда, че щом той си отиде, всичко ще се върне в нормалното си състояние. Усещането ми беше познато. Подобна надежда бях виждал и в Европа. В повечето европейски столици политици и аналитици искат да вярват, че преди да е твърде късно, Тръмп вече няма да е на власт, а световният ред – включително близкият съюз между Европа и Съединените щати – ще бъде възстановен. Но ето я и мръсната тайна, която научих за тези три месеца във Вашингтон: това не е вярно. Светът няма да се върне в предишното си състояние, дори демократите да влязат отново Белия дом през 2020 г. И причината дори не е само това, че даже и Тръмп да си отиде, мнозина от подобните нему лидери по света ще останат. Много от промените, започнати от Тръмп в американската външна политика, ще продължат да действат дълго след като него вече го няма. А що се отнася до ролята на Америка в света, то последиците от неговата политика могат да се окажат по-дългосрочни от тези на Джордж У. Буш или Барак Обама. Мигът на Тръмп може да се окаже като мига на Труман, когато за един кратък период от време Америка драматично променя възгледите си за света. За европейците може да е трудно за преглъщане, ала това е посланието, което донесох от Вашингтон. Светът след Тръмп няма да бъде същият, както светът преди Тръмп. Президентството на Тръмп постави началото на две значими промени, които ще продължат да действат и след като той вече не е на власт. Първо, в лицето на неговата администрация Америка е изгубила увереността в своята изключителност. Не само президентът, но и поколението на XXI век (по-голямата част от представителите на което не го одобряват) вече не споделят убеждението, че Америка е \"незаменимата нация\", морално задължена да направи света сигурен за демокрацията. Разликата е, че поколението на XXI век смята, че Америка едва ли е по-добра от другите страни, докато президентът Тръмп е убеден, че ако Америка иска да защити световното си лидерство, тя дори трябва да бъде по-лоша от останалите. Второ, в епохата на Тръмп съперничеството с Китай вече се налага като организационен принцип на американската външна политика. Републиканците и демократите днес спорят по почти всичко, но ако има един въпрос, по който постигат истинско съгласие, това е убеждението, че Америка трябва да промени политиката си към Китай. Само неколцина идеалисти във Вашингтон продължават да смятат, че икономическото развитие на Китай ще доведе до политическо отваряне. Вече има консенсус, че допускането на Китай да се присъедини към Световната търговска организация през 2001 г. е било грешка и че ако Америка не успее да ограничи геополитическото влияние на Китай днес, утре това ще бъде невъзможно. Безпокойството на Америка от Китай, според мен, е резултат от осъзнаването на факта, че пазарноориентираният китайски авторитаризъм, основан върху контрола над информацията, е много по-опасен противник за либералните демокрации, отколкото някога беше съветският комунизъм. Днес често може да усетите носталгия у европейците към епохата на Студената война – време, когато Съединените щати и Западна Европа бяха единни срещу Съветския съюз. Ала американците не споделят тази носталгия. Те търсят съюзници, които да ги подкрепят срещу Китай. Само че конфронтацията с Пекин не е нещо, към което повечето европейци имат интерес. Ще бъде трагедия, дори голяма грешка, ако европейците не осъзнаят, че отношенията им със Съединените щати ще зависят от отношението им към Китай, и че това се отнася не само за настоящето, но и за времето, когато Тръмп вече няма да бъде на власт. А за Европа заемането на позиция в бъдещата конфронтация между Вашингтон и Пекин ще бъде много по-болезнено от отиването при зъболекар.", "date": "2018.12.01", "title": "Вашингтон на Тръмп през погледа на един европеец"}
{"url": "https://www.dnevnik.bg/sviat/2018/12/01/3354926_nai_malko_65_raneni_i_nad_140_arestuvani_pri/", "text": "Най-малко 65 души, включително 11 полицаи, са ранени при  бурните протести в Париж . Арестувани са над 140 души, съобщи френската полиция, цитирана от Асошиейтед прес, предаде БТА. Някои от протестиращите палиха автомобили и кофи за боклук в центъра на столицата, след като в резултат на ожесточени сблъсъци силите на реда ги изтласкаха от района на Триумфалната арка. Спорадични стълкновения с полицията избухнаха следобед в центъра на френската столица, докато някои от протестиращите се опитваха да направят барикади от подръчни материали. По същото време други протестиращи - т. нар. \"жълти жилетки\" - участваха в мирни шествия в различни части на Париж. Холандската полиция затвори комплекса на парламента в град Хага, след като там в се събраха около 100 \"жълти жилетки\", за да протестират срещу правителствената политика. По-късно част от демонстрантите се разпръснаха, а останалите бяха съпроводени от полицаи на коне и с автомобили извън района на парламента. Холандски медии съобщиха за двама задържани от полицията в Хага и за протестен водач, задържан в южния град Маастрихт. Засега хагската полиция не е потвърдила информацията.", "date": "2018.12.01", "title": "Най-малко 65 ранени и над 140 арестувани при протестите в Париж"}
{"url": "https://www.dnevnik.bg/sport/2018/12/01/3354922_bairen_spria_propadaneto_no_ostava_dalech_zad_borusiia/", "text": "Байерн\" (Мюнхен) прекъсна серията си от три поредни мача без победа в Първа бундеслига. Шампионите постигнаха труден успех с 2:1 като гости на \"Вердер\" (Бреме), но не успяха да съкратят голямото си изоставане от лидера \"Борусия\" (Дортмунд). \"Борусия\" надигра \"Фрайбург\" с 2:0 у дома и записа четвърта поредна победа в шампионата. Жълто-черните събраха 33 точки, като имат аванс от седем пред \"Борусия\" (Мьонхенгладбах) и девет пред \"Байерн\", който се изкачи на трета позиция. В неделя от 16.30 часа \"Гладбах\" гостува на \"Лайпиг\", който заема петата позиция с 22 точки. \"Айнтрахт\", който е четвърти с 23 точки, посреща \"Волфсбург\" в късния неделен двубой. \"Хофенхайм\" допълва зона \"Европа\" с 20 точки преди домакинството си на \"Шалке\" тази вечер от 19.30 часа. Серж Гнабри се превърна в герой за \"Байерн\" при гостуването в Бремен. Бившият играч на \"Вердер\", който беше привлечен от баварците през лятото на 2017 г, но изкара целия минал сезон под наем в \"Хофенхайм\", отбеляза и двете попадения за своя отбор. Германският национал откри резултата в 20-ата минута. Футболистите на \"Вердер\" сбъркаха при изнасянето на топката. Роберт Левандовски напредна към наказателното поле, задържа добре и подаде назад към Джошуа Кимих. Последва страхотен извеждащ пас към Гнабри, който стреля от воле. Ударът му беше спасен, но топката се върна в него и този път той не сгреши. \"Вердер\" успя да изравни в 33-ата минута след грешка в центъра на отбраната на \"Байерн\". Макс Крузе центрира от левия фланг, а Юя Осако изпревари Джером Боатенг и с глава преодоля закъснелия с излизането си Мануел Нойер. \"Байерн\" отново излезе напред само пет минути след почивката. Томас Мюлер направи чудесен пробив вдясно от наказателното поле и центрира по земя към Гнабри, който от границата на вратарското поле насочи топката в далечния ъгъл. В Дортмунд \"Борусия\" също имаше трудности, но успя да пречупи \"Фрайбург\". Домакините поведоха пет минути преди почивката с гол от дузпа на Марко Ройс. В добавеното време Пако Алкасер подпечата трите точки с второ попадение. Испанският нападател вкара десетия си гол в шампионата с десетия си точен удар за сезона. Той е начело при голмайсторите, като има едно попадение повече от Ройс и дуото от \"Айнтрахт\" Себастиен Алер и Лука Йович.", "date": "2018.12.01", "title": "\"Байерн\" спря пропадането, но остава далеч зад \"Борусия\" (Д)"}
{"url": "https://www.dnevnik.bg/sport/2018/12/01/3354934_manchestur_siti_produlji_pobedniia_si_hod_vuv_visshata/", "text": "Шампионът \"Манчестър сити\" продължи победния си ход във Висшата лига след домакински успех с 3:1 срещу \"Борнемут\". \"Гражданите\" записаха шести пореден успех и общо 12-и от 14 мача в първенството. Тимът на Пеп Гуардиола събра 38 точки и се откъсна с пет пред \"Ливърпул\", който в неделя посреща градския съперник \"Евертън\". \"Тотнъм\" е трети с 30 точки преди гостуването си на \"Арсенал\", а \"Челси\" е четвърти с 28 преди домакинския си мач с \"Фулъм\". \"Сити\" започна добре мача и наложи очаквания начален натиск. В 11-ата минута Габриел Жезус, който започна титуляр вместо Серхио Агуеро, пропусна добра възможност да открие резултата. Пет по-късно обаче домакините стигнаха до гол. Александър Зинченко пусна чудесен извеждащ пас за Лерой Сане. Германецът не успя да преодолее вратаря Асмир Бегович, който излезе навреме и го блокира. Топката обаче попадна в Бернардо Силва, който със силен удар с левия крак я изпрати в опразнената врата. \"Сити\" обаче не се възползва от ситуацията и да си улесни задачата с второ попадение. Шампионите намалиха оборотите, като позволиха на \"Борнемут\" да изнесе играта в по-предни позиции и да създаде няколко опасни ситуации пред Едерсон. Минута преди края на полувремето гостите стигнаха до изравнително попадение. Саймън Франсис центрира от левия фланг, а Калъм Уилсън отбеляза страхотен гол с глава. Нападателят на \"Борнемут\" се разписа за осми път от началото на сезона. \"Сити\" реагира ударно след почивката и наложи много силен натиск. Домакините владееха топката в 82% от времето, а Рахим Стърлинг се активизира и започна непрекъснато да тормози защитата на съперника. В 53-ата минута английският национал получи топката на левия фланг, след което премина покрай цели шестима играчи на \"Борнемут\" и си отвори позиция за стрелба. Ударът му рикошира в крака на Андрю Сърман и срещна десния страничен стълб на Бегович. Четири минути по-късно неизбежното се случи. Стърлинг отново напредна към наказателното поле и изведе вдясно Данило. Последва удар на бразилеца, който беше спасен от Бегович. Топката обаче се озова в Стърлинг, който не пропусна да се разпише отблизо. Крилото на \"Сити\" отбеляза деветия си гол от началото на сезона. Той се изравни на върха в класирането при голмайсторите със Серхио Агуеро и Пиер-Емерик Обамеянг от \"Арсенал\". \"Борнемут\" нямаше сили да изравни за втори път, а в 79-ата минута \"Сити\" реши всичко с трето попадение. Давид Силва изведе Сане вляво от вратата. Германецът без забавяне сервира топката за Илкай Гюндоган, който се разписа от границата на вратарското поле. \"Борнемут\" записа шестата си загуба за сезона и остава с 20 точки, които му отреждат деветата позиция.", "date": "2018.12.01", "title": "\"Манчестър сити\" продължи победния си ход във Висшата лига"}
{"url": "https://www.dnevnik.bg/sviat/2018/12/01/3354937_brekzit_tlaska_britancite_da_piiat_poveche_bira_smiata/", "text": "Уморените от споровете за Брекзит британци потушават мъката си с повече бири – поне така смята компанията \"Грийн кинг\", която е регистрирала увеличаване на печалбата си в последните шест месеца. Компанията, която произвежда и собствени бири в добавка към притежанието на пъбове, е увеличила продажбите си с 2.9%. \"Пъбовете печелят от това, че по телевизията, радиото и вестниците се говори само за Брекзит и това доникъде не води\", коментира пред \"Ройтерс\" изпълнителният директор Руни Ананд. Печалбата на \"Грийн кинг\" преди данъците се е увеличила с 3.2% до 127.7 млн. лири за първата половина на финансовата година. С 2.7% се е повишила и печалбата на дъщерната \"Пъб къмпани\", която управлява веригата от 2900 пъба, ресторанти и хотели.", "date": "2018.12.01", "title": "Брекзит тласка британците да пият повече бира, смята пивоварна"}
{"url": "https://www.dnevnik.bg/bulgaria/2018/12/01/3354938_stroejite_v_mladost_i_naprejenieto_v_kerchenskiia/", "text": "Дневник\" представя традиционната класация на най-четените теми през седмицата. Данните са към 19 ч. 1.  Цитат на деня: Дайте ми това МВР за 24 часа и ще видим дали ще има протести   - 37 067 прочитания 2.  Подалият сигнала срещу Десислава Иванчева е получил разрешения за строежи в \"Младост\"   - 34 337 прочитания 3.  Керченският проток е блокиран, Русия и Украйна струпват войски в района (видео)   - 27 329 прочитания 4.  Валери Симеонов предложи 20 400 лв. на Виолета Желева от БСП, ако роди 3 деца   - 18 405 прочитания 5.  Момичето, което пътува само по света   - 16 464 прочитания 6.  Може ли Русия да стреля по кораби, преминаващи през Керченския проток   - 15 680 прочитания 7.  Фюри и Уайлдър почти стигнаха до бой на общата си пресконференция (видео)  - 13 423 прочитания 8.  В Черно море се задава буря и това засяга и България   - 12 381 прочитания 9.  Защо Русия и Украйна спорят за Азовско море   - 11 576 прочитания 10.  Съдът окончателно потвърди искането на НАП хотел \"Маринела\" да бъде запечатан   - 11 158 прочитания", "date": "2018.12.01", "title": "Строежите в \"Младост\" и напрежението в Керченския пролив - най-четеното в \"Дневник\""}
{"url": "https://www.dnevnik.bg/sport/2018/12/01/3354939_levski_se_vurna_kum_pobedite_s_lesen_uspeh_sreshtu/", "text": "Левски\" се върна на победния път в Първа лига след двете поредни загуби срещу  \"Черно море\"  и  \"Ботев\" (Враца) . Сините постигнаха убедителен успех с 3:0 срещу \"Дунав\" (Русе) на \"Герена\". Жерсон Кабрал отбеляза първите два гола, а Станислав Костов добави трети. Всичките попадения паднаха преди почивката. През второто полувреме домакините можеха да стигнат до по-убедителна победа, но пропуснаха добри ситуации. \"Левски\" записа 12-а победа от 17 мача в първенството и събраха 37 точки. Сините се доближиха на една точка от ЦСКА и на четири от лидера \"Лудогорец\", които в неделя играят съответно срещу \"Славия\" и \"Витоша\" (Бистрица). Тимът на Славиша Стоянович,  който беше наказан за този мач , започна агресивно мача с \"Дунав\" и наложи ранен натиск. В 21-ата минута домакините успяха да открият резултата. Кабрал пое топката вдясно пред наказателното поле и отправи силен удар с левия крак. Изстрелът беше насочен в центъра на вратата, но Филип Димитров не реагира добре и позволи топката да мине покрай него. Шест минути по-късно \"Левски\" организира бърза атака с къси подавания, при която Габриел Обертан нахлу в наказателното поле. Христо Попадийн се хвърли на шпагат, не успя да играе с топката и реферът Драгомир Драганов отсъди дузпа. Кабрал се зае с изпълнението и отбеляза по безапелационен начин. В 38-ата минуата сините окончателно убиха интригата в мача. Обертан направи добро двойно подаване с Кабрал, след което центрира по земя към Костов, който подложи крака си и изпрати топката във вратата. Централният нападател отбеляза 14-ото си попадение за сезона и отново излезе еднолично начело при голмайсторите в Първа лига. Той има един гол повече от Клаудиу Кешеру (\"Лудогорец\") и три повече от Мартин Камуров (\"Берое\").", "date": "2018.12.01", "title": "\"Левски\" се върна към победите с лесен успех срещу \"Дунав\""}
{"url": "https://www.dnevnik.bg/zdrave/2018/12/01/3354537_sled_dva_meseca_i_stotici_diskusii_zdravnata_reforma_e/", "text": "Без конкретни решения, без точни разчети, без анализ на това има ли нужда от повече пари в здравната система, за какво са необходими те, кое колко струва, къде потъват парите, кои проблеми могат да се решат без допълнително финансиране. На такъв етап е и в момента  планът за мащабна здравна реформа  - близо два месеца, след като министър  Кирил Ананиев обяви намеренията си за промяна  и след създаването на пет работни групи с експерти от всички заинтересовани сфери на сектора, след редица публични дискусии и разговори на експертно ниво. \"Напредък няма, няма и как да има, нито пък конкретни предложения. А и С грешно задание и поставяне на грешни изходните условия, без никакви данни, няма как да има правилни и точни решения и отговори\". Това коментира пред \"Дневник\" председателят на Асоциацията на лицензираните дружества за доброволно здравно осигуряване Мими Виткова, която участва във всички пет работни групи, сформирани за обсъждане на идеите за промени.(интервю с Виткова, която беше министър на здравеопазването в кабинета на Жан Виденов очаквайте по-късно в \"Дневник\"). По думите й от работните групи и експертите се е искало единствено да одобрят един от двата модела, предлагани от министъра. \"Или от незнайно къде и на базата на какво – да измислим друг вариант. Но не ни се дадоха нито изходни данни, никакви разчети, сметки. Просто се искаше, гледайки евентуално тавата, да развържем ръцете на министъра за да направи каквото си е решил\", допълни Виткова. Тя отбеляза, че всяко от заседанията е започвало с изчитане на заповедта на министъра за сформиране на групите и съответно питането – кой от двата модела е по-приемлив. Говорим само за смяна на здравно-осигурителния модел, за това дали да има демонополизация на касата, дали 8 на сто здравна вноска стигат или трябват допълнителни задължителни здравни застраховки, но не говорим изобщо за натрупаните проблеми, кой от тях може да се реши, без допълнителни пари, за какво стигат парите, за какво не достигат и какво реално се плаща с тях, допълни Виткова. И отново повтори, че така няма как да има работещи решения. Никой не отговарял на множеството въпроси и искания за точни разчети и сметки на финансите. Дори нямало и намек, че в бъдеще някой ще седне има идея как конкретно да събере данните за финансите в здравната система. Виткова отбеляза, че за цялото време на работа на петте работни групи, за да чуят тези експерти, които са събрали. Нали искаха да видят мнения, препоръки, а не дойдоха, допълни тя. Участници в заседанията били ниско или средно ниво служители в министерството, без да е ясно как и защо те са били определени. \"Поискахме и да се срещнем с екипите, разработили двата модела, да кажат на какво почиват препоръките им, какви са данните и изходните информации, на които базират предложенията, защо предлагат именно това, какви ще са последствията. Нищо от това не се случи\", допълни още тя. По думите й всички опити за разговор по конкретните проблеми, бивали оставяни да заглъхнат без последствия. Думите й се потвърждават и от документи от работните групи, с които \"Дневник\" разполага. Финалното предложение за становище на групата \"Финансиране на здравната система\", което предстои да бъде гласувано следващата седмица и е оформено от екипа на министерството, на практика преповтаря основни моменти от втория модел, предлаган от Ананиев и който той неколкократно даде да се разбере, че предпочита. В него се залага задължителното доброволно здравно застраховане, основен пакет услуги, покриван с бюджета на касата и други дейности, плащани от застрахователите. Останалото са препоръки – да се каже ясно кой какво ще плаща, да се остойностят основният пакет, необходимите средства и размера на вноската, да се оценят необходимите средства за покриване на разходите, електронна здравна система, спиране на доплащането от джоба на пациента и др. Как и кога точно това ще стане, документът не дава отговор. А описаните в него пожелания бяха формулирани още по време на първото представяне на моделите през септември. Документът на практика без да навлиза в детайли и да дава разчети. Не се казва нито колко ще е здравната вноска, нито допълнителната застраховка, какво ще се включва в основния пакет и т.н. Единствено се отбелязва, че държавата ще плаща само за дейности, които са абсолютна необходимост, които са ефективни, разходо-ефективни и \"да са непосилни за осигуряване от индивида\". Документът бил представен от бившия ръководител на здравната каса Глинка Комитов, който участвал в последните няколко заседания на групата и седял до ръководещия заседанията – главният счетоводител на здравното министерство. В какво си качество Комитов започнал да идва на заседанията експертите така и не разбрали. Сега ще очакват от нас да одобрим този документ, това не е търсене на широк консенсус за работещи решения, а постигане на някакво привидно одобрение на базата на временно конюнктурно мнозинство, коментира Виткова. От здравното министерство казаха за \"Дневник\", че в момента не могат да предоставят никакви данни и документи за работата на работните групи. Скоро предстояло информациите да бъдат обобщени, анализирани, а след това в началото на следващата година да има още една национална кръгла маса, на която да се обсъждат отново плановете за реформа.", "date": "2018.12.01", "title": "След два месеца и близо стотина дискусии, здравната реформа е в изходната си точка"}
{"url": "https://www.dnevnik.bg/sviat/2018/12/01/3354652_meksiko_e_na_praga_na_nova_era_s_purviia_si_liav/", "text": "Андрес Мануел Лопес Обрадор, наричан още АМЛО, който днес встъпва в длъжност като президент на Мексико, поема управлението на една страна, измъчена от корупция, насилие и бедност, която се надява на дълбока промяна. Ветеранът на антисистемната левица, 65-годишният Лопес Обрадор, известен с острия си език, спечели категорична победа на президентските избори на 1 юли, а неговата коалиция, водена от партията, която той основа преди четири години - Морена, получи мнозинство в двете камари на Конгреса. Тази победа, най-голямата от установяването на многопартийна система в Мексико през 2000 г., е и първата за кандидат на левицата. Лопес Обрадор ще започне шестгодишен мандат, през който обеща \"трансформация\" на страната. Той наследи от непопулярния си предшественик Енрике Пеня Нието куп сложни проблеми, като нарастващото насилие, подхранвано от наркотрафика, ендемичната корупция, миграционната криза с \"кервана\" от 6000 мигранти, които лагеруват на северната граница, без да забравяме силно взривоопасните дипломатически отношения със САЩ при президенството на Доналд Тръмп. Изправен пред кризи на много фронтове, Лопес Обрадор обещава уникално президентство, което ще остави следа в историята на страната, заканвайки се, че ще \"изкорени корупцията\" и разхищенията от всякакъв вид.Той се отказа да се нанесе в президентската резиденция, да ползва президентския самолет и да има лична охрана и ще намали заплатата си наполовина. Мнозина обаче се опасяват управлението му да не се превърне в някаква форма на авторитаризъм и радикализъм. Бизнес средите бяха особено обезпокоени и след изборите мексиканското песо и борсата отчетоха спад. Въпреки всичко бившият столичен кмет не губи народната подкрепа. Популярността му достига 66 процента според социологическо проучване, публикувано тази седмица от вестник \"Финансиеро\". \"Мисля, че но някои признаци ни карат да мислим, че подкрепата за него може да спадне много бързо\", прогнозира Дънкан Уд, специалист по Мексико в центъра \"Уилсън\" във Вашингтон. Най-голямото безпокойство се отнася до икономиката на втората сила в Латинска Америка. Лопес Обрадор се опита да успокои пазарите, като обеща строго управление на обществените финанси. Но преходният период от пет месеца беше хаотичен. Новоизбраният президент вбеси предприемачите, като обяви спирането на проекта за ново летище за 13 млрд. долара в столицата Мексико, една трета от което вече е построено, след референдум, компрометиран от нарушения. Мерките, обявени от депутатите от неговата коалиция за намаляване на банковите такси, също предизвикаха опасения. Тази седмица централната банка преразгледа прогнозите си за растежа за 2019 г., като предизвика несигурност относно политиката на Лопес Обрадор. Връзките, които той ще поддържа с Тръмп, също остават неизвестни. Президентът на САЩ упражни силен натиск над правителството на Пеня Нието, като поиска по-специално то да плати за построяването на стена на границата, и твърдо преговаряше за осъвременяването на търговското споразумение за свободна търговия между САЩ, Мексико и Канада, което най-сетне ще бъде подписано в навечерието на встъпването в длъжност на Лопес Обрадор. Засега двамата с Тръмп изглежда поддържат топли отношения. След изборната победа на Лопес Обрадор президентът на САЩ заяви, че е имал \"супер разговор\" с него и дори го нарече \"Хуан Тръмп\", като намигване по повод победата му над естаблишмънта. Впоследствие Тръмп обаче като предложи споразумение, което предвижда мигрантите, кандидатстващи за убежище, да останат в Мексико, докато молбите им се разглеждат в САЩ. Вдругиден, на следващия ден след встъпването в длъжгност на АМЛО, неговият външент министър Марсело Ебрард ще има среща с американския държавен секретар Майк Помпейо във Вашингтон на тази тема. И колкото и да критикуваше кервана с мигранти, \"Тръмп никога не упрекна Лопес Обрадор\", подчертава Памела Стар от Университета на Южна Калифорния и добавя: \"Това ни кара да мислим, че двамата ще могат да намерят решение\". Политическите анализатори критикуват твърде мъглявата програма на Лопес Обрадор и малкото идеи, предложени за решаване на проблемите на страната. За избирателите обаче това изглежда няма значение за момента. \"Те вярват на обещанията му\", отбелязва мексиканският политически анализатор Хосе Антонио Креспо. \"Той породи твърде големи очаквания. Хората ще трябва да почакат малко, докато открият кой е всъщност техният нов президент\", добавя анализаторът. /БТА", "date": "2018.12.01", "title": "Мексико е на прага на нова ера с първия си ляв президент"}
{"url": "https://www.dnevnik.bg/skorost/2018/12/01/3352538_bulgarska_razrabotka_izchisliava_vrednite_emisii_pri/", "text": "Интернет базиран калкулатор, разработен от българска компания, изчислява вредните емисии, които се генерират при всяко едно пътуване с автомобил. MissionEmission предлага и алтернативи за изминаването на маршрута - с колело, електромобил, публичен транспорт, като се изчислява и техният ефект върху околната среда. За да бъдат изчисленията максимално прецизни, първо се избира типът превозно средство измежду осем варианта. След това се залага с какво се задвижва то - бензин, дизел, газ, електричество или хибридно. Калкулаторът попълва примерна консумация на гориво, но потребителите могат да я коригират, така че да е максимално близка до тази на техния автомобил. Накрая се въвежда и маршрутът, като той може да е както в един град, така и между две населени места в една и съща или различни държави. След като всичко е попълнено коректно, излизат данни за отделеното количество въглероден диоксид и азотен оксид, за конкретното пътуване, както и изчисления за замърсяването при ползване на алтернативен начин на придвижване. За да бъдат числата по разбираеми, се изчислява и колко години биха били нужни на едно дърво да абсорбира замърсяването, което се е отделило при конкретния маршрут. Под изчисленията има и секция с интересни факти, свързани със замърсяването на въздуха, както и предложения, как да всеки може да намали персоналния си \"газов отпечатък\". За момента MissionEmisson е само на английски език, но се мисли за версия на български, както и на други езици. От Oblik Studio, които създават екологичния калкулатор в партньорство с BetaPeak, уточняват, че идеята за проекта се е родила миналата година \"по време на зимата, когато в София не се дишаше\". \"Проектът има за цел да провокира обществеността да се замисли за скритата цена на всяко едно пътуване. Цена, която плаща всеки от нас\", уточняват компаниите зад MissionEmisson.", "date": "2018.12.01", "title": "Българска разработка изчислява вредните емисии при всяко пътуване с автомобил"}
{"url": "https://www.dnevnik.bg/sviat/2018/12/01/3354697_makedonskiiat_parlament_smianata_na_imeto_nasred/", "text": "Коалиция \"Македония блокира\" иска да събере хиляди на протест днес, а най-голямата опозиционна сила ВРМО-ДПМНЕ призовава за \"всеобща революция\", докато парламентът в Скопие започва работа по промените в конституцията. С поправките трябва да се смени името на страната и да се въведат още няколко промени заради договора с Гърция от средата на юни. Документът, с който страната трябва да се преименува на Северна Македония, ще отвори и пътя към членство в Европейския съюз и НАТО, който досега бе блокиран от Атина. От \"Македония блокира\" обаче искат незабавно разпускане на парламента и насрочване на нови избори и определят каузата си като \"окончателна битка срещу марионетната власт в Скопие и чуждестранните ѝ ментори, които с конституционните промени заличават всичко македонско\" и борба с \"геноцида срещу македонския народ\". Организацията, която обединява десетки граждански сдружения, нарича протеста си \"всенародна революция\". ВМРО-ДПМНЕ пък свикват демонстрации, определяни като \"всеобща революция\", още от средата на седмицата. Противниците на договора с Гърция изтъкват, че на референдум на 30 септември смяната на името не е събрала достатъчно подкрепа, за да минат поправките в парламента. Въпреки това - и  с гласове на депутати от опозицията  - законодателният орган одобри предложението да се промени основният закон на страната. Председателят на парламента Талат Джафери очаква конституционните промени да приключат до средата на януари. Според него е възможно, ако последната фаза (приемане на текстовете поединично) приключи до 18 декември, това да стане и по-бързо от законно предвидения срок от 30 дни след, в който той трябва да насрочи заседание за окончателно гласуване. Междувременно нова анкета на агенция \"Маркет вижън\" за МКД посочи, че над половината от гражданите на Македония са против промяна на името. Попитани дали поддържат решението за промяна на конституцията, прието от парламента, мнозинство от 51.5% отговаря с \"не\", едва 37.6 на сто казват \"да\", а почти 11 на сто са отвърнали \"не знам\" или са отказали да посочат отговор. Резултатът \"против\" съответства на 62.2% от македонците и едва 6.7% от албанците, а \"за\" - на 28% от македонците и 76.5% от албанците в страната.", "date": "2018.12.01", "title": "Македонският парламент обсъжда смяната на името насред протести и призив за \"всенародна революция\""}
{"url": "https://www.dnevnik.bg/sviat/2018/12/01/3354741_ot_dnes_centralnoevropeiskiiat_universitet_se_gotvi_da/", "text": "След почти 18 години работа в унгарската столица Централноевропейският университет - едно от най-авторитетните висши учебни заведения в Европа - се готви да напусне Будапеща и да премести основните си дейности във Виена. Това се случва, след като правителството на премиера Виктор Орбан не подписа сделка, сключена между университета, унгарските власти и тези на щата Ню Йорк,  която би позволила на ЦЕУ да остане  в страната и би му дала правна сигурност, че това може да се случи. Орбан води битка с ЦЕУ, съоснован и финансиран от американския милиардер Джордж Сорос, от почти две години, след като бе приет закон, задължаващ всяко чуждестранно висше учебно заведение да има кампус в страната на произход. Документът, който би позволил на университета да остане, съобразявайки се с искането, очакваше подписа на кабинета  до днес, 1 декември . След тази дата ЦЕУ би трябвало да премести курсовете си с американски дипломи във Виена и да не записва нови студенти в Будапеща. Макар представители на университета да не желаят да говорят за пълно изтегляне от унгарската столица, някои допускат, че учебен процес,  разпределен между Будапеща и Виена , може да не е устойчиво решение. Пред \"Евронюз\" зам.-ректорът Ева Фодор каза, че \"изглежда няма да има подпис\" до крайния срок и така няма да има сигурност за съществуването на ЦЕУ в Будапеща, а това означава, че университетът ще трябва да си тръгне. \"Загуба е за Будапеща, но и Будапеща е загуба за ЦЕУ... Преместването от тази страна ще бъде болезнено. Ако трябва, ще започнем нов живот във Виена или по възможност ще запазим колкото можем дейности в Будапеща.\" ЦЕУ същевременно отказва да коментира преди понеделник, когато ще публикува изявление в 13:45 ч. българско време и ще даде пресконференция в 15 ч. \"Каква демокрация ще имаме в Европа\" Попитан в интервю за канадския в. \"Глоуб енд мейл\" какво от университета ще остане в Будапеща, Игнатиеф отговаря уклончиво. \"Надявам се да запазим постоянно присъствие в Будапеща. Но какво ме вбесява: правителството. Да предположим, че то настоява, че не можем да издаваме американски дипломи; тогава запазваме унгарската акредитация. Унгарската акредитация ни позволява да правим някои неща, но не знаем какви.\" Според Игнатиеф оставането \"по някакъв начин\", при което \"сградите остават отворени\" - възможно, тъй като ЦЕУ има право да продължи в Будапеща като унгарска институция - би означавало, че правителството няма да постигне целта си, ако си е мислело, че може да изгони университета. Попитан дали университетът се намира на разломната линия на сеизмични геополитически промени и схватка между демократични и антидемократични сили, той нарича това \"твърде драматичен език\". Според него въпросът е \"каква демокрация ще имаме в Европа и може би в Северна Америка в следващите 20 години.\" Случващото се в Унгария според него е важно, защото: \"Този режим с еднопартийна държава проправи пътя и може да е бъдещето не само за Унгария, но и за много държави. Случващото се тук е важно и този малък университет, без да драматизираме прекалено, беше в центъра, защото ако нямате свободни университети, всъщност нямате демокрация... Случващото се тук: \"Събуди се, огледай се, внимавай.\" Това е.\" \"Изглежда унгарските власти са развили ненавист към либерални интелектуалци, известна степен на преследване срещу критично мислещи в медиите и в изследователската дейност,\" каза още Ева Фодор в интервюто. \"Това е изключително проблематично и изключително плашещо.\"", "date": "2018.12.01", "title": "От днес Централноевропейският университет се готви да напусне Будапеща"}
{"url": "https://www.dnevnik.bg/sviat/2018/12/01/3354819_djordj_bush_starshi_pochina_na_94_g/", "text": "Президентът (1989-1993 г.) на САЩ Джордж Буш старши почина на 94-годишна възраст, съобщи синът му, също заемал поста, Джордж Буш младши, предадоха световните агенции, цитирани от БТА. . \"Джеб, Нийл, Марвин, Доро и аз с прискърбие съобщаваме, че след 94 забележителни години скъпият ни татко почина. Джордж Хърбърт Уокър Буш бе благороден човек и най-добрият баща, който биха могли да си пожелаят един син или една дъщеря\", заяви Джордж Буш младши в изявление, пуснато в \"Туитър\" от говорителя на семейството Джим Макграт. Буш е починал късно снощи в дома си в Хюстън, щата Тексас. 41-ият президент на САЩ Джордж Буш баща е живял по-дълго от всеки свой предшественик. По време на управлението му между 1989 и 1993 г. завърши Студената война и бе водена военната операция \"Пустинна буря\" срещу армията на иракския диктатор Саддам Хюсеин. Буш обаче изгуби шанса за втори мандат, след като наруши свое обещание да не въвежда нови данъци и на изборите от 1992 г. бе победен от демократа Бил Клинтън. Джордж Буш баща е бил и герой от Втората световна война, конгресмен от Тексас, директор на ЦРУ и вицепрезидент на Роналд Рейгън. Синът му Джордж Буш младши бе 43-ият президент на САЩ, а друг негов син, Джеб Буш, бе губернатор на Флорида. Само още един американски президент, Джон Адамс, е имал син, който също е станал президент.", "date": "2018.12.01", "title": "Джордж Буш старши почина на 94 г."}
{"url": "https://www.dnevnik.bg/sport/2018/12/01/3354818_diontei_uaildur_sreshta_taisun_fjuri_v_boksoviia_mach/", "text": "Дионтей Уайлдър среща Тайсън Фюри в  най-големия боксов мач за 2018 г.  33-годишният американец и 30-годишният британец ще се изправят един срещу друг в зала \"Стейпълс сентър\" в Лос Анджелис в битка за най-престижната титла в тежката категория - на Световния боксов съвет (WBC). Двубоят ще е в неделя сутринта, като се очаква да започне около 6.00 часа българско време. Нито една българска телевизия няма да го излъчва. В САЩ и Великобритания мачът ще бъде достъпен чрез pay-per-view съответно по Showtime и BT Sport, a Match TV ще предава пряко в Русия. Срещата с Лос Анджелис противопоставя двама боксьори, които все още нямат загуба на професионалния ринг. Бронзовия бомбардировач  Уайлдър има 40 победи в 40 мача, като 39 са дошли след нокаут. Бронзовият медалист от Пекин 2008 преследва осма поредна успешна защита на световната титла на WBC\" която спечели януари 2015 г. с победа по точки срещу Бърмейн Стивърн. Това остава единственият двубой на американеца, който не е приключил с нокаут. През ноември 2017 г. двамата отново се срещнаха, а Уайлдър  нокаутира канадския си съперник още в първия рунд. Последният мач на световния шампион на WBC беше през март тази година, като се оказа и най-тежкият в кариерата му. Той се изправи срещу мощния кубинец Луис Ортис, който до този момент нямаше загуба, и  спечели с технически нокаут в десетия рунд. \"Мачът с Фюри определено е най-важният в кариерата ми, но със сигурност няма да е най-трудният. Бил съм се с доста по-корави съперници. Това е просто още една крачка, която ще ме отведе там, накъдето съм се запътил. Със сигурност ще го нокаутирам\", закани се Уайлдър в навечерието на двубоя. Циганския крал Фюри има 27 победи в 27 мача, 19 от които с нокаут. През ноември 2015 г. той шокира боксовия свят, след като  свали от трона Владимир Кличко . Британецът нанесе първа загуба на украинеца от 11 години и спечели световните титли на WBA, IBF, WBO и IBO. В последствие Кличко активира клаузата за реванш в договора им. Срещата беше отлагана два пъти от Фюри и в крайна сметка не се състоя. Британецът беше обвинен в употреба на допинг през юни 2016 г., като призна, че е прекалявал с алкохола и е  взимал редовно кокаин, за да се бори с депресия . Забавеното решение по обвинението на Антидопинговата агенция на Великобритания (UKAD) доведе до спор между организацията и боксьора. В края на 2017 г.  двете страни се споразумяха за двегодишно наказание  със задна дата. Това отвори вратите пред Фюри, който успя да си върне и боксовия лиценз. Бившият световен шампион се завърна на ринга през юни с  победа срещу албанеца Сефер Сефери . Преди месец британецът изигра още един двубой, като  надигра по точки италианеца Франческо Пианета . \"През целия си живот работех толкова здраво, за да стана световен шампион. И когато най-накрая го направих, се появи тази огромна дупка на празнота и мрак. Чувствах се толкова самотен и безполезен. Имах пари, изглеждах добре... Може да имам всичко, което пожелая, само с едно щракване на пръсти. Имах всичко, но в същото време нямах нищо. Чувствах, че всичко, което съм правил в живота си, е абсолютно безсмислено\", каза Фюри. Британецът се намираше в ужасяваща физическа форма само допреди година. Той обаче успя да свали близо 70 килограма и отново да влезе в ритъм. \"Щом мога да победя депресията, мога да победя всичко\", каза още той. Eдин срещу друг Букмейкърите и специалистите определя Уайлдър за фаворит в мача, но очакват доста оспорван двубой. Залози за успех на американеца се приемат при коефициент 1.70 (bet365), а шансовете на Фюри са оценени на 2.25. Уайлдър разполага с изключително мощни крошета и винаги търси нокаут. Фюри обаче е един от най-трудните за уцелване боксьори заради нетрадиционния си стил. В това най-добре се увери Кличко, който на практика не успя да разклати сериозни британеца в двубоя им през 2015 г. Фюри се движи много добре на ринга и притежава впечатляваща за огромните си габарити бързина. Той тежи близо 20 килограма повече от своя опонент - 116.3 кг срещу 96.4 кг. Британецът е висок 206 см, а Уайлдър е с пет сантиметра по-нисък. Разликата в обхвата им също е пет сантиметра. \"Уайлдър има само един стил - да тръгне напред и да търси нокаут. Ако не го направи, ще загуби. Той се е боксирал от дистанция само веднъж в кариерата си. Това означава, че му липсва опит на шампионско ниво. Не мисля, че има издръжливостта и менталната енергия да ме победи\", каза Фюри. \"Aко един двуметров олимпийски шампион, който държи световните титли в продължение на 11 години, който се боксира във втората си родина, който е най-добре обученият боксьор в дивизията и притежава най-добрата работа с крака, не може да ме победи, какъв е шансът тази люлееща се вятърна мелница да го направи? Той не може да ме разгадае. Няма способността и уменията да ме нокаутира. Всичките му опоненти се страхуваха от него. Аз обаче ще използвам неговата сила и ще я обърна срещу него\", добави британецът. Какво следва за победителя Мачът между Уайлдър и Фюри има ключово значение за  излъчването на първия абсолютен световен шампион в тежката категория от Ленъкс Люис . Ако американецът победи, ще се насочи към двубой с Антъни Джошуа за обединяването на всички пояси. Такава среща ще е възможна най-рано в края на 2019 г. Ако Фюри спечели, обединителният мач ще се отложи във времето, тъй като в настоящия договор е заложена опция за реванш в полза на Уайлдър. Загуба на американеца ще означава, че двамата отново ще се качат на ринга, вероятно през пролетта или лятото на 2019 г. Без значение от изхода на предстоящия сблъсък Уайлдър ще спечели 14 милиона долара, а Фюри ще получи чек за 10.25 милиона. Двамата ще вземат и процент от приходите от продажбата на pay-per-view.", "date": "2018.12.01", "title": "Дионтей Уайлдър среща Тайсън Фюри в боксовия мач на годината"}
{"url": "https://www.dnevnik.bg/bigpicture/2018/12/01/3352971_nai-dobrite_snimki_na_dnevnik_prez_noemvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2018.12.01", "title": "Най-добрите снимки на \"Дневник\" през ноември"}
{"url": "https://www.dnevnik.bg/evropa/2018/12/01/3354837_oshte_edin_chlen_na_britanskoto_pravitelstvo_podade/", "text": "Британският държавен министър за университетите и науката Сам Джийма подаде оставка поради несъгласие с  плана на премиера Тереза Мей за Брекзит , предадоха световните агенции, цитирани от БТА. Джийма става шестият министър от кабинета на Мей, който подава оставка  заради споразумението за Брекзит . Той заяви в Туитър, че няма да го подкрепи при гласуването му в парламента на 11 декември. Това споразумение не е в националните интереси на Великобритания, написа Джийма във Фейсбук. То означава, че Великобритания губи своя глас и право на вето, добави той и заяви, че Мей не трябва да изключва възможността за втори референдум по членството на Великобритания в ЕС. Подкрепянето на това споразумение означава, че \"ще загубим контрола над националната си съдба\", заяви Джийма. Изключването на Великобритания от навигационната сателитна програма \"Галилео\" на ЕС, след като тя напусне съюза, е знак, че става дума за \"Европа на първо място\", добави той. \"Да се мисли другояче, без значение дали сте за или против Брекзит, е в най-добрия случай невероятно наивно\", заяви Джийма. Вчера Мей призна, че след Брекзит Великобритания повече няма да ползва проекта на ЕС \"Галилео\" за отбрана или критично важна национална инфраструктура.", "date": "2018.12.01", "title": "Още един член на британското правителство подаде оставка заради несъгласие с плана за Брекзит"}
{"url": "https://www.dnevnik.bg/biznes/2018/12/01/3354826_turseneto_na_uslugi_ot_agenciiata_po_kadastura/", "text": "Над 1.5 милиона броя услуги е предоставила Агенцията по геодезия, картография и кадастър на граждани, ведомства, общини и дружества само за първото полугодие на тази година. Това показват данните на Агенцията, цитирани в съобщение до медиите от ресорното Министерство на регионалното развитие. В него се посочва, че през последните години нараства броят на услугите, които гражданите използват от Агенцията. За сравнение през 2014-та година предоставените услуги на граждани, ведомства, общини и дружества възлизат общо на 2 132 867 броя, а през 2016 година броят им е с близо 700 хиляди повече и достига 2 826 053. 2 599 244 броя от тях са изпълнени от службите в страната, 16 270 броя – от Геокардфонда, а 210 539 са онлайн предоставените услуги и справки. В службите по геодезия, картография и кадастър дневно се изпълняват средно по около 3700 услуги, като най-много са заявленията за издаване на скици, схеми и удостоверения за наличие или липса на данни. Наред с това обхватът на покритие с кадастрална карта нараства от 18 % през 2014 г. до близо 67% за 2018 г. За същия период 8 нови района на Столична община са покрити с кадастрална карта. Това е една от причините да се изисква повече време за предоставяне на услугите, особено в Софийската служба по геодезия, картография и кадастър, където обемът на работа и натовареност расте непрекъснато и е през цялата година. В службите във Варна, Бургас и Добрич броят на исканите услуги се увеличава през летните месеци, когато сделките с имоти по морето бележат ръст, показват още регистрите на агенцията. Всяко искане за изменение на кадастралната карта и кадастралните регистри засяга права и законни интереси на определен кръг заинтересовани лица, които трябва да бъдат уведомени по съответния ред. Изпълнението на това задължение в повечето от случаите се оказва доста трудно, предвид липсата на еднозначна информация за статуса на самото лице, на неговите евентуални наследници и техния настоящ или постоянен адрес, на който следва да се изпрати уведомлението, като датата на получаването му е относима към преминаване към следващия етап на процедиране на преписката в изпълнение на заявената административна услуга, обясняват от министерството. . За да се оптимизира работата по услугите и да се намали времето за тяхното предоставяне, ръководството на Агенцията инициира система от законодателни промени, имащи за цел облекчаването на реда за заявяване и получаване на административните услуги. Като първа крачка в тази насока е разработеният проект за промени на Закона за кадастъра и имотния регистър, който да регламентира възможността службите по геодезия, картография и кадастър да бъдат подпомагани при административното обслужване като част от административните услуги да могат да се заявяват и получават и от офисите на правоспособни лица по кадастър. Предвижда се и облекчаване на достъпа до електронната система КАИС на Агенцията, за да се обезпечи възможността ведомства и институции да заявяват и получават услуги приоритетно по електронен път. Очаква се до 5 години да завърши изработването на специализираните карти с надграждаща информация на кадастралната карта. Тези карти са изключително важни за планирането на различни видове зони и инвестиционни намерения, тъй като в тях ще се съдържа информация за строежи, съоръжения, сервитути, подземна и надземна инженерна инфраструктура, водни източници, трайни насаждения, подземни богатства, релеф и др., както и слоеве с карти на критичната инфраструктура, свлачищни зони, водни обекти, евентуални ограничения в ползването на имотите или инвестиционни намерения в тях. Целта е създаването на пълна информационна система на кадастъра, която ще осигури вземането на по-информирани решения, както от инвеститорите, така и от кредитните и застрахователни институции, данъчните служби, приходната агенция и др. В края на 2019 г. се очаква да приключи и нанасянето на картата на възстановената собственост върху кадастралната карта на България.", "date": "2018.12.01", "title": "Търсенето на услуги от Агенцията по кадастъра непрекъснато расте, съобщава ведомството"}
{"url": "https://www.dnevnik.bg/sport/2018/12/01/3354838_kontuziiata_moje_da_otloji_kraia_na_karierata_na/", "text": "Четирикратна носителка на Световна купа по ски алпийски дисциплини Линдзи Вон намекна, че може да отложи  прекратяването на състезателната си кариера . През октомври олимпийската шампионка от Ванкувър 2010 обяви, че ще се оттегли след края на сезона. Плановете й обаче могат да се променят заради контузията в коляното,  която получи на тренировка преди десетина дни . Вон разкри, че има увреждане на предна кръстна връзка и натъртване на кост. В последните години американката непрекъснато е измъчвана от тежки травми и имаше няколко дълги отсъствия от пистата. На този етап няма яснота кога тя ще е готова да се завърне в състезателен режим. Вон има 84 победи в Световната купа и изостава само с четири от рекорда на Ингемар Стенмарк. 34-годишната скиорка обаче заяви, че евентуално отлагане на края на кариерата й няма общо с  подобряването на едно от най-великите постижения в този спорт. Американката обясни, че голямото й желание е да се състезава още веднъж в своето любимо място от календара на Световната купа - Лейк Луис. Стартовете в канадския център са тази седмица, като първият беше в петък - спускане, което бе спечелено от австрийката Никол Шмидхофер. Днес има още едно спускане, а в неделя е първият за сезона супергигантски слалом. \"Фактът, че ще пропусна стартовете в Лейк Луис, е голям удар за мен. Имайки предвид, че това трябва да е моят последен сезон, целият смисъл е да мога да се насладя на всяка една спирка от Световната купа. Да си направя много снимки, да се насладя на времето с моите съотборници, да попия за последен път от цялата атмосфера. И да пропусна моята любима спирка от календара... Просто не знам как да се преборя с това\", каза Вон. \"Някои местни дори наричат курорта Лейк Линдзи. Това наистина значни много за мен. Има много деца там, които постоянно идват да ме гледам през последните осем години. Развих чудесни отношения с тези деца\", допълни голямата звезда на алпийските ски в последното десетилетие. \"Няма значение дали ще подобря рекорда по победи в Световната купа или не. Това няма нищо общо с голямото ми желание да се състезавам още веднъж в Лейк Луис. За мен Лейк Луис винаги е било моето място\", каза още американката. \"Не ми е останало много гориво в резервоара. Имах много контузии, много операции, много усложнявания на травмите. Но не съм човек, който се отказва лесно. За мен смисълът на последния сезон е да се наслаждаваш, да се забавляваш. Ще бъде изключително сантиментално, вероятно ще плача доста. Но и ще бъде доста забавно\", завърши Вон.", "date": "2018.12.01", "title": "Контузията може да отложи края на кариерата на Линдзи Вон"}
{"url": "https://www.dnevnik.bg/biznes/2018/12/01/3354847_standard_end_puurs_potvurdi_dulgosrochniia_i/", "text": "Международната рейтингова агенция \"Стандард енд Пуърс\" (S&P Global Ratings) потвърди дългосрочния и краткосрочния кредитен рейтинг на България в чуждестранна и местна валута 'BBB-/A-3'. Перспективата пред рейтинга също се потвърждава и остава положителна, съобщи Министерството на финансите. В обобщения коментар на S&P Global Ratings се казва, че паричните условия в България продължават да се подобряват, нарастването на кредитите подкрепя растежа и страната постига напредък по присъединяването си към Валутния механизъм II (ERM II). Рейтинговата агенция очаква силен ръст на БВП в периода 2018-2021 г., дължащ се на силното частно потребление и ускоряването на инвестициите. Продължаващото усвояване на средствата от фондовете на ЕС и затягането на условията на пазара на труда ще подкрепят производителността през годините. Положителната перспектива отразява значителната вероятност България да се присъедини към Валутния механизъм II, смята министерството. От Агенцията вярват, че този стремеж към членство в еврозоната ще подкрепи и продължаващите усилия на страната да се справи с оставащите институционални пречки и структурни проблеми. S&P Global Ratings биха повишили кредитния рейтинг, ако българският лев влезе в ERM II, което ще подкрепи по-нататък доверието и ефективността на паричната политика. Допълнителен напредък в институционалните и структурните реформи, например по отношение на съдебната система, също би допринесъл за подобряване на кредитоспособността на страната. Рейтинговата агенция може да преразгледа перспективата пред рейтинга до стабилна, ако подобренията в балансите на банките се обърнат надолу или ако се появи натиск върху платежния баланс, например поради възобновяване на дисбаланси или външен шок върху България, която има отворен тип икономика. Перспективата също така би се преразгледала до стабилна, ако пътят на България към приемането на еврото се удължи прекомерно във времето.", "date": "2018.12.01", "title": "\"Стандард енд Пуърс\" потвърди дългосрочния и краткосрочния кредитен рейтинг на България"}
{"url": "https://www.dnevnik.bg/sport/2018/12/01/3354865_mourinyo_se_oplaka_ot_otnoshenieto_na_mediite_kum/", "text": "Мениджърът на \"Манчестър юнайтед\" Жозе Моуриньо се оплака от отношението на медиите към клуба. Според португалеца журналистите третират \"червените дяволи\" по различен начин в сравнение с останалите големи отбори във Висшата лига. Повод за думите на Моуриньо беше новината, че  Алексис Санчес няма да играе до края на 2018 г.  От клуба заявиха, че чилийският национал има сериозно разтежение, но част от медиите на Острова видяха \"треньорска\" контузия в отсъствието на нападателя. \"В \"Манчестър юнайтед\", всеки път когато даден футболист на играе, винаги има слухове, проблеми. Играчът се е държал лошо или мениджърът е имал конфликт с него. Това се случва само тук. Кара ме да се чувствам много специален, защото очевидно съм различен от всички други\", заяви Моуриньо. \"Когато в \"Челси\" Уилиан не играе, няма проблем между него и Сари. Никога не е проблем, когато Габриел Жезус не получава минути в \"Манчестър сити\". Това е просто нормално решение на Пеп. Когато Фабиньо и Наби Кейта не играят за \"Ливърпул\", медиите продължават да обичат Юрген, а Юрген - тях\", допълни португалецът. \"При нас, когато Пол (Погба) остане на пейката, се изкарва като дисциплинарна мярка. Когато Алексис не играе, значи има конфликт с мениджъра. В този клуб не може да има нормални възходи и спадове, а мениджърът не може да тренира и говори за своите футболисти\", каза още мениджърът на \"Манчестър юнайтед\". Моуриньо обяви, че е малко вероятно \"червените дяволи\" да привлекат нов футболист. \"Ако го направим, ще е само един. Но трансферният пазар вече е доста сложен. Освен ако не искаш да дадеш луди пари за второкласни играчи.\" \"Преди няколко години този клуб отиде и купи Майкъл Карик от \"Тотнъм\". Същото се случи с Димитър Бербатов. Сигурно си мислите, че това се дължи на историята, постиженията и финансите на \"Юнайтед\". На това, че \"Юнайтед\" е по-голям клуб от \"Тотнъм\". Дали все още е? Да. Дали мога да отида и да купя най-добрите играчи на \"Тотнъм\"? Не. Те няма да ми продадат Хари Кейн, Деле Али, Кристиан Ериксен или Хьон Мин Сон\", обясни португалецът. \"В миналото по-малките клубове на практика молеха по-големите клубове да купуват най-добрите им играчи. Сега те са достатъчно силни, за да не го правят. Те не искат да продават най-силните си футболисти и затова е по-трудно да се подсилиш. \"Юнайтед\" е клуб с богата история и славно минало. Със сигурност трябва да се представяме по-добре, отколкото в момента, но да се представяш по-добре е едно, а да сравняваш \"Юнайтед\" сега с \"Юнайтед\" от миналото е съвсем друго. Невъзможно е, защото в миналото имаше голяма разлика между \"Юнайтед\" и останалите, а вече не е така\", завърши Моуриньо.", "date": "2018.12.01", "title": "Моуриньо се оплака от отношението на медиите към \"Юнайтед\""}
{"url": "https://www.dnevnik.bg/evropa/evropeiski_parlament/2018/12/02/3351947_zaradi_zakonovi_zabrani_populistkiiat_eksperiment_na/", "text": "Стив Банън си мислеше, че предложението му да помага на националистки популистки партии за евроизборите догодина ще бъде неустоимо. Проучване на \"Гардиън\" обаче показа, че в повечето страни, където той иска да действа. избирателните закони не позволяват на бившия главен стратег на Доналд Тръмп да предоставя социологически услуги или друга подкрепа за кампаниите. Банън прекара месеци, опитвайки се да привлече европейски партии към базираната си в Брюксел група, \"Движението\", която обеща да действа като нещо подобно на политически консултант за сходно мислещи партии, водещи кампания за изборите за Европейски парламент през май 2019 г. Според анализа на \"Гардиън\" обаче организацията на Банън е напълно забранена или няма възможност да извършва каквато и да е значима дейност в девет от 13-те страни в списъка му. Така се оказва, че само четири държави могат да бъдат част от експеримента – Италия, Дания, Швеция и Холандия. Пречките Чуждестранни организации не могат да оказват подкрепа за политически партии във Франция, Белгия, Испания, Полша, Чехия, Унгария и Финландия. В Германия и Австрия даренията от чуждестранни източници са разрешени, но таваните са толкова ниски, че щедростта на Банън би била на практика безполезна. В Австрия чуждестранните донори могат да предоставят на политическите партии до 2641 евро, а в Германия лимитът е 1000 евро. Германското законодателство дава право на компании със седалища където и да е в ЕС да правят дарения, но това няма да помогне на Банън, защото неговата организация е регистрирана като такава с нестопанска цел - категория, която не е включена в германските изключения за чуждестранно финансиране. Ограниченията важат дори и в Белгия, където фондацията на Банън бе регистрирана през януари 2017 г. от Микаел Модрикамен, лидер на периферна крайнодясна партия. В Белгия частни лица може да даряват до 500 евро или еквивалента им под формата на услуги на политическа партия всяка година, но на организации е забранено да правят дарения. Политическите партии рискуват да бъдат глобени с до 100 хил. евро, ако нарушат правилата. Затова Народната партия на Модрикамен не може да получава средства от \"Движението\". Законите са още по-стриктни във Франция и Испания: даренията под формата на пари или услуги са позволени само ако идват от граждани или пребиваващи в съответната страна. Полша, Унгария и Чехия имат подобни стриктни закони, които отразят историческите страхове от чуждестранно влияние. Във Финландия има потенциална дупка. Чуждестранното финансиране на политически партии е забранено, но \"сходно мислещи групи\" от чужбина могат да предоставят до 10 хил. евро на всеки кандидат, участващ в надпреварата за даден пост. Популистката партия \"Истински финландци\" обаче заяви, че \"вероятно ще отхвърли\" помощта на Банън. В Швейцария, която Банън посети, няма ограничения за чужди дарения, но като страна извън ЕС тя няма да участва в европейските избори. Норвегия, друга държава извън ЕС, има по-строги правила. Позволено, но... На теория партиите в Дания, Швеция, Италия и Холандия могат да бъдат част от европейския парламентарен експеримент на Банън. Дания и Швеция нямат никакви ограничения за чуждестранно финансиране, макар шведският наказателен кодекс да забранява на партиите да получават пари от всеки, \"действащ в интерес на чужда сила\", който се опитва да повлияе на общественото мнение по въпроси, свързани със сигурността или с \"основите на монархическата форма на управление\". Но и Датската народна партия, и \"Шведски демократи\", двете десни популистки партии, които  Банън се надяваше да привлече , отхвърлиха помощта му. Някои експерти са на мнение, че е възможно отделни хора да избегнат законовите ограничения. Заемите за партии не са регулирани в Австрия, което означава, че забраната за чуждестранни дарения \"може лесно да бъде заобиколена\", коментира Матиас Хутер от независимия институт \"Партайшпенден\". И двете австрийски партии, които екипът на Банън се надяваше да привлече обаче – Народната партия и коалиционният й партньор, Партията на свободата,  дадоха знак, че не са заинтересовани  от подкрепата му. Така единствените останали възможности са Холандия и Италия. Досега Банън насочи усилията си основно към Италия, която определи като основния фокус на усилията си. Матео Салвини, вътрешният министър и лидер на крайнодасната партия \"Лига\", е най-високопоставеният европейски политик, който  недвусмислено се включи в проекта . Италианското правителство обаче обсъжда забрана за чуждестранно финансиране на фона на растящите опасения от чуждестранно влияние откакто ограниченията бяха премахнати през 2013 г. Според Франческо Галиети, експерт по италианска политика в базираната в РИм консултантска фирма \"Полиси Сонар\", Италия има \"огромна дупка\" в изборния си закон в сравнение с повечето останали страни в Европа. Той обаче очаква забраната за чуждестранно финансиране да бъде прокарана през декември или януари. По-рано тази година холандското правителство също обеща да забрани чуждестранното финансиране на политически партии след препоръка от независима комисия. \"Вече има широка подкрепа в парламента за тази мярка\", каза Сара де Ланге, преподавател по политически науки в Университета в Амстердам и член на комисията. Подобен закон обаче не се очаква да влезе в сила навреме за европейски избори. Така че ако Италия приеме новото законодателство, ще остане една единствена европейска държава, където Банън има желаещ партньор, който законно може да приеме помощта му – Холандия. Не е чуждестранна намеса В отговор на анализа Банън призна, че получава правни съвети по въпроса. \"Не съм напълно несъгласен с вас\", каза той на \"Гардиън\" в Париж. \"Мисля, че има повече гъвкавост в някои области. Но няма начин да нарушим закона\". Намесата на Банън в европейската политика идва на фона на засилената чувствителност за чуждо влияние в изборите. В интервю за \"Гардиън\" обаче той отхвърли сравнението между неговото движение и намесата на други държави. \"То е много различно от Русия, китайци или други хора, опитващи се да имат влияние, защото аз съм частно лице. Не съм свързан с Белия дом\". Бивш инвестиционен банкер с предполагаемо състояние, възлизащо на 50 милиона долара, Банън финансира лично европейската си инициатива. Той обеща да похарчи милиони долари, за да предостави на националистки и ултраконсервативни европейски партии свободен достъп до специализирани социологически данни, анализи, съвети за социалните медии и помощ с избора на кандидати. Когато изборите приключат през май 2019 г., по изчисления на Банън по проекта ще са били похарчени между 5 и 15 милиона долара. Той многократно говори за други неидентифицирани донори, които \"са доста заинтересовани от случващото се в Европа\". Попитан наскоро дали някой от тях е руснак, Банън отговори: \"Всички те ще са европейци. И аз\".", "date": "2018.12.01", "title": "Заради законови забрани популисткият експеримент на Банън в ЕС върви към провал"}
{"url": "https://www.dnevnik.bg/sviat/2018/12/01/3354625_za_izrael_opasnostta_ot_hamas_blednee_pred_hizbula/", "text": "Около 25 израелски войници в пълно бойно снаряжение патрулират под лунната светлина близо до село на ливанската граница заедно с куче, обучено да открива бомби, търсейки експлозиви и диверсанти. Внезапно групата спира. Очилата за нощно виждане засичат двама подозрителни мъже, които се появяват зад хребета и държат нещо като бинокли. Може ли това да са партизани на \"Хизбула\"? Ливански войници на нощен патрул? Или може би миротворци на ООН? Мъжете изглеждат невъоръжени и тъй като са от другата страна на международно признатата \"синя линия\", която разделя двете държави, израелските войници продължават нататък, приключвайки още един рутинен пеши патрул по живописната граница, където обстановката остава спокойна, но напрегната след кръвопролитните битки по време на войната през лятото на 2006 г. Въпреки че сега вниманието е съсредоточено върху еткстремистите в Газа на южния фронт, главната тревога на Израел по отношение на сигурността е на север - по границата с Ливан. Израелски служители отдавна предупреждават, че заплахата от управляващата Газа организация \"Хамас\" бледнее в сравнение с тази от подкрепяната от Иран ливанска въоръжена групировка \"Хизбула\" - тежко въоръжена мини-армия с ценен боен опит и арсенал от около 150 000 ракети, които могат да достигнат почти всяка част на Израел. Именно на този северен фронт израелските войници се изправят лице в лице срещу партизаните от \"Хизбула\" и там всяка престрелка може да разпали пълномащабна война. \"Правилата на играта са много ясни. Те знаят, че аз съм тук, а аз зная, че те са там\", каза местният батальонен командир подполковник Авив. \"Но ако развалят уравнението, те ще бъдат ударени.\" \"Много дисциплинирани войници\" От своята база по границата близо до израелската селскостопанска община Авивим той може да види разположеното на хълм ливанско село Марун ал Рас, наблюдателен преден пост на ООН и нова квадратна къща в земеделско поле, за която се предполага, че е наблюдателен пост на \"Хизбула\". Договореното с посредничеството на ООН примирие, с което приключи войната през 2006 г., забранява на войските на \"Хизбула\" да се приближават до границата. Но израелското разузнаване твърди, че бойците на Хизбула действат свободно, обикновено невъоръжени и в цивилни дрехи. Понякога те идват само на няколко метра от израелските войски, казва то. Разделя ги само ограда от бодлива тел, но активни действия няма. \"Те са много дисциплинирани войници. Няма да започнат нищо\", каза Авив, който според военните правила може да бъде идентифициран само с малкото си име. Когато наскоро министър-председателят Бенямин Нетаняху реши да не предприема пълномащабно настъпление в Газа, той посочи като основание сегашния \"деликатен за сигурността период\" и до голяма степен се смяташе, че става дума за северния фронт. Израел като цяло се въздържа от замесване в гражданската война в Сирия, където \"Хизбула\" води ожесточени сражения рамо до рамо с войските на президента Башар ал Асад. Израел обаче нанася множество въздушни удари срещу, както смята той, ирански доставки на модерни оръжия, предназначени за \"Хизбула\". Доскоро израелските изтребители летяха безнаказано в сирийското небе. Но това беше строго ограничено, след като руски самолет беше свален от сирийските сили през септември в отговор на израелски въздушен удар. Този инцидент с приятелски огън разпали гнева на Русия към Израел и ускори доставката на усъвършенствани системи за противовъздушна отбрана \"С-300\" за Сирия. \"Не трупа оръжия за възпиране\" След като гражданската война в Сирия затихна, получилата възможности за действие \"Хизбула\" сега е свободна отново да утвърди позициите си у дома в Ливан и пак да се съсредоточи върху Израел, каза депутатът и пенсиониран генерал Еял Бен-Реувен, командвал израелски сухопътни войски във войната през 2006 г. \"Хизбула\", която е въоръжена с по-точни ракети и боеприпаси, сега представлява доста по-опасна заплаха, каза той. \"Една терористична организация, за разлика от една държава, не трупа оръжия за възпиране, а за да ги използва някой ден\", каза той. \"Подозирам, че сега те ще се опитат да предизвикат Израел. Войната, за която трябва да се подготви израелската армия, е с \"Хизбула\".\" Никоя от двете страни не изглежда заинтересована за момента от нова пълномащабна конфронтация като едномесечната война през 2006 г., която завърши с патова ситуация и при която бяха убити над 1200 ливанци и 160 израелци. Със своята изоставаща икономика и парализирано правителство Ливан изглежда едва ли би понесъл нова война. Въпреки че е окуражена политически от войната в Сирия и се добра до властта на парламентарните избори в Ливан по-рано тази година, \"Хизбула\" преживява финансова криза. Тя също така се възстановява, след като стотици нейни бойци бяха убити или ранени в Сирия. Чисто природозащитна дейност Все пак Израел я обвинява в разпалване на напрежението. Армията казва, че наскоро е открила бойни предни постове за наблюдение по границата, изградени под прикритието на кампания за засаждане на дървета от организация за опазване на околната среда, наречена \"Зелено без граници\". Организацията признава, че е свързана с \"Хизбула\", но казва, че дейността ѝ е чисто природозащитна. Нетаняху също обвини \"Хизбула\" в изграждане на тайни обекти за изстрелване на ракети близо до международното летище на Бейрут. Армията казва, че \"Хизбула\" създава нови пускови площадки сред гражданското население - капан, който може да затрудни Израел да предприеме силов отговор. Армията обаче казва, че главната й тревога са подкрепяни от Иран усилия за превръщане на някои от неуправлявани ракети на \"Хизбула\" в прецизни боеприпаси, които могат да причинят много по-голямо разрушение на израелски цели. \"Хизбула\" отказа да отговори на обвиненията. Нейният лидер Хасан Насралла каза, че напоследък групировката е \"по-уверена отвсякога\" и готова за война по всяко време. На място възможността за неприятности е ясна. Израел окупира части от Южен Ливан, преди да се изтегли през 2000 г. до определената от ООН демаркационна \"синя линия\". Но Ливан и \"Хизбула\" оспорват части от картата на ООН, а двете враждуващи страни така и не са договорили официална граница. Заради неравния терен усъвършенстваната северна ограда на Израел не минава точно по границата, което създава анклави израелска територия, които са вътре в синята линия, но извън оградата. Израел по-рано пренебрегваше тези райони, а войските му попаднаха в засада там през 2006 г. Сега той засилва своето присъствие, укрепва оградите и разчиства растителността, за да подобри наблюдението. Той също така изпраща сигнал, че няма да търпи нарушения - дори при нощен патрул израелските войски не крият присъствието си. \"Аз съм заинтересован те да видят, че съм тук\", каза подполковник Авив и показва заредения си модифициран автомат \"М-16\". \"Няма изненади.\" /БТА", "date": "2018.12.01", "title": "За Израел опасността от \"Хамас\" бледнее пред \"Хизбула\""}
{"url": "https://www.dnevnik.bg/bulgaria/2018/12/01/3354871_petur_moskov_pravi_desen_proekt_v_koito_imali_miasto_i/", "text": "След като мина през различни нива в изпълнителната и законодателната власт като политик от десните формации и във втория кабинет на ГЕРБ, бившият здравен министър Петър Москов сега ще се пробва и да се събере с Патриотите на Валери Симеонов. Това се разбра от думите на Москов в предаването \"Денят с Георги Любенов\" по БНТ днес. Москов каза, че той заедно с група съмишленици работи върху възможността да \"установим, реализираме десен политически проект, който да не е \"още веднъж от същото\". На въпрос за отношенията му с Националния фронт за спасение на България /НФСБ/ и лидера на партията Валери Симеонов, към който Москов неколкократно изрази добро отношение, бившият министър каза: \"Харесвам не конкретно Симеонов, не конкретно НФСБ, не конкретно идеята, че българският национален интерес трябва да бъде пред всичко. Аз харесвам хора, които могат да стоят зад действията си\". А после на няколко пъти даде примери с поведение на Симеонов, което показвало, че той е човек, който може да свършат работа. Москов определи Симеонов като остракиран и представен като демонът на нацията. Допълни, че това е типично за българската политика и той също е бил на подобно място. \"Алтернативата трябва да бъде наистина с дясна икономическа политическа програма, с отказ от продължаване на либералния разказ за социалното и мултикултурно общество и с ясна защита на националния интерес. Мисля, че проевропейски настроените патриоти имат място в такова обединение\", каза още Петър Москов в отговор на въпрос за сътрудничество с НФСБ. Допълни, че досегашните партии вдясно били \"още веднъж от същото\", притоплящи либералния дневен ред. Москов коментира положително и друг партньор в \"Обединени патриоти\" - лидерът на ВМРО Красимир Каракачанов. И направи рязка граница между тях и председателят на \"Атака\" Волен Сидеров.", "date": "2018.12.01", "title": "Петър Москов прави десен проект, в който имали място и част от Патриотите"}
{"url": "https://www.dnevnik.bg/intervju/2018/11/30/3354630_taie_selasi_dnes_mujete_i_jenite_ne_sa_sigurni_kak_da/", "text": "- Исках да напиша роман, но по-скоро планирах да разширя някой вече завършен разказ. Когато се захванах с това, историята от романа сама дойде при мен почти напълно завършена и нахвърлях основния сюжет. Описах всички години от живота на главните герои и седнах да пиша. Първите сто страници се натрупаха доста бързо. След това продадох правата на още незавършената книга и се уплаших. В продължение на шест месеца бях в писателски блок и едва след това успях да я завърша. Но бях готова. В последните двайсет години чаках моя пръв роман да пристигне. И той се появи. - От четиригодишна възраст. - Започнах като малко момиченце, което чете за развлечение. След това станах малко момиче, което пише стихотворения и разкази - не особено добри. После постъпих в училище, където ме научиха да чета литературата внимателно. Там изчетохме типичния англоезичен канон - най-доброто от британската и от американската литература, както и по малко от всичко друго. Със сигурност нямаше особено голямо разнообразие, но беше прекрасно обучение за това как да четеш. От читател, който чете за удоволствие, се превърнах в читател, който се опитва да проумее как работи конкретното произведение. Тогава разбрах какво искам да правя. Но също така изпитвах огромен страх от него. Всички около мен още от училище бяха решени да се занимават със сериозни неща - медицина, политика. И бях прекалено уплашена, за да кажа: \"Аз просто искам да пиша книги.\" Затова в Йейл и Оксфорд следвах специалности, които нямаха нищо общо с литературата. Взех си почивка от четенето. След като завърших обучението си, се преместих в Ню Йорк и в общи линии намерих пътя си обратно към литературата. Отново започнах да чета, взех да мисля за публикуване, докато стигнах до момента, в който направих първите стъпки в това поприще. - Това са повърхностни прилики. Бащата е хирург и е от Гана. Детето е учило в Йейл, аз учих там. Дори гимназията е ситуирана в Масачузетс, където живеех. Но тези герои биха могли да бъдат от Виетнам, от Индия, от Пакистан, отвсякъде. И в същото време да имат същата история. Избрах техния произход да е от държавите на моите родители, защото ги познавах добре и можех да ги опиша, без да се налага да ровя постоянно в \"Гугъл\". - Днес много човешки същества се намират в тази позиция. Независимо от това дали те идват от България, Нигерия или Никарагуа, например. Политическите събития през 20-и и 21-ви век са такива, че много хора намират за трудно или за направо невъзможно да живеят спокойно, безопасно и комфортно в държавите, в които са се родили. И затова са се преместили. Всъщност предпочитам думата \"движение\" пред \"миграция\", защото винаги сме правили тъкмо това. Да можеш да живееш спокойно там, където си се родил, става все по-рядко. - Много зависи от конкретната ситуация... Едно семейство живееше в съседство с нас. Те бяха напуснали Индия и бяха създали типично индийско домакинство в Масачузетс. Имахме и съученик, който говореше на американски жаргон от предградията в училище и на мандарин с родителите си вкъщи. Това е често срещано явление за първо или второ поколение мигрант. В моето семейство чувството за дом е гъвкаво и многостранно. Аз се чувствам вкъщи, когато съм със семейството си в Гана. Чувствам се вкъщи в Ню Йорк с приятелите си. Чувствам се вкъщи и в апартамента си в Лисабон. Това е едновременно привилегия и мое изискване. - Напълно го разбирам. За определени човешки същества живеем в ужасяващи времена. За някой, който никога не е напускал, не е трябвало да напуска или просто не е искал да напуска родния си град, е логично да си казва: \"Аз съм българинът. Аз съм американецът. Аз съм истинският германец! Всички други хора са мошеници!\" Това е трагично объркана позиция, но е логична за човек, който никога не е виждал нещо друго от света. Днес наблюдаваме демографското осъзнаване на факта, че светът вече се е променил и отчаяните опити на определени хора да го върнат обратно към това, което те си въобразяват, че той е бил. Това няма как да се получи, защото светът никога не е изглеждал по този начин. Но е болезнено, грозно и болно да наблюдава тези опити. - Мъжете, които биха се описали като \"бели мъже\", са се събудили и са открили, че гордостта им с тяхното конкретно местожителство, както и техните привилегии са били запокитени някъде. Че те са били разрушени и проблематизирани. Никой не дава власт без борба и наблюдаваме тъкмо това – агресивната съпротива на тези, които искат да се домогнат до власт, въпреки че са осъзнали, че властта е загубила своята цялост. - Да публикуваш първия си роман и той да е успешен е чудесно, но положението с втория е ужасяващо - Не знам.  Ще кажа, когато го публикувам другата година. Сега ми се иска да можех да прескоча направо към третия. - Изумена съм от взаимоотношенията между мъжете и жените в 21-ви век. Вече никой не знае какво става. Патриархатът е бил ужасен, но и разбираем. Днес сме влезли във фаза, в която мъжете и жените не са съвсем сигурни по какъв начин да се държат един към друг – романтично, сексуално... В нехудожествената литература все още ме интересуват националните държави. - \"Отивам си е възвратен глагол\" - българското. За момента това е най-красивото от преводните заглавия. То е най-близко до това, което бих избрала.", "date": "2018.12.01", "title": "Тайе Селаси: Днес мъжете и жените не са сигурни как да се държат един с друг"}
{"url": "https://www.dnevnik.bg/bulgaria/2018/12/01/3354867_agenciiata_po_vpisvaniiata_shte_suhraniava_danni_i_v/", "text": "Служители, работили в Търговския регистър, който бе сринат повече от две седмици през август, не са получавали бонуси за работата си през периода. Това обяви директорът на Агенцията по вписванията Габриела Козарева, която оглави ведомството след срива. Информация за раздадените бонуси  обяви преди време в. \"Сега\" . Последва проверка от инспектората на Министерството на правосъдието, която не показа нарушения. Козарева коментира, че няма как 600 служители, работещи в агенцията, да се обвързват със случая със срива на Търговския регистър. Допълни, че правилата за получаване на бонуси са дори променени междувременно така, че даден служители трябва да е работил поне 45 дни през съответното тримесечие, за да получи допълнителна сума за работата си. След препоръки на инспектората пък сега правилата за това се събират в единен документ след като сега с в три отделни в зависимост от статута на отделните служители. Козарева увери, че е изпълнена поръчката за укрепване на софтуера, която бе обявена след срива и паметта се ползва вече за съхранение на данни. Увери, че при срива никакви данни не са загубени. Посочи, че все пак мерките за надеждното съхранение на данните трябва постоянно да се взимат и не може тези, които са предприети, да решават въпроса веднъж завинаги. В момента вече на две различни по географско положение места се съхраняват данните на Агенцията, а съвместно с Държавната агенция за електронно управление се работи по изграждането на държавен облак, в който данните от регистрите на агенцията ще се съхраняват като допълнителна мярка. В отговор на въпрос Козарева увери, че фирмите без дейност ще могат да декларират това на отделно гише в Агенцията от януари, така че да не се бави работата на служители при обслужването по други въпроси. Съобщи, че от лятото действа работна група, която до март трябва да каже какви нормативни и други промени са нужни, за да може Имотният регистър, управляван от агенцията, да дава информация по имот, а не по неговия собственик, каквато е организацията в момента. Обясни, че процесът няма да е кратък, защото след като започна реорганизацията, ще трябва да бъдат сканирани 45 млн. документа и да се създаде нужният софтуер, който да извлича от тях нужната информация. \"Работи се много сериозно по този въпрос\", обяви тя.", "date": "2018.12.01", "title": "Агенцията по вписванията ще съхранява данни и в държавен облак"}
{"url": "https://www.dnevnik.bg/bulgaria/2018/12/01/3354875_kratki_novini_kriminalno_proiaven_muj_se_e_barikadiral/", "text": ". Заради военното положение в Украйна, \"България еър\" спира полетите си до Одеса Заради обявеното военно положение в Украйна, препоръките на Министерството на външните работи и с оглед на сигурността на пътниците, националният авиопревозвач \"България Ер\" преустановява полетите си между София и Одеса до 16 декември 2018 г. включително. Tова съобщиха от компанията на сайта си. В зависимост от нормализирането обстановката в Украйна ще се определи дали планираните полети след 16 декември ще могат да бъдат изпълнявани. За актуална информация и съдействие относно вече закупени самолетни билети може да се обърнете към Центъра за обслужване на клиенти. Мъж се барикадира в дома си в столичния квартал \"Надежда\" Полицейска акция тече в в столичния квартал \"Надежда\", съобщава \"Нова телевизия\". 33-годишен мъж се е барикадирал в дома си и заплашва да се хвърли от балкона. Той е криминално проявен и осъден. При опит на полицията да го задържи, за да изтърпи наказанието си, мъжът се затворил в апартамента си, съобщава медиата. До 22 април се забранява движението на коли от Шилигарника в Банско до хижа \"Вихрен\" Временна забрана за движение и паркиране на автомобили се въвежда по пътя от Банско до хижа \"Вихрен\" в участъка от местността Шилигарника до хижата, съобщава агенция \"Фокус\". Ограничението ще бъде в сила от днес до 22 април 2019 година. Пътят Банско – хижа \"Вихрен\" през зимния туристически сезон, в района след първия паркинг в местността Шилигарника, се пресича на няколко места от съществуващите ски писти. Поради това е налице възникване на опасност за сигурността на движението. Освен това струпването на множество пътни превозни средства водят до задръствания. В резултат на това и предвид метеорологичната обстановка през зимния сезон, достъпът на автомобили със специален режим на движение – на спешната помощ, на полицията и пожарната, се затруднява. Заради това общината е забранила достъпа на автомобили в този участък.", "date": "2018.12.01", "title": "Кратки новини: Криминално проявен мъж се е барикадирал в дома си"}
{"url": "https://www.dnevnik.bg/photos/snimka_na_denia/2018/12/01/3354864_snimka_na_deniasulzotvoren_gaz_sreshtu_jultite_jiletki/", "text": "Протестиращи, облечени с жълти жилетки, се опитаха да пробият полицейския кордон на \"Шанз-Елизе\" в Париж. Силите на реда посрещат и отблъскват вандалите, задържани са вече 39, написа преди обед в \"Туитър\" министърът на вътрешните работи Кристоф Кастане, предаде БТА.", "date": "2018.12.01", "title": "Снимка на деня: Сълзотворен газ, сблъсъци и задържани при протеста на \"жълтите жилетки\""}
{"url": "https://www.dnevnik.bg/sport/2018/12/01/3354876_cska_e_pokanil_ljupko_petrovich_za_suvetnik/", "text": "ЦСКА води преговори с бившия треньор на \"Левски\" и \"Литекс\" Люпко Петрович, твърди в. \"Тема спорт\". Клубът, ръководен от Гриша Ганчев, е поканил 71-годишният сърбин за съветник. Европейският шампион с \"Цървена звезда\" обяви миналата седмица, че прекратява треньорската си кариера. За последно той работеше в Африка, като стана шампион на Руанда с АПР (Кигали). \"Имах леки здравословни проблеми, но вече всичко е наред. Може да помагам на отбори, но вече не искам да работя като треньор\", каза Петрович в интервю за \"Дарик\". Според \"Тема спорт\" Петрович се е срещнал наскоро с Ганчев в София. Очаква се сръбският специалист да даде отговор на предложението до края на годината. Петрович е в отлични отношения с Ганчев. Сърбинът водеше \"Литекс\" в три различни периода, последният от които при изваждането на ловешкия клуб от Първа лига след скандалния мач с \"Левски\" на \"Герена\" през декември 2015 г. Петрович се познава добре и с настоящия старши треньор на ЦСКА Нестор ел Маестро, на когото е бил инструктор преди години.", "date": "2018.12.01", "title": "ЦСКА е поканил Люпко Петрович за съветник"}
{"url": "https://www.dnevnik.bg/bulgaria/2018/12/01/3354877_s_promeni_v_konstituciiata_osnovnoto_obrazovanie_da_e/", "text": "Вицепремиерът Томислав Дончев предлага промяна в чл. 53 на Конституцията, в който да се запише, че поне основното образование е задължително. Той обяви той в ефира на Би Ти Ви. Обясни, че в момента това е записано за възраст до 16 години, но не е посочена степента. Ако преди десетилетия неграмотен човек е можел да упражнява някакъв труд, то според мен след десетина или 20 години това няма да може да се случи. Мисля, че поне основното образование трябва да бъде задължително. Редно е да има дискусия по темата. Когато не сме уредили фундамента, как можем да говорим за наука?, попита риторично той. Посочи, че неграмотен човек, който по тази причина не може да работи, ще е в тежест на обществото. Според него е дошъл моментът за доста по-радикални идеи, защото по отношение на образованието българските закони все още споделят възрожденски ценности. На въпрос, свързан с възможността  \"Турски поток\" да мине през България , Дончев посочи, че има всички индикации за това, но все още е рано да се говори конкретно. Той посочи, че дали Европейската комисия ще разреши това, е сложен въпрос. Напомни, че от години с нея се обсъжда изграждането на газовия хъб и по принцип през него се предвижда да минава и руски газ. Държавата няма механизмите на \"Биг брадър\" и няма как да следи всеки служител. Така коментира вицепремиерът случаите, в които хората, на които държавни служители са поискали подкуп, се осмеляват да подадат сигнал за това. Обясни, че колкото и да е силен държавният апарат, не може сам да се бори с корупцията, ако в процеса не са въвлечени и гражданите. Според него хората не трябва ад си мислят, е едва ли ще има полза от такъв сигнал заради подозрението, че искащият подкуп има връзки и в други държавни структури като полицията, например.", "date": "2018.12.01", "title": "С промени в Конституцията основното образование да е задължително, предлага Дончев"}
{"url": "https://www.dnevnik.bg/sviat/2018/12/01/3354703_novata_kosmicheska_strategiia_na_rusiia_-_bez/", "text": "Отказ от изстрелвания с помощта на украинските ракети \"Зенит\", всестранно сътрудничество с Индия и Китай и пилотирани мисии до Луната - така може да се обобщи новата стратегия на руската космическа агенция \"Роскосмос\" 2030 г. В.  \"Комерсант\"  разказва за документа, поръчан от руския президент Владимир Путин през юли тази година. Важни цели ще са да се повиши конкуретноспособността на световния пазар и да се ограничат последствията от санкциите. Източници на изданието в държавната корпорация и в правителствения апарат казват, че според Путин стратегията отдавна е трябвало да бъде обновена, тъй като предишната е била утвърдена от него преди повече от пет години. Няколко министерства вече са предложили поправки и проектът вече е съгласуван с всички отдели и ръководството на \"Роскосмос\", казва един от събеседниците. В проекта, станал достояние на \"Комерсант\" се предлага да се разширят приоритетите на държавната политика в космическата област. Нужно е руските космически продукти и услуги да станат по-конкеретни и на външните, и на вътрешните пазари, обяснява изданието. Сред приоритетите ще са и развитието на \"публично-частните партньорства\" и взаимодействието с развойни институти и малки и средни предприятия. Няма да има отказ от международните задължения на \"Роскосмос\". Ще се търсят обаче партньорства \"в интерес на компенсация на отрицателните последствия от санкционните ограничения\". Идеята е да се работи с най-големите развиващи се космически държави. Пример е Китай, който би ограничил риска от възможността за понижаване на нивото на контактите със западни страни. Спомената е и Индия като \"един от най-амбициозните космически играчи\". Ракетите Вниманието се насочва към Луната, ако преди това е ставало дума основно за подготовка на пилотируеми полети \"планети и други тела в Слънчевата система\", пише \"Комерсант\". За целта, която трябва да се изпълни докъм 2030 г., трябва да се създадат кораби от ново поколение. По-рано директорът на \"Роскосмос\" и бивш вицепремиер Дмитрий Рогозин  говореше за срок от 7-8 години  за мисии до Луната. \"Роскосмос\" отдавна иска да замени украинските ракети \"Зенит\" от 80-те години с разработвани руски носители като \"Ангара\" за изстрелване от космодрума в Байконур. Със стратегията обаче се задава срок, в кото това трябва да се случи. Ракети \"Ангара\" са изстрелвани от Плесецк в Северна Русия (като възможност частично да се намали зависимостта от Байконур в Казахстан), а сега в стратеигята се говори за особено внимание на поддържането и създаването на наземна инфраструктура, която да обезпечава изстрелването на руските ракети. Изрично се споменава нуждата да се \"модернизира и оборудва\" Източният космодрум до 2020 г. Изграждането му започна в началото на десетилетието с идеята напълно да бъде заместен Байконур. Като част от задачите, които трябва да бъдат изпълнени за целта, \"Роскосмос\" посочва създаване там на ракети носилети от тежък клас, тежък с повишена товароподемност и свръхтешък клас. и други. Според \"Комерсант\" предстои правителството да разгледа скоро документа. Украйна, рублата и \"Спейс Екс\" Междувременно \"Роскосмос\" назова ситуацията в Украйна, курса на рублата и американската компания \"Спейс Екс\" като основни източници на проблемите си, пише деловото издание  РБК . Според  отчет  на държавната корпорация, цитиран от медията, заради частните компании, санкциите и рублата делът на руската космическа техника се е оказал едва една трета от планираното. Украински производители пък са създавали проблеми с изстрелването на спътници. Планът за 2017 г. е бил руската ракетно-космическа техника за износ да е 24.5% от световната, но но е била едва 8.5 на сто от нея. Освен това е трявало да бъдат изстреляни 25 апарата, а това се е случило със 17. В три от случаите проблемът е заради недоставени от украински производители елементи или забавено производство на ракети носители.", "date": "2018.12.01", "title": "Новата космическа стратегия на Русия - без украинска техника и сближаване с Индия и Китай"}
{"url": "https://www.dnevnik.bg/sviat/2018/12/01/3354881_trus_nanese_seriozni_shteti_v_aliaska/", "text": "Земетресението с магнитуд 7, което разтърси Аляска, нанесе сериозни щети на пътища и друга инфраструктура, предадоха ДПА и Асошиейтед прес, цитирани от БТА. Епицентърът на труса е бил на 13 км северозападно от най-големия град на щата, Анкъридж, и на дълбочина около 43 км, съобщи Геофизическият институт на САЩ. На пресконференция във Вашингтон сенаторът Дан Съливан заяви, че за момента няма данни за загинали или сериозно пострадали, но са нанесени тежки щети на инфраструктурата в Анкъридж, който е с население около 300 000 души. Земетресението е било усетено на разстояние от 600 км. То е било последвано е редица вторични трусове, десет от които са били с магнитуд над 4, а три с магнитуд над 5. Много пътища и мостове са затворени. Полицията на Анкъридж прикани местните жители да не ползват пътищата, ако не им се налага. Сенатор Лиса Мъркауски заяви, че земетресението е засегнало основните пътища в и около Анкъридж и че се наблюдават прекъсвания на електроподаването и повреди на газопроводи. Общинското електроразпределително дружество на Аляска заяви, че между 7000 и 10 хил. от клиентите му са без електричество. Път, който води до международното летище на Анкъридж частично се е срутил. Самото летище за кратко бе затворено, но вече е възобновило работа. Железопътният транспорт обаче продължава да е спрян. Губернаторът на Аляска Бил Уокър обяви извънредно положение и съобщи, че е в пряк контакт с Белия дом. Президентът Доналд Тръмп изрази в Туитър подкрепата си за жителите на Аляска и обеща, че федералното правителство \"няма да пести средства\" за справяне с последиците от земетресението.", "date": "2018.12.01", "title": "Трус нанесе сериозни щети в Аляска"}
{"url": "https://www.dnevnik.bg/sport/2018/12/01/3354884_kralev_kandidatura_za_svetovnoto_shte_razvie_futbola_i/", "text": "Спортният министър Красен Кралев заяви, че евентуална съвместна кандидатура на България, Сърбия, Румъния и Гърция за домакинство на световното първенство по футбол през 2030 г. ще донесе огромни позитиви за държавата и за целия Балкански полуостров. Идеята за обща балканска кандидатура беше лансирана  след среща на премиерите на четирите балкански страни. Според Кралев дори да бъде неуспешна, една подобна кампания ще даде тласък за развитието на футбола и икономиката на България. \"Ще направим всичко възможно да изпълним всички критерии на ФИФА, за да може да се представим добре и да получим висока оценка. Смятам, че имаме нашите си шансове\", каза Кралев в интервю за \"Дарик\". До момента интерес са заявили няколко държави, също обединени в общи кандидатури. Като най-силна изглежда тази на Уругвай, Аржентина и Парагвай, тъй като тогава се навършват 100 години от първото световно, домакин на което е Уругвай. Намерение да приемат мондиала имат също  Англия, Ирландия, Уелс, Шотландия и Северна Ирландия , както и  Мароко, Испания и Португалия . \"Да не се бъркаме, когато коментираме, че критериите за избор на домакин на МОК или на ФИФА са юбилейни дати и годишнини. Много хора се подвеждат за Аржентина и Уругвай заради първото световно първенство. Основният критерий е политическа и икономическа стабилност. Това е\", заяви Кралев. \"Ако изпълниш всички критерии - стадиони, инфраструктура, магистрали, летища, и всичко ти е наред, другият основен мотив е икономическа и политическа стабилност. В Аржентина и Уругвай нещата далеч не стоят така, както са в четирите балкански държави. Смяташе се, че южноамериканската кандидатура е най-сериозната. Аз мисля, че тази на Испания и Португалия е далеч по-сериозна. Но е рано е още да говорим. Има време\", допълни спортният министър. Домакинът на световното през 2030 г. ще бъде избран през 2024 г. Един ремонтиран и три нови стадиона По думите му в предварителните разчети е заложено изискване за 16 стадиона с капацитет над 40 хиляди зрители. От тях два трябва да са с капацитет 60 хиляди за полуфиналите и един с 80 хиляди за откриването и финала на шампионата. \"Гърция им готовност да модернизира техния олимпийски стадион, който е 80-хиляден. Сърбия обяви план да построи един 60-хиляден. Нашите планове са да направим 40-хилядни стадиони, за да участваме пълноправно. 60 хиляди за нас е излишно. Говорил съм с премиера и нищо не пречи Националния стадион \"Васил \"Левски\" с прилични средства - 30-40 милиона лева, да го направим абсолютно адекватен.  Ще направим още един нов в София  и другите два ще са в провинцията. Това са първоначални планове\", обясни Кралев. В момента в четирите държави има само един стадион, който отговаря на критериите на ФИФА и УЕФА - \"Арена Национална\" в Букурещ, който е с 55 хиляди места. \"Това не значи нищо. Русия също нямаше стадиони и като спечели домакинството, тогава започна да строи. Това ще бъде един стимул на четиримата премиери, на четирите правителства да отделят пари за футбола\", каза още Кралев. \"Ние изпълним ли си трите или четирите стадиона, които ще имаме по план или договор да направим, ще е много сериозен тласък и помощ на футбола, дори да не спечелим домакинство. Цялата тази кампания ще създаде усещане за приоритетност на футбола, а футболът е най-популярният и най-практикуваният спорт. В България има над 70 хиляди футболисти, регистрирани в БФС. Да не говорим колко практикуват минифутбол\", допълни той. Спортният министър очаква \"много позитиви за България и Балканския полуостров\" от тази кампания. \"Това е новина в световен мащаб, че четири балкански държави, на фона на всички раздори и напрежения на полуострова, намират общ език, общ път, общи цели и тръгват икономически и политически тръгват да развиват региона. Отделно ще даде тласък на развитието на футбола. Още много деца ще започнат да се занимават с тоя спорт. Освен това ще имаме три-четири нови стадиона, каквото е желанието на хората\", обобщи Кралев. Той изтъкна икономическите ползи, като даде пример със  световното първенство в САЩ, Канада и Мексико през 2026 г.  Там предвидените разходи са 3 милиарда долара при очаквани приходи от 14 милиарда. Младежка олимпиада в България  Спортният министър обяви също, че България е големият фаворит за домакинство на младежките зимни олимпийски игри през 2024 г. Според него страната със сигурност ще спечели правото да организира събитието, ако бъдат  \"отпушени процесите на Витоша\" . \"България е фаворит, стига да си изпълним ангажиментите, защото, както знаете, в момента на Витоша няма как да се подменят съоръжения. Надявам се, че Министерството на околната среда и водите най-накрая ще прояви характер и намери сили да предложи законодателните промени да бъдат придвижени\", каза Кралев. \"Това е нещото, от което имаме нужда, за да може да не стои Витоша в това състояние, а да се изградят модерни съоръжения, които ще бъдат ползвани от всички граждани на София. За софиянци това е една от болните теми, една от големите мечти - Витоша да стане място за развлечение и отдих\", допълни той. В началото на ноември Кралев обяви, че  бюджетът за домакинство на зимните младежки игри е между 30 и 40 млн. евро . Той посочи, че идеята е състезанията в алпийските ски да са на Витоша, тези на закрито да са в зала \"Арена Армеец\" и ремонтирания Зимен дворец в София, а биатлонът, ски бяганията и ски скоковете - на Боровец. \"Излишно е да казваме самата новина и кампанията, а да не говорим ако спечелим домакинството , в което аз съм сигурен, стига да отпушим процесите на Витоша, какъв имидж за България и за София ще бъде и какъв мощен тласък на икономиката ще даде\", продължи Кралев. \"Това ще бъдат хиляди хора, които ще дойдат, ще видят София, ще видят, че сме много добре организирана държава, която предлага отлични условия за туризъм. Смея да твърдя по-добри от повечето страни в Западна Европа. Нашият туризъм е на много високо ниво. Имаме да наваксаме в сферата на услугите, но като инфраструктура хотелите ни не отсъстват по нищо и даже превъзхождат тези на конкурентните пазари. Просто трябва (да подобрим) инфраструктурата на Витоша и София ще стане един от най-модерните и привлекателни туристически центрове за зимни спортове.\", допълни той. По думите му България има лоби пред президента на Международния олимпийски комитет (МОК) Томас Бах, пред вицепрезидентите и пред целия изпълнителен комитет на МОК, който определя домакина на най-голямото събитие за спортисти под 18 години.", "date": "2018.12.01", "title": "Кралев: Кандидатурата за световно по футбол ще развие икономиката на България и Балканите"}
{"url": "https://www.dnevnik.bg/bulgaria/2018/12/01/3354886_kaloian_pergov_bsp_ot_purvostepenna_vajnost_e_da/", "text": "Има три риска пред БСП за спечелването на европейските избори: първо – конфликтите на европейско, национално и местно ниво. Второ – подреждането на листата за Европейски парламент. Трето – риториката и посланията, да не допуснем да ни вкарат отново в графата \"антиевропейска партия\". Това е заявил лидерът на столичните социалисти Калоян Паргов пред делегатите на Конференцията на софийската градска организация на БСП, съобщиха от пресцентъра на социалистите. За изборите в София той смята, че има всички предпоставки да се сложи край на монопола на ГЕРБ. \"Витрината на управлението им се пропука. Митът за добрата кметица е разбит. Но задачата не е толкова лесна. Пред нас имаме опонент, който ще направи всичко възможно да задържи властта. Поради това е необходима пълна мобилизация на целия наличен ресурс – кадрови, експертен, комуникационен\", е обявил още Пергов. По думите му сред основните въпроси пред БСП е волята да реализира това, върху което ще се обединят социалистите в платформата си \"Визия за България\". \"Партията следва да се превърне в концентриран израз на волята за управление. В същото време проявяваме един дефект в поведението и мисленето си: ние можем ли да управляваме, или ще продължаваме да търпим да ни се обяснява на какви условия трябва да отговаряме\", казва още лидерът на социалистите в София. Пергов отбелязва още, че левицата не трябва само да констатира проблемите на хората, но и да предлагаме решения за тях. Друг въпрос според него е с кого социалистите ще осъществяват политиките си. \"Тоест подготвяме ли управленски кадри и как ги готвим. Кой е стратегическият ни съюзник? Този въпрос е от първостепенна важност, защото както показват социологическите проучвания при едни бъдещи парламентарни избори се очертава коалиционен формат на управление. Това изисква още от сега да водим разговори по национално значими въпроси и да търсим конструктивни решения\", посочва той. \"Рухнаха трите мита за управлението на ГЕРБ в София: Чистота на въздуха – според доклада на Европейската сметна палата София е усвоила над 600 млн. лв., без да постигне осезаем напредък в тази област. Образование - според доклада на Евростат София е на последно място по удовлетвореност на гражданите от състоянието на образователната и училищна инфраструктура и това след като те са приоритет на бюджетите на Столична община повече от 10 години. Ремонтираме и строим – феноменът \"ремонт на ремонта\" се превърна в запазена марка на Столична община и в най-голям провал на инвистиционната й политика\". Това е заявила пък заместник-председателят на столичния общински съвет и съветник от БСП Милка Христова пред делегатите.", "date": "2018.12.01", "title": "Калоян Пергов, БСП: От първостепенна важност е да търсим стратегическия си съюзник"}
{"url": "https://www.dnevnik.bg/analizi/2018/12/01/3354888_groznoto_shou_na_bulgarskite_politici/", "text": "В телевизионно студио са се събрали видни представители на двете основни български партии - ГЕРБ и БСП. Управляващите твърдят, че опозицията \"не ходи на работа\" и затова трябва да ѝ се спре заплатата. Казусът е ясен - БСП бойкотира част от пленарните заседания и застрашава кворума, а ГЕРБ иска да дисциплинира социалистите, като им наложи парични санкции за отсъствие. От аргументацията зрителят остава с впечатлението, че в парламента просто \"не ходят на работа\" и въпреки това получават пари. БСП отговаря, че заплатите на депутатите по принцип трябва да се намалят. Зрителят се убеждава, че дори и да \"ходят на работа\", депутатите получават твърде много пари за това, което вършат. Общият извод от шоуто е, че депутатската \"работа\" е от малка обществена полза и е свръхплатена. На другата стутрин ГЕРБ измислят допълнителна глоба за \"неходене на работа\": 700 лева за всяко неизвинено отсъствие. Тук се включва и лидерът на \"Воля\" Веселин Марешки, който предлага директно 10 000 лева глоба от държавната субсидия за партията. Човек започва да се чуди: защо не и сто пръчки на голо като допълнителна мярка за отсъстващите депутати. В други телевизионни студиа управляващи депутати се потят да обяснят защо ще гласуват отново държавна субсидия за партиите. Междувременно публиката вече е дълбоко убедена, че те не ходят на работа и вземат твърде много пари. Затова без много дебати държавната субсидия за партиите е все пак прокарана в парламента. Шизофренията става пълна - тези, които \"не ходят на работа\" и така или иначе вземат \"твърде големи заплати\", ще получават и щедра държавна субсидия. Водещи са възмутени, политици гледат гузно като домашен любимец, който е изял суджука на стопаните. Впрочем, такъв е и погледът на министър-председателя няколко дни по-рано - по време на гостуването му в предаването на Слави Трифонов, когато става дума за партийната субсидия. Но като опитен политик Борисов бързо се окопитва и обещава, че ще внесе предложение за радикално намаляване на субсидията. Което обаче не се приема в парламента... Защо се разиграва това грозно шоу, чиято цел е една-единствена - колективно самоунижение на партиите и на политическото представителство? Защо няма нито един политик, който да защити полезността си за общото благо? Самоунижението като популистка стратегия Отговорът на този въпрос стига по-дълбоко от обичайното и донякъде здравословно лицемерие, типично за политическата сфера. Проблемът е в това, че партиите вместо да се борят за по-голямо обществено доверие, предпочитат да се адаптират към недоверието и да го използват за тактически цели спрямо опонентите си. Днес партиите предпочитат да не спорят за ползите от тяхното съществуване, а по-скоро твърдят, че излизат евтино на хазната или по-евтино от опонентите си. Затова и непрекъснато се надпреварват кой ще си намали заплатата най-много или пък кой ще критикува най-силно държавните субсидии. Най-популярните мерки в тези популистки времена са две: намаляване на броя на депутатите и намаляване на парите за политика (партии). Зад тези мерки всъщност стои обезценяването на политиката. Вместо да се борят срещу това обезценяване, партиите всъщност се състезават кой ще предложи по-обезценяваща мярка: по-малко депутати срещу по-малко пари. А тези, които не се поддадат на подобен натиск, се чувстват гузни и самоунизително се извиняват. Важна функция на самоунижението е, че то скъсява дистанцията между \"елита\" и \"народа\". Грозното шоу, в което политици се надпреварват да убедят публиката кой е по-евтин и безполезен, всъщност отнема и малкото останал авторитет на партийността. Неговата цел е да покаже, че партията няма някаква отделна тежест, някаква особена експертиза или почтеност. Напротив, партията е точно такава, какъвто е и народът с всичките качества и недостатъци на средния избирател. Днес популистките партии затова са се отказали от всякакви образователни функции. Те не обучават хората на някаква собствена идеология, а са просто огледало, в което той да се огледа. Те са рупор на всякакви предпочитания и нагласи, стига те да са широкоразпространени. В една такава среда политиката се населва с одиозни фигури - колкото повече недостатъци има някой, толкова по-подходящ е за самоунижение и за затвърждаване на чувството, че политиците не са с нищо \"повече\" от \"обикновените хора\". В тази психологическа игра някой може да види триумф за демокрацията - недоверието към политиците и чувството за равенство между тях и останалите са безспорно здравословни характеристики на всяко демократично управление. Но преминаването в крайности също има своята цена. Цената на популистката демокрация Първо, партиите имат за задача да вземат решения в трудни ситуации, за които след това да носят и отговорност. Ако те са едно и също с народа - само трансмисия на волята му - кой носи отговорност за решението в крайна сметка? Отказът на партиите от собствен авторитет им дава възможност да си \"измият ръцете\" с волята на народа, когато решенията им се окажат погрешни. Второ, политиката е успешна, когато може да убеди хората, че временни жертви си струват, за да се постигнат бъдещи големи цели. Ако партиите се водят единствено от временните настроения на хората, то подобна дългосрочна политика става невъзможна. Голямата опасност от популистките партии е, че те превръщат дългосрочните и смислени реформи в невъзможни за изпълнение. Оцеляването им ден за ден е свързано единствено със следването на моментните народни настроения и изключва някаква дългосрочно-рационална стратегия. И накрая, докато партиите и политиците се самоунизяват и надпреварват да доказват безполезността си, властта се изплъзва от демократичните органи към бизнес интереси и задкулисни играчи. Така например, докато правителството Борисов 3 се опитва да оцелява като внимателно следва всяка смяна в настроенията на шумни групи, в съдебната система се подготвя преврат с цел да бъде отстранен Лозан Панов - единственият висш магистрат, който е неудобен на определени интереси. През това време партийните представители на управляващите са заети да спорят за това кой ще излезе по-евтино на електората и дали е конфликт на интереси да ползваш голям апартамент на кръстника си, който може би е масон. Второто, разбира се, не е редно, независимо дали става дума за масон или не. Да, популистката демокрация е демокрация, но с много ниско качество.", "date": "2018.12.01", "title": "Грозното шоу на българските политици"}
{"url": "https://www.dnevnik.bg/bulgaria/2018/12/01/3354890_ninova_borisov_da_otgovori_za_deistviiata_na_goranov/", "text": "Премиерът Бойко Борисов смята, че ще се отърве от ангажимента да говори за  случващото се около финансовия министър Владислав Горанов  и удобно мълчи по въпроса. Това е обавила лидерът на левицата Корнелия Нинова пред Конференцията на столичните социалисти, цитирана от пресцентъра на партията. \"Не, това не ти е Валери Симеонов, с когото да се оправдаеш, като с коалиционен партньор. Това е твой министър или може би не е? На кого е? Кой е назначил Горанов? Кой ще носи отговорнсот за това? Според Конституцията и правилата в държавата - това е премиерът. Но да излезе и да каже ясно: Горанов е министър на ГЕРБ и аз нося отговорност за това. Или: Горанов ми е назначен от друг и ми е трудно да понеса отговорност за това\", е обявила Нинова. \"Говоря за задкулисието. Защото когато институциите не работят, когато са нарушени принципите на държавност, на правовата държава, някой взима решенията другаде. Това е белег на модела, който искаме да променим. И Горанов е ярък израз на този модел\", допълва тя. Нинова за пореден път определя управлението на Борисов като авторитарно. \"Имаме еднолична власт на един човек. Имаме тотално неглижиране на разделението на властите и на конституционните норми, както и на правовата държава. Заслужава си да мислим за промяната на това фактическо състояние\", казва тя. Като друг пример за думите си, Нинова заявява, че \"не е нормален модел на съществуване на държава, в която едрият бизнес, вместо да се противопостави на това, че е поставен на натиск при получаване на обществени поръчки да връща пари, застава редом до управляващите и плаши майки и деца, че ще изкара работници срещу тях\". \"Не е нормален модел, когато депутати искат прозрачност, истина, отговорност за съмнения за корупция в строителство - едрият бизнес да ги заплашва, че ще ги блокира да не ходят на работа и ще им иска оставките. Това е сбъркан модел на икономика, на политика, на олигархично – политически модел на управление на страната\", смята лидерът на социалистите.", "date": "2018.12.01", "title": "Нинова: Борисов да отговори за действията на Горанов, ако той го е назначил"}
{"url": "https://www.dnevnik.bg/photos/2018/12/01/3353671_fotogaleriia_da_jiveesh_na_potuvasht_ostrov/", "text": "Остров Гхарамара се намира на 92 километра южно от Калкута, Индия в залива Бенгал. Жителите му искат да го напуснат, защото той потъва с всяка изминала година, но мнозина не могат да си го позволят, разказва \"Ройтерс\".", "date": "2018.12.01", "title": "Фотогалерия: Да живееш на потъващ остров"}
{"url": "https://www.dnevnik.bg/sport/2018/12/01/3354955_juventus_razgromi_fiorentina_i_povede_s_11_tochki_na/", "text": "Ювентус\" продължи безапелационния си ход в Серия А с убедителна победа с 3:0 срещу \"Фиорентина\" като гост. Шампионите записаха пети пореден успех в италианското първенството и поведоха с 11 точки на върха в класирането. С 13-ата си победа от 14 мача \"старата госпожа\" събра 40 точки. \"Наполи\" е втори с 29 преди гостуването си на \"Аталанта\" в понеделник. \"Интер\" заема третата позиция с 28 точки преди пътуването си до Рим за двубой с \"Рома\" в неделя. Родриго Бетанкур даде преднина на \"Ювентус\" във Флоренция в 31-ата минута. Джорджо Киелини увеличи аванса на \"бианконерите\" в средата на второто полувреме, а десет минути преди края Кристиано Роналдо добави трето попадение от дузпа. Петкратният носител на \"Златната топка\" отбеляза десетия си гол в Серия А и се изравни с Кшищоф Пьонтек от \"Дженоа\" на върха в класирането при голмайсторите. Португалецът има и пет асистенции на сметката си. Роналдо има участие в почти половината голове на \"Ювентус\" в Серия А - 15 от 31. 33-годишният нападател е първият играч, отбелязал десет гола за \"старата госпожа\" в първите 14 кръга за сезона, от уелсеца Джон Чарлс през сезон 1957-58. Бетанкур даде тон за убедителния успех на \"Ювентус\" във Флоренция след половин час игра. 21-годишният уругваец размени двойно подаване с Пауло Дибала, нахлу в наказателното поле и с левия крак насочи топката в долния лят ъгъл на Албан Лафонт. В 69-ата минута гостите стигнаха до втори гол. Играчите на \"Фиорентина\" не успяха да изчистят добре топката след центриране от корнер, Хуан Куадрадо я върна с глава в наказателното поле, където Киелини стреля от воле от трудна позиция с гръб към вратата. Лафон успя да се намеси, но топката все пак влетя в мрежата. В 79-ата минута \"Ювентус\" получи дузпа за игра с ръка в наказателното поле на \"Фиорентина\". Роналдо застана зад бялата точка и отбеляза с безкомпромисно изпълнение, за да оформи крайния резултат.", "date": "2018.12.01", "title": "\"Ювентус\" разгроми \"Фиорентина\" и поведе с 11 точки на върха в Италия"}
{"url": "https://www.dnevnik.bg/sport/2018/12/01/3354954_sauthemptun_zadulbochi_problemite_na_junaited_i/", "text": "Заемащият предпоследното място преди кръга \"Саутхемптън\" задълбочи проблемите на \"Манчестър юнайтед\". Двата отбора направиха взаимно неизгодно равенство 2:2, което не позволи на мениджърите Марк Хюз и Жозе Моуриньо да вземат глътка въздух. \"Червените дяволи\" записаха трети пореден мач без успех във Висшата лига. Те остават само с шест победи от 14 мача и заемат седмата позиция с 22 точки. В зависимост от развоя на двубоите в неделя рекордьорът по титли на Англия може да се окаже с двуцифрено изоставане от топ 4. \"Челси\" в момента затваря зона \"Шампионска лига\" с 28 точки преди домакинството си на последния \"Фулъм\". \"Тотнъм\" е трети с 30 точки преди лондонското дерби с \"Арсенал\", който заема петата позиция с 27 точки. \"Ливърпул\" е втори с 33 точки, като изостава с пет от лидера \"Манчестър сити\" преди двубоя си с \"Евертън\". \"Карамелите\" също са пред \"Юнайтед\" - със същия актив от 22 точки, но с по-добра голова разлика. \"Саутхемптън\" поведе с два гола на \"Сейнт Мерис\", но не успя да задържи аванса си и остава само с една победа от началото на сезона. За пети път от общо шест случая \"светците\" загубиха точки от печеливша позиция. Тимът на Марк Хюз остава в зоната на изпадащите, като заема 18-ата позиция с девет точки. Със същия актив, но с по-лоша голова разлика е \"Бърнли\". \"Фулъм\" е на дъното с осем точки. Моуриньо продължи с експериментите в защита. Този път той заложи на трима в центъра на отбраната, като двама от тях бяха халфове - Неманя Матич и Скот Мактоминей. Единственият типичен защитник в тройката беше Фил Джоунс. Люк Шоу и Ашли Йънг застанаха на двата фланга, Маруан Фелайни, Пол Погба и Андер Ерера сформираха триото в центъра на полузащитата, а Маркъс Рашфорд и Ромелу Лукаку стартираха в атака. Футболистът в най-добра форма в състава - Антони Марсиал, остана на пейката. \"Манчестър юнайтед\" изигра кошмарни първи 30 минути. \"Червените дяволи\" действаха много неориентирано в отбрана, изоставаха за почти всяка топка и само след 20 минути губеха с 0:2. В 13-ата минута Стюарт Армстронг беше оставен абсолютно сам в десния край на наказателното поле, получи топката от Майкъл Обафеми и с мощен удар с десния крак по диагонала не остави шансове на Давид де Хеа. Седем минути по-късно Рашфорд извърши грубо нарушение пред наказателното поле на \"Юнайтед\". Седрик Соареш се зае със свободния удар и с чудесно изпълнение отбеляза първия си гол във Висшата лига. \"Юнайтед\" беше в нокдаун, но успя бързо да се върне в мача благодарение на напористата игра на Рашфорд. В 33-ата минута английският национал се пребори за топката пред наказателното поле на \"Саутхемптън\" и подаде към Лукаку, който не сгреши, останал очи в очи с вратаря Алекс Макарти. Белгийският нападател сложи край на серия от 12 поредни мача без гол. Пет минути по-късно Рашфорд направи отличен пробив по десния фланг, стигна до аутлинията и центрира по земя към вратарското поле. Ерера се включи от втора позиция и с техничен удар с пета изпрати топката във вратата - 2:2. През второто полувреме нито един от двата отбора не успя да направи достатъчно, за да заслужи победата. Така закономерно двубоят приключи наравно за неудоволствие и на двамата мениджъри.", "date": "2018.12.01", "title": "\"Саутхемптън\" задълбочи проблемите на \"Юнайтед\" и Моуриньо"}
{"url": "https://www.dnevnik.bg/sviat/2018/12/01/3354973_g-20_se_angajira_da_popravi_svetovnata_turgovska/", "text": "Лидерите от Г-20 подписаха в края на срещата си в Буенос Айрес финално комюнике, в което обещават да поправят световната търговска система. Всички страни от Голямата двадесеторка без Съединените щати потвърдиха подкрепата си за Парижкото споразумение за климата, предаде Асошиейтед прес, цитирана от БТА. Залата избухна в аплодисменти, когато лидерите от Г-20, включително президентът на САЩ Доналд Тръмп, подписаха декларацията в края на двудневната среща. Финалното комюнике, което стана възможно благодарение на компромиси по ключови спорни въпроси, признава дефектите в глобалната търговска система и призовава за реформиране на Световната търговска организация (СТО). То обаче не споменава протекционизма заради съпротивата на Съединените щати.  Всички страни от Г-20 без САЩ потвърждават подкрепата си за Парижкото споразумение за климата. Миналата година Тръмп изтегли Съединените щати от новия международен договор за ограничаване на глобалното затопляне. Споразумението бе постигнато след трудни преговори, продължили цяла нощ. Основна пречка бяха позициите на Съединените щати, които се оттеглиха от Парижкото споразумение за климата и влязоха в търговски спорове с редица страни от Г-20, включително с Китай. С особен интерес е очаквана работната вечеря днес на американския президент и китайския му колега. Президентът на САЩ Доналд Тръмп е имал \"неформални разговори\" с руския си колега Владимир Путин в кулоарите на срещата на върха на Г-20 в Буенос Айрес, потвърди говорителят на Белия дом Сара Сандърс, цитирана от ДПА. Вчера американският президент обяви, че няма да се срещне с руския си колега в кулоарите на Г-20 заради инцидента със задържаните от Русия украински кораби и моряци.", "date": "2018.12.01", "title": "Г-20 се ангажира да поправи световната търговска система"}
{"url": "https://www.dnevnik.bg/sport/2018/12/01/3354979_rivur_pleit_otkaza_da_igrae_finala_na_kopa/", "text": "Ривър плейт\" отказа да играе реванша от финала за Копа Либетадорес срещу \"Бока хуниорс\" в Мадрид. Вторият двубой от  \"суперкласикото\" на южноамериканския футбол  трябваше да се проведе на 24 ноември, но  беше отлаган два пъти миналия уикенд , след като фенове на \"Ривър\"  атакуваха автобуса на \"Бока\"  и раниха трима играчи. Последваха напрегнати дни и срещи в парагвайската столица Асунсион, където е седалището на континенталната конфедерация (КОНМЕБОЛ). Във вторник  беше обявено, че отложеният мач няма да се играе в Аржентина . Като варианти бяха посочени Асунсион, Маями и Доха, но в четвъртък  КОНМЕБОЛ избра стадион \"Сантяго Бернабеу\" в Мадрид  за домакин на реванша. Срещата беше насрочена за 9 декември от 21.30 часа. \"Ривър плейт\" отхвърля промяната на мястото. Решението да играем в Мадрид ще се отрази неблагоприятно на тези, които са си закупили билети, а освен това не отговаря на идеята за равни условия във финала, като ни отнема домакинското предимство\", се казва в изявлението на \"Ривър\".  Клубът беше глобен с 400 хиляди долара и  наказан да играе два мача без публика . \"Аржентинската футболна асоциация и аржентинският футбол като цяло не могат и не трябва да позволяват поведението на неколцина фенове да попречи \"суперкласико\" да се проведе в нашата страна\", допълват \"милионерите\". От \"Бока\" все още не са коментирали решението на КОНМЕБОЛ да премести мача в Мадрид. Първоначално от клуба поискаха \"Ривър\" да бъде наказан и купата да им бъде връчена служебно. Ръководството твърдеше, че \"Бока\" няма да участва в мача, ако бъде насрочена дата и отборът не бъдат обявен за шампион на най-престижния турнир в южноамериканския футбол. ", "date": "2018.12.01", "title": "\"Ривър плейт\" отказа да играе финала на Копа Либертадорес в Мадрид"}
