{"url": "https://www.dnevnik.bg/sport/2018/07/01/3209401_drama_s_duzpi_prati_hurvatiia_na_chetvurtfinalite/", "text": "Хърватия е четвъртият отбор, който се класира на четвъртфиналите на световното първенство след драматична победа с дузпи над Дания. Двубоят в Нижни Новгород беше много инфарктен и в редовното време завърши 1:1. При ударите от 11-те метра трима от Дания пропусна, докато Хърватия вкара три от изстрелите си и спечели с 3:2. Големите герои за двата тима бяха вратарите Даниел Субашич и Каспер Шмайхел, които направиха голям мач. Кристиян Ериксен пропусна първата дузпа, след като Субашич докосна топката и тя се отби в гредата. След него пропуск направи и Милан Бадел, но после Кяер и Крамарич бяха точни. Последваха точни изпълнения на Михаел Крон-Дели и на Модрич, който този път се реваншира за пропуска си с удар в центъра. За Дания обаче сбърка Ласе Шоне, който избра десния ъгъл и Субашич отново спаси. Драмата нямаше край, след като и Пиварич сгреши, каот Шмайхел хвана ъгъла му. Николай Йоргенсен също пропусна, след като стреля много слабо и Субашич спаси с крак. Последната дузпа беше вкарана от Иван Ракитич с хладнокръвно изпълнение. Хърватия се класира за втори път в историята си на четвъртфинал, 20 години след най-силното си постижение на световни финали, когато беше трети на първенството във Франция. На четвъртфинала на 7 юли в Сочи, \"шахматистите\" ще срещнат домакина Русия. Двубоят в Нижни Новгород започна вихрено и още след изтичане на първата минута датчаните успяха да поведат. Дълго изпълнение на тъч доведе до панически действия в защитата на Хърватия. Топката стигна до централния защитник Матиас Йоргенсен и той успя някак да я прокара в мрежата зад Даниел Субашич. Попадението беше записано в 57-ата секунда, което го направи най-бързото на световното до този момент. Голът обаче не успя да подобри рекорда на Клинт Демпси от 2014 г., когато американецът се разписа в 29-ата секунда. Хърватия обаче успя много бързо да отговори и в четвъртата минута изравни резултата. Марио Маднжукич се разписа, но и неговият гол не беше по-малко куриозен. Защитник на Дания не успя да изчисти, уцелвайки съотборника си Андреас Критенсен в главата. От това се възползва Манджукич и от десетина метра нямаше никакъв проблем да се разпише. След интересното начало на двубоя темпото малко спадна и двата тима заложиха на много битка в центъра на терена. Все пак по-интересни моменти не липсваха, но и вратарите се намесиха добре. В 27-ата минута Брайтвайт стреля, но право в средата на вратата и Субашич се намеси. Десет минути по-късно Деян Ловрен беше близо до гол. Централният защитник на хърватите се извиси във въздуха, но ударът му премина край гредата. Три минути преди почивката звездата на датчаните Ериксен пък удари греда. През втората част противно на очакванията по-активният отбор беше този на Дания. Футболистите на \"червения динамит\" играеха по-опростено, задържаха топката по-малко и търсеха директния път към вратата на Хърватия. Много сериозни проблеми имаше левият бек на \"шахматистите\" Иван Стринич, който постоянно трябваше да брани зоната си от пробивите на Юсуф Поулсен и Брайтвайт. В продълженията по-активната игра на Дания продължи. Опитите на Хърватия се ограничаха с центрирания към Манджукич и Анте Ребич. Пред последния се откри добър шанс, но той не успя да се възползва. В 105-ата минута треньорът на Хърватия Златко Далич се лиши от Манджукич заради умората и реши да уплътни средната линия на тима си. Всичко отиваше към равенство в продълженията, когато Лука Модрич показа отново гения си. В 115-ата минута капитанът на Хърватия изведе Анте Ребич зад защитата, а той преодоля Каспер Шмайхел, но на два метра от вратата беше повален от Йоргенсен. Въпреки претенциите и на двата тима съдията Нестор Питана показа само жълт картон на датския защитник и даде дузпа за Хърватия. Модрич застана зад топката и стреля в долния ляв ъгъл на Шмайхел. Вратарят на Дания обаче прояви рефлекс и успя да спаси. При дузпите нервите на хърватите се оказаха по-здрави въпреки геройски намеси и на двамата вратари. Даниел Субашич спаси ударите на Кристиан Ериксен, Ласе Шоне и Николай Йоргенсен. Каспер Шмайхел отново беше на висота и отрази изстрелите на Милан Бадел и Йосип Пиварич. Той обаче нямаше шанс при изпълненията на Крамарич, Модрич и Ракитич, с което хърватският тим продължи напред.", "date": "2018.07.01", "title": "Хърватия стигна четвъртфиналите след драматична победа над Дания с дузпи"}
{"url": "https://www.dnevnik.bg/politika/2018/07/01/3209278_horata_iskali_lichno_borisov_da_im_reshava_problemite/", "text": "Когато има лидер с авторитет, това неизбежно се отразява върху начина, по който хората мислят, че могат да се решат проблемите. Такова обяснение даде Румяна Бъчварова, началник на кабинета на премиера в ефира на Би Ти Ви в отговор на въпрос защо всички хора искат проблемите им да се решат на лична среща с Борисов. Тя обясни и че премиерът реагира и на най-малкия проблем и не смята, че едно или друго решение е императивно правилно. Склонен е да се откаже от едно решение, ако друг предложи друго, допълни Бъчварова. Според обяснението й той още не е приел на среща протестиращите майки на деца с увреждания заради липсата към момента на еднозначно решение, което да им бъде предложено. Последният случай, в който премиерът се намеси, беше при протестите на превозвачи срещу създаването на автомобилна камара. След среща с тях той разпореди проектът, готвен последните две години  и с тяхно участие ,  да бъде оттеглен . В коментар на гласувания вот на недоверие към правителството от БСП през седмицата Бъчварова обяви, че мотивите към вота са били сбор от медийни публикации вместо да се формулира проблем и да се предложи неговото решение. Според нея представителите на БСП са възприели грешна тактика - да не кажат всичко, което имат по темата, а да чакат реплики от управляващите, на които да отговарят. Тя определи дебатите по вота като \"шум, крясъци и липса на политическа същност\". Няма криза в страната, заради която да се говори за предсрочни избори. БСП още не може да преживее загубата на изборите отпреди 1 година, допълни Бъчварова. В отговор на въпрос тя каза, че само премиерът може да каже дали има нужда от смяна на министри в кабинета. По адрес на вътрешния министър каза, че няма да коментира работата му, защото така се зарекла след като тя самата е заемала поста, но посочи, че през последните години има много смени на този пост и те не позволяват да се проведат реформи. Те пък били с дълъг хоризонт на действие, а освен това за проблемите в сферата на сигурността допринасяли и други сфери. В коментар на проблемите след проливните дъждове, Бъчварова обясни, че годишният бюджет на комисията, която разпределя пари в такива ситуации е 70 млн. лв., а при последното бедствие се получили заявки от общини за 700 млн. лв. Затова според нея трябва да се наблегне на мерките, за да не се стига до толкова тежки последствия. Посочи, че от 3 месеца областните управители съвместно с три министерства готвят план за почистване на речните корита, но това щяло да отнеме време, освен това трябва да се потърси финансиране за тези дейности.", "date": "2018.07.01", "title": "Хората искали лично Борисов да им решава проблемите заради безспорния му авторитет"}
{"url": "https://www.dnevnik.bg/bulgaria/2018/07/01/3209303_zadurjan_e_izbiagaliiat_ot_policiiata_vuv_vraca/", "text": "Полицията във Враца задържа 15–годишния младеж, избягал от районното управление, съобщи МВР. Снощи, около 22.30 часа, при рутинни действия във Враца, полицейски автопатрул разпознал 15–годишния младеж, който избяга от районното управление в града и го задържал. Отведен е в районното управление и му е наложена 24 часова мярка \"задържане под стража\". Продължават полицейските действия по случая. На 28 юни сутринта, докато служителите на Районно управление– Враца оформяли документите за наложена 24-часова мярка за задържане, 15- годишният успя да избяга от управлението. Със заповед на директора на ОДМВР-Враца бе назначена вътрешна проверка, в рамките на която ще се изясняват всички факти и обстоятелства, свързани с полицейските действия.", "date": "2018.07.01", "title": "Задържан е избягалият от полицията във Враца"}
{"url": "https://www.dnevnik.bg/politika/2018/07/01/3209306_predozirane_siderov_iska_bulgariia_purva_da_priznae/", "text": "Ако сега ние признаем Крим, ще бъдем първите и ще почнем да търгуваме, а там искат всичко. Това каза Волен Сидеров, лидер на \"Атака\" и на групата на \"Обединени патриоти\" в парламента, пред Нова телевизия. \"Защо да не бъдем ние, а да оставим германски, френски, белгийски и други фирми да стъпят там\", добави той. Волен Сидеров е убеден, че \"и Цветанов и други подобни, като като него, ще кажат – да, беше прав за Крим, защото Крим няма да се върне повече в Украйна\". Крим ще си остане руски и тогава какво да направим пред обективната реалност, освен да я признаем, предрече Сидеров. Крим беше анексиран от Русия през 2014 г. в нарушение на международното законодателство. Европейският съюз и САЩ въведоха санкции срещу руски лица и компании имащи пръст в операцията, които все още са валидни. Сидеров реагира и на изказване на председателят на ГЕРБ в парламента – Цветан Цветанов, който каза, че Русия и Китай са заплаха за мира след Междупарламентарно заседание Европейски парламент - Конгрес на САЩ в събота. \"Аз винаги съм казвал, че съм готов да направя неделно училище, да изнасям лекции. Готов съм на господин Цветанов да му обясня, защо не се говори така и каква е вредата за България, не за Русия и Китай, сещайте се на тях колко им пука\". \"Груба политическа грешка и дипломатически гаф. Такива думи не се говорят от председател на управляващата партия в парламента\", каза Сидеров \"Радвам се, че след толкова години в българската политика направих една школа. Сега виждам, че лидерите на най-голямата дясна и най-голямата лява партия говорят тези, които аз съм излагал през годините\", каза Сидеров за  коментарите на премиера  Бойко Борисов по повод мигрантската криза.", "date": "2018.07.01", "title": "Предозиране: Сидеров иска България първа да признае Крим за руски"}
{"url": "https://www.dnevnik.bg/sport/2018/07/01/3209261_videoigri_petank_i_poseshteniia_ot_frizyora_na_pogba_-/", "text": "Франция е един от фаворитите на световното първенство, а  победата с 4:3 над Аржентина  позволи на \"петлите\" да се класират на четвъртфинал. Там ги чака Уругвай, като сблъсъкът между двата тима е на 6 юли в Нижни Новгород. До двубоя с урусите обаче има достатъчно време за тренировки и почивка, което позволява да се надникне в лагера на Франция и да разкрие как звездите на Дидие Дешан прекарват свободното си време. В лагера на \"петлите\" в Кострово на 70 км северозападно от Москва има всякакви удобства. Хотелът разполага не само с възстановителен център, но французите са инсталирали и стая за забавления, която е най-посещаваната от играчите. Третият вратар Алфонс Ареола няма голям шанс да запише минути на световното първенство, но пък е №1 по друг показател. Той държи рекорда в една от баскетболните игри, при която се стреля към коша. Вратарят е записал 163 точки, които до момента са недостижими за останалите. Големите звезди на тима Антоан Гризман и Пол Погба в центъра на събитията не само на терена, но и извън него. Стаите на двата са една до друга, a в тази на нападателя се провеждат турнирите на PlayStation по FIFA 18. Домакинът е най-честият победител, заедно с младата звезда на отбора Килиан Мбапе. Другата любима игра на френските играчи е Fortnite, където конкуренция на Гризман е единствено защитникът Адил Рами. Турнири има и по Football Manager. Доскоро победител в тях отново е бил Гризман, но в момента лидер е Блез Матюиди. В играта всеки ръководи отбор, като е в ролята на мениджър, а Матюиди е начело на \"Ливърпул\", с който е на финал в Шампионската лига. Усман Дембеле пък води \"Арсенал\", с който печели требъл в Англия. Гризман избира по-скромни отбори и играе с \"Виляреал\". При по-опитните в състава ситуацията е различна, като вратарят и капитан Юго Лорис прекарва свободното си време с игра на скрабъл или петанк, където се състезава с Оливие Жиру. С игра на карти пък се развличат Люка Ернандес, Флориан Товен, Тома Лемар, Набил Фекир и Н’Голо Канте. Извън игрите идва и ролята на Пол Погба, който е важна фигура в изграждането на тактиката на Дидие Дешан, но и в поддържане на добрия дух в съблекалнята. Халфът на \"петлите\" се грижи за външния вид на съотборниците си, като е ангажирал личния си фризьор Ахмед Алсанави да подстригва целия отбор. Дотук Алсанави е летял три път от Лондон, за да се грижи за прическите на играчите. Последният път е два дни преди двубоя с Аржентина, когато от нова прическа се нуждаят Килиан Мбапе, Джибрил Сидибе, Бенжамен Менди и Преснел Кимпембе. Другата важна задача на Погба е пуска музиката в съблекалнята. Съотборниците му се доверяват на добрия му вкус, като понякога Погба залага на френски рап или американски изпълнители, а преди двубоя с Аржентина е пускал регетон. \"В един отбор атмосферата е много важна, особено на такива дълги турнири, където целта ти е да стигнеш до последния мач. Играл съм на световни и европейски първенства и знам, че свободното време е толкова важно, колкото и тренировките. За да бъде готов за мач един футболист трябва и да почива пълноценно\", казва треньорът Дидие Дешан. Важна подредба в съблекалнята Ако човек си мисли, че играчите отиват в съблекалнята и сядат произволно, където намерят място, жестоко се лъже. Във френския отбор подредбата е много важна и винаги се спазва. С това е наясно и домакинът на отбора, който подрежда много внимателно екипите на играчите. Задължително тримата вратари Лорис, Стив Манданда и Ареола стоят винаги един до друг. В лявата част на съблекалнята са младите Усман Дембеле и Мбапе, които са най-добри приятели от детските си години. Близо до тях са Бенжамен Павар, Рами и Жиру. От другата страна винаги се разполагат Корентен Толисо, Матюиди, Кимпембе и Товен. На най-дългата пейка сядат тримата най-тихи членове на отбора – Канте, Стивън Нзонзи и Сидибе. Централно място заема лидерът на отбора Гризман, а от двете му страни са най-близките му приятели Погба и Ернандес. Следват Менди, Самюел Юмтити, Рафаел Варан, Лемар и Набил Фекир. Според треньора Дешан именно положителната атмосфера в отбора и добрият дух, който властва във Франция може да движи отбора напред.", "date": "2018.07.01", "title": "Видеоигри, петанк и посещения от фризьора на Погба - как французите почиват на световното"}
{"url": "https://www.dnevnik.bg/biznes/2018/07/01/3209307_uizer_promeni_pravilata_za_ruchniia_bagaj/", "text": "Всеки, който ползва нискобюджетни авиокомпании, знае колко строги са за размера на багажа и броя на чантите, които могат да се вземат на борда - чекиран или ръчен.. Това е и един от начините тези превозвачи да изкарват допълнително пари от пътниците в замяна на често доста ниски цени на билетите в сравнение с \"нормалните\" авиокомпании. Наскоро първият стъпил на българския пазар нискобюджетен превозвач - унгарската \"Уизер\" (Wizzair), е променила политиката си за ръчния багаж. \"Wizz Air промени своята политика по отношение на транспортирането на ръчния багаж и качването му на борда, за да гарантира по-плавен и оптимизиран процес на качване на пътниците, особено за полетите с висока натовареност\", посочват от компанията в отговор на въпрос на \"Дневник\" за промяната. Уточнява се, че всеки редовен билет покрива безплатен ръчен багаж, но заради дизайна на самолета, капацитетът на багажното отделение в кабината не е безкраен и ограничава броя на ръчните чанти, които могат да бъдат качени на борда. \"Тъй като продуктът WIZZ Priority, който гарантира мястото на ръчния багаж на борда, стана много популярен сред пътуващите през последните месеци, авиокомпанията реши да въведе нова мярка, за да сведе до минимум забавянето на излитането на полета, заради качването на ръчния багаж и да увеличи удовлетвореността на клиентите\", посочва превозвачът. Мярката е вече в сила и само пътниците, купили Wizz Priority (около 8 лв. за посока - бел. ред.) ще могат да носят ръчния си багаж в кабината. Ръчният багаж на пътниците, които не са купили тази услуга, ще бъде поставен безплатно в отделението за товари на самолета и може да бъде взет обратно от багажната лента на пристигащото летище. Пътниците с ръчен багаж, който може да бъде поставен под седалката (максимални размери 40х30х18 см), все още имат право да носят ръчния си багаж на борда. В момента тази промяна може да се види само на сайта на компанията. Причината за това била, че на този етап тя преминава през процедурно одобрение на отпътуващите летища. Компанията уточнява, че новото правило важи вече за всички пътници независимо кога са купили билетите си.", "date": "2018.07.01", "title": "\"Уизер\" промени правилата за ръчния багаж"}
{"url": "https://www.dnevnik.bg/sport/2018/07/01/3209240_muri_e_dovolen_che_naprejenieto_vurhu_nego_predi/", "text": "Двукратният шампион на  \"Уимбълдън\"  Анди Мъри няма търпение да се завърне кортовете в \"Ол Инглънд клъб\" след една година отсъствие. Шотландецът напусна миналогодишната надпревара заради контузия и след дълго лечение отново е готов за игра. Мъри, който в момента заема 156-о място в света, ще започне в първи кръг срещу Беноа Пер. \"Чувствам се добре, чувствам се свеж и съм готов за игра. Малко е странно, защото обикновено в това време от годината съм много нервен, но сега не е така\", каза Мъри. Той не е слаган сред фаворитите за титлата и изрази задоволство от факта, че за първа година му е по-спокойно в подготовката за \"Уимбълдън\". Той има едва три официални мача в последната година, като загуби два от тях. Преди \"Уимбълдън\" Мъри участва в турнирите на трева в  Куинс  и  Ийстборн . \"Доволен съм, че за пръв път не се говори толкова за мен, няма напрежение и очаквания, което ми позволява да се концентрирам напълно върху играта си. Разбира се не крия, че преди ми харесваше да има напрежение, да има нерви, когато си на върха това те зарежда и те държи в кондиция. Сега е малко по-различно, аз съм в различна ситуация\", добави шотландецът. Той уточни, че влиза в турнира без очаквания и ще играе ден за ден. За пръв път от 2006 г. той не е най-високопоставеният британец на \"Уимбълдън\", след като първа ракета на Великобритания е Кайл Едмънд. Друг двукратен шампион Рафаел Надал (2008 и 2010 г.) не е притеснен преди турнира. Световният №1 спечели 11-а рекордна титла на \"Ролан Гарос\" и сега влиза в добра форма в сезона на трева. \"Към мен очакванията винаги са високи, аз самият си поставям такива. Тук съм, за да играя добър тенис и да постигна добър резултат, ако мога. Специалното на \"Уимбълдън\" обаче е, че формата не играе толкова голяма роля\", каза Надал. Според испанеца няма значение колко мача на трева си имал преди \"Уимбълдън\", защото ситуацията на тези кортове е по-различна. \"Тревата е единствената настилка, която се променя в течение на турнирите и това е различното. Трябва да намериш ритъма си и да се нагодиш към условията. Не е важно дали си изиграл три или 20 мача преди това\", добави още левичарят от Майорка. Световният №1 ще започне  срещу представителя на Израел Дуди Села.", "date": "2018.07.01", "title": "Анди Мъри: За пръв път напрежението на \"Уимбълдън\" не е върху мен"}
{"url": "https://www.dnevnik.bg/bulgaria/2018/07/01/3209324_bedstvenoto_polojenie_v_roman_i_dolna_mitropoliia_e/", "text": "Отменено е частичното бедствено положение в община Роман и община Долна Митрополия, съобщи \"Фокус\". Частичното бедствено положение бе обявено за град Роман и селата Средни рът, Караш и Хубавене на 29 юни. Заради проливните дъждове река Малък Искър излезе от коритото си и заля десетки къщи и земеделска земя. Жителите на засегнатия район бяха евакуирани. В Роман при токов удар  загина 62-годишен мъж  в опит да отводни мазето на къщата си. Поля Цоновска, кмет на община Долна Митрополия, каза пред \"Фокус\", че въпреки отмяната на частичното бедствено положение водата в най-засегнатото село Горна Митрополия не може да се оттече. \"Става дума за високи подпочвени води, които още се намират в дворовете на хората. Вчера цял ден екипи на пожарната работиха, но след като изпомпят водата, тя отново излиза\", обясни Цоновска и даде пример с мъж от селото, който 13 пъти е изпомпвал водата от мазето си. Очаква се най-късно утре да бъде отменено частичното бедствено положение в община Садово, което остава в сила заради дейността на \"Напоителни системи\", каза заместник-кметът на Садово Петър Георгиев. По думите му обстановката в критичните точки на общината се нормализира, като към момента екипи на \"Напоителни системи\" работят по укрепване на предпазните съоръжения по дигата на река Марица край Садово. \"Времето се оправи, дано да няма повече обилни валежи към Смолян и Чепеларе, защото проблемът с река Чая дойде оттам. При нас нямаше толкова силен и обилен дъжд\", коментира Петър Георгиев.", "date": "2018.07.01", "title": "Бедственото положение в Роман и Долна Митрополия е отменено"}
{"url": "https://www.dnevnik.bg/bulgaria/2018/07/01/3209325_kak_koral_otbeliaza_djulai_morning/", "text": "Село Лозенец, община Царево, е типично черноморско свърталище. В ранните часове на 1 юли, на път от \"Корал\" обратно към базовия лагер в Синеморец, минаваме по \"главната\". По средата е спрян спортен мерцедес с характерен номер 5555. Стои си. Около него кръжат характерните за подобни свърталища \"батки\". Мичуринската милиция я няма никаква. Защо? Защото мичуринската милиция беше залегнала в един храст, на входа към Лозенец откъм \"Корал\", за да спира автомобили, да не се представя, но със сърдито изражение да осветява с фенерче шофьора и пътниците. Все пак, макар с видима обида, ни пуснаха да продължим. Кого ли търсеха? Очевидно не мен, защото още миналата седмица бях така любезен да им пратя моя снимка, та да ме разпознаят, ако се наложи. Лозенец е тази България, която се случи. В нея на власт са силата, алчността и простотията. В непосредствено съседство, \"Корал\" е онази България, която трябваше да се случи. И можеше да се случи, ако повечко хора бяха положили повечко усилия през годините. Каква е разликата? Ето каква. Никога, впрочем, не си хвърлям фасовете по плажовете. Дори събирам чужди. Как стана така, че се изложих този път? Бях умислен. А бях умислен, защото току-що се беше разбрало, че един наш – вече бивш – приятел от Лозенец все пак няма да си даде озвучителната система и барабаните за Джулая на \"Корал\". Макар сам да беше предложил и вече месец да се фукаше с това. Добре, че в група \"Магистри\" сме все стреляни зайци и не вярваме на декларации от типа: \"Всичко е уредено, идвайте само с китарите\". Та си носехме онзи абсолютен минимум оборудване, с помощта на което, ако всичко друго се провали, все пак да може да се свири. Сцена има – осем европалети, подредени на плажа с гръб към морето, та то да играе фон. Разпъваме, каквото сме донесли, появява се и един ентусиаст, пристигнал от Бургас с още говорители и микрофони. В комплекта барабани обаче нямаме каса (най-големия барабан). С присъщата им изобретателност и хладнокръвие коралци, предвождани в случая от Васо Гюров, намират решението. Пълнят с пясък празен 11-литров бидон от минерална вода, вързват го към комплекта, окачат един микрофон и – готово. Коралска каса, може да я патентоват, цяла нощ издържа на ударите. По пътя към сцената ме посреща една побита в пясъка врата, символизираща схващането за закона (т.е. от страна на властта) като \"врата у поле\". До сцената изникват два български трибагреника, както и огромен транспарант, който пита на испански: Абе, фирма \"Ибердрола\" такава, поради что искате да ни унищожите плажа и дюните, бре маскари? Или нещо в този дух. Това, разбира се, е съобщение до въпросната фирма, (не)знайно как сдобила се със 120 декара покрай плажа, 90 от които декари – дюни, т.е. места, върху които по закон не може да се строи абсолютно нищо. А въпросната фирма обещава да построи дузина ваканционни селища, които – напреки на всички възможни закони – местната власт е вкарала в проекта си за общ устройствен план (ОУП). Спомняте си. Иде реч за същия онзи ОУП, в подкрепа на който местната власт изкара на манифестация осем селски кмета и техните секретарки; и против който само в Синеморец се подписаха 255 жители, при регистрирани 284 такива. При все това, типично по български, испанците оградиха, тази година, 120-те декара с ограда, състояща се от 1 600 кола и десет километра тел. А дни преди Джулая, тия испанци проговориха на чист българо-мутренски в едно свое съобщение до медиите, в което клеветяха и заплашваха закрилниците на \"Корал\". Испанците, в случая, явно са повярвали на това, което са виждали в съседния Лозенец: че тук управляват силата, алчността и простотията. Ама \"Корал\" е другата България и там никого не го е страх от заплахи, нито някой се впечатлява от простащини. Това отново се видя тази година, когато месеци наред мичуринската милиция се опитваше, със заплахи и закани, да прогони коралци от конституционно принадлежащата им плажна територия. Една от мистериите около Джулая беше точно тази: дали мичуринската милиция, следваща славните традиции отпреди 1989-та, ще се опита да саботира свирнята и да арестува всички? Вечерта на 30 юни фуражки не се виждаха никъде; скоро разбрахме и причината. Миналата седмица милиционерите, както си им е табиетът, прибрали в РУ-Царево група младежи, да ги \"профилактират\" (т.е. заплашват да се махат от \"Корал\"). Ама сред младежите имало и един, дето не е трябвало да го профилактират. Та след като ги пуснали, върху мичуринските фуражки се стоварили, много отвисоко, хартиени бомби, пуснати от началниците им в РПУ-Бургас, та дори от Министерството. Затова бяха притихнали и се криеха в оня храст на границата с Лозенец. Да им е за урок: не можеш да си полиция, крепител на закона, на подчинение на стройна държавна йерархия, а през цялото време да изпълняваш антизаконовите разпореждания на местните гаулайтери. И да тормозиш почтени граждани, направили грешката да предположат, че в община Царево ще ги посрещнат гостоприемно, а няма тутакси – както става тук – да ги замъкнат към районното. Тъй или инак, с два часа закъснения протестът-Джулай се отпочна. Две ситни дечица изпяха \"Тиха бял Дунав\", докато ние разглеждахме фотоизложбата, представяща историята на Джулая от средата на 1980-те години. После Атанас Русев обясни на публиката, вече към стотина човека, за какво сме се събрали; а веднага след него ние, вече на сцената и с настроени инструменти, подкарахме нашето парче \"Оставам си с Кръпката и с Камен Кацата\". Пред сцената се оформи обичайното в такива случаи кълбо от танцуващи и премятащи се презглава дечурлига. Свирихме, що свирихме с морето за фон, та даже отблъснахме с рокендрол набъбващия дъжд, който се отказа нейде по средата на солото на Black Magic Woman, версия Santana. Мръкна. На сцената се качи Васо Гюров със сборна група от членове на легендарните му банди \"Кале\", \"Ревю\" и \"Нова генерация\". На бялата му бас китара личи надпис Save Koral. Включиха още една електрическа китара, с което очевидно претовариха генератора за ток, криво-ляво произвеждаш два киловата. Микрофонът периодично излизаше от строя, но това нямаше особено значение, тъй като публиката – вече към 300 човека – знаеше текстовете на парчетата и помагаше с пеенето. За всеобща радост, от морето изскочи луната – огромна и червена, на вятър. След седмица сиво небе, за пръв път хората видяха небесно светило. На сутринта щяха да видят и слънцето. За финал четата на Гюров изпълни парчето \"Чичо\", за всеобщ възторг на публиката. Парчето \"Чичо\" е едно от историческите събития в най-новата българска история. Когато го чухме за пръв път, на прословутия фестивал в Летния театър на София през пролетта на 1987 година, всички в публиката разбрахме: започва нова епоха. Социализмът на тодор-живковите милиционери е на смъртен одър. Идва нещо доста по-интересно. Изпълнението на парчето, три десетилетия по късно на \"Корал\", е силно смислово натоварено. Отново сме застанали срещу нагла, просташка сила, ползваща органите за сигурност като своя лична гвардия срещу гражданите. Отново се съпротивляваме с помощта на рокендрола. Отново искаме свобода вместо сила, справедливост вместо алчност и елементарна цивилизованост вместо каскетна простащина. И отново, пардон, ще победим. През цялото време снимат поне три национални телевизии. Цялата страна знае, какво правим, защо го правим и в името на какво го правим на \"Корал\". Получаваме поздрави от десетките други Джулай-фестивали из страната. Тази нощ \"Корал\" е фокусът на съпротивата. На сцената започват да се изреждат всякакви сборни формации, ориентиращи се все по-явно към джаза. Текстовете на авторските парчета са преправени така, че да коментират случващото се именно тук и именно сега – нещо, което и ние успяхме да направим в началото на вечерта. Отиваше към полунощ, когато от сцената прозвуча призив децата да си лягат, придружен от версия на \"Зайченцето бяло\", издържана в стил Луис Армстронг. Децата на коралци продължаваха обаче да се премятат пред сцената. В малките часове, убедени че мичуринските милиционери все пак този път няма да нахлуят и да \"респектират\" гражданството, се оттегляме към базовия лагер в Синеморец. Там заварваме поне три \"Джулая\" – по един на двата плажа и още един на бар \"Кораба\". Всеки момент очакваме пристигането на наш приятел англичанин, който е кацнал от Лондон в София към полунощ и е взел такси, та да успее да е тук за изгрева. Правя бързи сметки на ум и стигам до извода, че тази нощ няколко десетки – може би стотици – хиляди участват в някакъв Джулай някъде в страната. Че и от чужбина тичат насам. Това, хора, е автентична народна традиция, напук на властта, въпреки властта, без субсидии от Министерството на културата, без официално признание – нито от държавата, нито от ЮНЕСКО. Българският народ роди тази традиция и българският народ я поддържа. Това е нашият, българският начин да се съпротивляваме, още от втората половина на 80-те години. Защото ние помним нещо, което други са забравили: няма сила, колкото и алчна, проста и нагла да е тя, която да може да се справи с комбинация от природа, рокендрол и свободни хора. И закономерно сутринта (е, към пладне) на 1 юли четем следното медийно заглавие: \"Властта категорична: Ваканционното селище зад 'Корал' няма да се строи\". Испанската фирма, до онзи ден ръсеща мутренски заплахи срещу коралци, щяла да съди общината, че й е пробутала терен, на който не може да излива бетон. Джулай...", "date": "2018.07.01", "title": "На \"Корал\" в навечерието на Джулай морнинг"}
{"url": "https://www.dnevnik.bg/sport/2018/07/01/3209237_hames_rodriges_ostava_pod_vupros_za_osminafinala/", "text": "Звездата на Колумбия Хамес Родригес е под въпрос за осминафиналния мач на отбора си срещу Англия. Плеймейкърът получи контузия при победата над Сенегал с 1:0 и напусна терена още в 30-ата минута. В лагера на южноамериканците обявиха, че са притеснени за състоянието на Родригес, заради което той беше пратен на ядрено-магнитен резонанс. \"Много съм притеснен и определено ситуацията не е добра за нас. Хамес е сред най-важните ни играчи, лидер и голям характер. Такива футболисти винаги са нужни на терена, защото от него постоянно може да дойде изненада\", каза треньорът Хосе Пекерман. Родригес започна като резерва срещу Япония, но се върна сред титулярите и беше с основна заслуга за победата с 3:0 над Полша, когато даде две асистенции. В началото на световното футболистът имаше проблеми с мускул на прасеца. \"До мача има още два дни, така че се надявам да мога да го ползвам. Ако има обаче и най-малък риск, няма да го поемаме. Винаги здравето на моите футболисти е по-важно\", каза още Пекерман. Колумбия и Англия ще играят в Москва на 3 юли от 21 ч. на \"Арена откритие\".", "date": "2018.07.01", "title": "Хамес Родригес остава под въпрос за осминафинала срещу Англия"}
{"url": "https://www.dnevnik.bg/bulgaria/2018/07/01/3209337_iziavite_na_erdogan_i_suprugata_na_tomislav_donchev_-/", "text": "По традиция представяме най-коментираните теми от седмицата в \"Дневник\". Данните са към 19 ч. на 30 юни. 1.  Съпругата на Томислав Дончев поиска хелзинкският комитет да защити полицаите от български етнос  - 269 коментара 2.  Ердоган води на изборите за президент, но губи мнозинство в парламента  - 263 коментара 3.  Почти 70% от фирмите в България трудно намират нужния персонал, сочи доклад на \"Менпауър\"  - 213 коментара 4.  Строителното министерство обмисля как да насели необитаемите жилища   - 213 коментара 5.  Австрийският конституционен съд потвърди \"правото на трети пол\"  - 198 коментара 6.  Уругвай приземи Русия и спечели група А  - 189 коментара 7.  \"Борисов 3\" отмени решението на \"Борисов 1\" за спиране на проекта АЕЦ \"Белене\"  - 183 коментара 8.  След две години газ от \"Турски поток\" може да преминава през България, заяви шефът на \"Газпром\"  - 176 коментара 9.  Тръмп е предложил на Макрон Франция да напусне Европейския съюз   - 174 коментара 10.  Шампионът Германия рухна и напусна световното първенство   - 170 коментара", "date": "2018.07.01", "title": "Изявите на Ердоган и съпругата на Томислав Дончев - най-коментираното в \"Дневник\""}
{"url": "https://www.dnevnik.bg/bulgaria/2018/07/01/3209341_na_10_dushi_shte_budat_povdignati_obvineniia_za/", "text": "Престъпна група, която е разпространявала наркотици в София, е разбита при операция на ГДБОП. Задържани са общо 17 души, на 10 ще бъдат повдигнати обвинения, предаде БНР. Операцията е проведена в края на седмицата в няколко града на страната. При арестите и обиските в част от задържаните са намерени малки количества различни наркотици. Установено е, че престъпната група е нова за пазара на столицата. Тя е действала силово, като е пребивала дилърите на конкурентните банди. Целта на участниците е била да установят монопол на пазара на дрога в столицата.  По непотвърдена информация част от участващите в бандата са предвиждали и силови действия, дори спрямо разследващи полицаи, ако това се наложи. Повечето от членовете в групата са криминално проявени. Те са познати на МВР с регистрации по различни видове престъпления, сред тях разпространение на наркотици, грабежи и рекет.", "date": "2018.07.01", "title": "На 10 души ще бъдат повдигнати обвинения за разпространение на наркотици"}
{"url": "https://www.dnevnik.bg/politika/2018/07/01/3209343_abv_e_vuv_vuzhod_osuetihme_imeto_ilindenska_makedoniia/", "text": "АБВ върви нагоре и това ми дава самочувствие, че имаме сериозно бъдеще, каза председателят на партията Румен Петков в интервю за \"Фокус\" по повод четвъртия рожден ден на партията, която беше създадена от президента Георги Първанов. Според Петков за четири години АБВ е съумяла да сформира сериозен гръбнак и да привлече интелектуална мощ. \"Днес АБВ се възражда, което виждат всички в последните месеци. Организирахме един голям митинг в подкрепа на енергийното бъдеще на България. Имахме една много силна политическа позиция за съхраняване на нашата история, недопускане посегателства върху нея. Не допуснахме името Илинденска Македония и аргументирахме защо за България е неприемливо името Северна Македония. Удовлетворението ни е, че за тези позиции получихме много мощна подкрепа от страна на академичната общност, но българските институции, Народното събрание, президентът и правителството не реагираха\", отчете Петков. Според него голямата победа на АБВ през този период е връщането на дебата и намирането на решение за изграждането на атомната централа в Белене и пряката доставка на газ от Русия за България и за Европа. Стартираме подготовката си за местните, европейските и парламентарните избори с едно силно политическо лято, каза Петков. Той добави, че през това лято АБВ ще стигне до всички краища на страната.", "date": "2018.07.01", "title": "АБВ е във възход, осуетихме името Илинденска Македония, похвали се Румен Петков"}
{"url": "https://www.dnevnik.bg/photos/2018/07/01/3209291_fotogaleriia_praid_na_tri_kontinenta/", "text": "В три различни града на три различни континента вчера се проведоха паради на ЛГТБ общността. Марикина, Метро Манила,Филипините.", "date": "2018.07.01", "title": "Фотогалерия: Прайд на три континента"}
{"url": "https://www.dnevnik.bg/bulgaria/2018/07/01/3152648_pravoslavnite_pochitat_dnes_sveti_bezsrebrenici_kozma/", "text": "Православната църква почита днес светите безсребреници Козма и Дамян, покровители на лекари и лечители. Братята Козма и Дамян живеели през ІІІ в. в околностите на Рим. Те били възпитани във вяра и благочестие, привличало ги и лекарското изкуство. След като се изучили, заради тяхната любов към Бога и ближния Той ги дарил и с чудодейната сила да лекуват всякакви болести и страдания сред хората. От голяма благодарност към Бога светите братя лекували, без да вземат пари от болните, затова били наречени безсребреници. Заради християнската вяра, която изповядвали, те били заплашени със смърт. Когато пратили войници да ги заловят, по желание на излекуваните от тях хора лечителите се скрили в една пещера. Така вместо тях били заловени невинни хора. Щом двамата братя разбрали за това, те не могли да понесат мисълта, че друг може да пострада заради тях, затова отишли и се предали доброволно. Императорът бил склонен да ги освободи, ако те принесат жертва на езическите богове. Но щом изрекъл тези думи, той се свлякъл на земята. Така императорът бил постигнат от Божието наказание за дръзките си думи. Направил усилие да стане, но не успял. Тогава той осъзнал, че християнският Бог е истинският Бог, повярвал и помолил св. братя да го излекуват, а от благодарност към тях ги освободил.", "date": "2018.07.01", "title": "Православните почитат днес свети безсребреници Козма и Дамян"}
{"url": "https://www.dnevnik.bg/bulgaria/2018/07/01/3209158_vremeto_shte_e_predimno_slunchevo_do_sriada/", "text": "Над по-голямата част от страната в неделя ще е предимно слънчево, според прогнозата на на Националния институт по метеорология и хидрология (НИМХ). Максималните температурите ще бъдат от около 22° в североизточните райони до около 29° в югозападните. През нощта от запад облачността ще продължи да намалява, но сутринта над източните райони все още ще има валежи на места. Временни увеличения на облачността ще има над североизточните райони, а следобед и над планините, където ще превали. Все пак над планините ще е предимно слънчево. Максималната температура на височина 1200 метра ще е около 17°, на 2000 метра – около 10°. Вятърът ще отслабне до умерен, от северозапад. Над Северното Черноморие до сутринта все още са възможни превалявания и облачността ще е по-често значителна. По-късно през деня облачността ще се разкъса и там, както и над южните райони, ще преобладава слънчево време. Максималните температури ще са 22-25°. Температурата на морската вода е около 24°. Вълнението на морето ще е 1-2 бала. През следващите дни над по-голямата част от страната ще преобладава слънчево време, с временни увеличения на облачността. Главно в следобедните часове ще има краткотрайни валежи, във вторник и сряда и гръмотевици. Дневните температури постепенно ще се повишат и в сряда максималните в повечето места ще са между 24° и 29°.", "date": "2018.07.01", "title": "Времето ще е предимно слънчево, до сряда температурите ще се повишат до 29°"}
{"url": "https://www.dnevnik.bg/sport/2018/07/01/3209229_dnes_na_svetovnoto_ispaniia_i_hurvatiia_se_izpraviat/", "text": "След резултатните и интересни мачове в първия ден от преките елиминации на световното първенство на сцената излизат и отборите на Испания и Хърватия. Двата тима, които предварително бяха сочени сред фаворитите да стигнат далеч обаче имат тежки задачи. Испанците се изправят срещу вдъхновения домакин Русия от 17 часа, докато Хърватия среща коравия отбор на Дания в 21 ч. В Москва на \"Лужники\" Русия ще брани честта си срещу световния шампион от 2010 г. Сборная ще получи подкрепата на феновете по трибуните, като се очаква 95% от присъстващите на стадиона да са именно запалянковци на домакините. След две победи в първите си два мача Русия изпусна малко инерцията и загуби тежко с 0:3 от Уругвай. Затова треньорът Станислав Черчесов определи предстоящия двубой с Испания на живот и смърт за тима му. \"Не говорим за напрежение, а за отговорност. Тези 80 хиляди души на трибуните ще ни подкрепят, но те изискват и победа. Знаем, че при грешка си заминаваме вкъщи\", каза Черчесов. Двата тима се срещнаха и през ноември в контрола, която завърши 3:3. Според Черчесов обаче сега мачът ще е много различен. Освен това Русия има и да си връща, след като загуби от Испания с 0:3 на полуфиналите на Евро 2008. \"Фурия роха\" не впечатли дотук в турнира, като показа проблясъци срещу Португалия, но след това имаше проблеми с аутсайдерите Иран и Мароко. Въпреки това временният треньор Фернандо Йеро е уверен, че играчите му могат да стигнат далеч. \"Срещаме много силен отбор, те вече записват най-доброто си представяне на световно, а и са домакини. Аз обаче разполагам с играчи, които във всеки момент могат да направят разликата\", каза Йеро. Според специалиста мачът ще се реши от детайлите и Испания има всички аргументи да се класира на четвъртфиналите. В другия двубой Хърватия влиза като фаворит след трите си победи в групите, но Дания не мисли да се предава лесно. \"Шахматистите\" дадоха почивка на всичките си основни играчи в срещата с Исландия и сега селекционерът Златко Далич ще може да разчита на свеж отбор. Хърватия отбеляза седем гола и получи само един, но плеймейкърът Лука Модрич предупреди, че това няма да доведе до отпускане. \"Това достигане на осминафинал значи много за нас, след като преди отпадахме в групите. Мечтая да повторим успехите на поколението от 1998 г., когато те станаха трети\", каза Модрич. Халфът, който е считан за основният двигател на отбора предупреди съотборниците си, че ги чака тежък мач. Хърватите вече срещнаха Исландия, който има подобен стил на Дания. Според Модрич обаче \"червения динамит\" е още по-силен отбор. Датчаните се откроиха като състав, който трудно бележи, но и трудно допуска попадения в мрежата си. \"Червения динамит\" се класира напред след минимална победа над Перу и равенства срещу Австралия (1:1) и Франция (0:0). За последно Дания беше на осминафинал преди 16 години в Япония и Южна Корея, когато загуби от Англия. До четвъртфинал пък тимът е достигал само веднъж – през 1998 г., когато загуби драматично с 2:3 от бъдещия финалист Бразилия. Селекционерът Оге Харейде обяви, че тимът му ще вземе за вдъхновения състава от 1986 г., който записа три победи в групите и след това отпадна на осминафинал от Испания. Именно този тим обаче беше в основната на шампионския отбор от Евро 92. \"Хърватия е отбор съставен от много класни играчи. Те са във водещи отбори в света, но ние имаме дух, колектив и много желание. Ще се борим и знаем как да продължим напред\", каза Харейде. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.07.01", "title": "Днес на световното: Испания и Хърватия се изправят пред тежки препятствия"}
{"url": "https://www.dnevnik.bg/bulgaria/2018/07/01/3205550_kakvo_vliza_v_sila_ot_1_juli/", "text": "Нормативната уредба изисква промяна на някои цени и плащания на 1 юли. От тази дата влизат в сила нови разпоредби, планирани са и някои общински инициативи. \"Дневник\" припомня по-важните от тях. От днес пенсиите всички пенсии, освен отпуснатите през тази година, се повишават с 3.8%. С годишната актуализация средната пенсия ще достигне около 360 лв., а повишението й е с 14 лв. Минималната пенсия ще нарасне на 207.6 лв., а социалната за старост – на 125.58 лв. Цената на природния газ се увеличава с 10.81%. До края на септември \"Булгаргаз\" ще продава природен газ на крайните снабдители и на клиенти, присъединени към газопреносната мрежа, по 400.95 лв./1000 куб. м или 37.79 лв./MWh (без акциз и ДДС). С колко поскъпват токът и парното четете  тук . БНБ спира да изчислява индекса СОФИБОР, който е референтен за по-голямата част от левовите ипотечни и потребителски кредити в България. БНБ обяви още преди година, че спира да изчислява индекса, като причина за това е нов еврорегламент, въведен след като се разбра, че преди кризата банки са манипулирали индексите. С ремонт на два основни булеварда започва месеца Столичната община. Това са бул. \"България\" и бул. \"Васил Левски\". Първо, ще бъде спряно движението на трамвай № 7, за да се ремонтират релсите на кръстовището на бул. \"България\" и \"Иван Евстатиев Гешов\". На следващия ден започва ремонтът на бул. \"Васил Левски\", в участъка от Ректората на Софийския университет \"Св. Климент Охридски\" до бул. \"П. Евтимий\".", "date": "2018.07.01", "title": "Какво влиза в сила от 1 юли"}
{"url": "https://www.dnevnik.bg/razvlechenie/2018/07/01/3208644_western_balkans_band_bg_shte_sloji_muzikalniia_final/", "text": "Western Balkans Band BG, създаден от Теодосий Спасов, ще сложи музикален финал на българското председателство на ЕС, чийто приоритет беше евроинтеграцията на Западните Балкани. Концертът на 1 юли от 19.00 ч. на новоизградената сцена в парка зад Двореца на културата в София е наречен \"Музиката на Западните Балкани\". Теодосий Спасов, известен с изпълненията на джаз на кавал, е събрал музиканти от Сърбия, Босна и Херцеговина, Черна гора, Албания и Македония. Това са Васил Хаджиманов, клавиши, Амар Чешляр, барабани, Йелена Йовович, вокал, Дритан Хекурани, бас китара и Сашо Гигов – Гиш, перкусии. Стилът ще бъде етно джаз, се отбелязва в съобщението от НДК. Теодосий Спасов каза в интервю за БНТ, че музикантите са избрали \"нова и оригинална гледна точка, която връща дълбоко в нашите традиции, но се опира на съвременните музикални средства\". Преди Western Balkans Band BG на сцената ще се качат музикантите от \"Спектрум\" и 4th Edition. Събитието е безплатно и е организирано от Министерството на културата и Министерството на Българското председателство на Съвета на ЕС със съдействието на НДК.", "date": "2018.07.01", "title": "Western Balkans Band BG ще сложи музикалния финал на европредседателството"}
{"url": "https://www.dnevnik.bg/istorii_na_denia/2018/07/01/3209156_nai-chetenoto_v_dnevnik_predlojenieto_stikovete_za/", "text": "Предложението на ГЕРБ цената на стиковете за IQOS да се вдигне до 10 лв. за кутия води седмичната класация на десетте най-четени статии в \"Дневник\". Следват свалянето на предаването на Милен Цветков и изборите в Турция. Справката е направена в 19 часа на 30 юни: 1.  ГЕРБ предлага цената на стиковете за IQOS да се вдигне до 10 лв. за кутия  -  31158 прочитания 2.  \"Нова телевизия\" свали епизод от предаването на Милен Цветков с аргумента \"липса на обективност\"  - 18594 прочитания 3.  Ердоган води на изборите за президент, но губи мнозинство в парламента (обобщение към 23 ч.)  - 17733 прочитания 4.  Производителят на фаровете на \"Мерцедес\" започна изграждането на три завода край Пловдив   - 15008 прочитания 5.  Наводнения на Халкидики, външното министерство съветва да не се пътува   - 14436 прочитания 6.  Изцяло запазен латински надпис от времето на Марк Аврелий е открит край Ямбол   - 12796 прочитания 7.  Съжалявам, че полицията в Ботевград не е използвала палки и гумени куршуми, обяви зам.-министър на МВР  - 12750 прочитания 8.  Днес е Еньовден - празник на билките  - 11522 прочитания 9.  Меркел: Не може мигранти и трафиканти да избират в коя страна от ЕС да се кандидатства за бежанец  - 11499 прочитания 10.  За кого гласуваха турските избиратели в България и (почти) цяла Източна Европа  - 11010 прочитания", "date": "2018.07.01", "title": "Най-четеното в \"Дневник\": Предложението стиковете за IQOS да станат 10 лв. за кутия"}
{"url": "https://www.dnevnik.bg/skorost/2018/08/01/3206175_fotorazkaz_hibridnoto_porshe_panamera_vurvi_mnogo_kato/", "text": "Зареждащите се от контакта хибриди са може би най-универсалните автомобили в момента. Те комбинират силните страни на колите на ток и тези с традиционен двигател, като могат да бъдат и много икономични.", "date": "2018.07.01", "title": "Фоторазказ: Хибридното \"Порше Панамера\" върви много, като може да гори малко"}
{"url": "https://www.dnevnik.bg/politika/2018/07/01/3208530_komisiiat_za_borba_s_katastrofite_shte_zasedava_veche/", "text": "Комисията по проблемите на безопасността на движението по пътищата да заседава задължително всеки месец и да бъде променен съставът ѝ. Това предвиждат промени в проектопостановление, предложено от вътрешния министър Валентин Радев и качено за обществено обсъждане на сайта за консултации strategy.bg Предвижда се от състава на комисията да отпаднат зам.-министъра на отбраната; земеделието и храните; икономиката, както и представителя на Асоциацията на българските предприятия за международни превози и пътищата. За сметка на това като членове на комисията е записано да се включат зам.-министъра на труда и социалната политика, заместник на главния прокурор, председателят на Управителния съвет на Агенция \"Пътна инфраструктура\", изпълнителният директор на Изпълнителна агенция \"Автомобилна администрация\", заместник-директор на Националната агенция за приходите (НАП), началникът на отдел \"Пътна полиция\". Останалите членове, допълващи състава на комисията, остават непроменени - зам.-министър на финансите, на правосъдието, на образованието, здравеопазването, на околната среда и водите, на младежта и спорта, както и председателят на Държавната агенция за закрила на детето, заместник-председател на Националното сдружение на общините, председателят на Българския Червен кръст, председателят на Съюз на българските автомобилисти и председателят на Асоциацията на българските застрахователи. Ръководството на комисията също не се променя и неин председател остава министърът на вътрешните работи. А зам.-председатели - зам.-министър на вътрешните работи, на транспорта и на регионалното развитие и благоустройството. Участието в групата е безвъзмездно и на председателите, и членовете не се заплаща възнаграждение. Постановлението се променя още като се предлага текстът: \"Комисията се свиква на заседание от председателя\", да стане \"Комисията се свиква на ежемесечни заседания от председателя\". Освен това председателят ще може да свиква и извънредни заседания. В проектопостановлението се предвижда и подробен дневен ред на ежемесечните заседания на комисията, който включва: - отчет за дейностите и събитията през предходния месец, свързани с безопасността за движението по пътищата - доклад на \"Пътна полиция\" за станалите катастрофи, нарушенията на пътя и пътната обстановка за предходния месец, представяне на текущите дейности на пътните полицаи в страната за текущия и следващия месец, представяне на текущите дейности, финансирани от Фонда за безопасност на движението и възможностите за бъдещи такива; - отчет на Изпълнителна агенция \"Автомобилна администрация\" за обучението и изпитите на кандидат-шофьорите и проблемите в сектора; - отчет на Агенция \"Пътна инфраструктура\" и регионалното министерство за състоянието на пътищата, пътните знаци, пътната маркировка и пътната сигнализация; - представяне от сдружението на общините на актуалните въпроси, дейности и проблеми на местната власт, свързани с пътната безопасност; - представяне на инициативи за законодателни промени - представяне на граждански инициативи - отчетност и разискване на проблемите на пътната безопасност от останалите членове на комисията – проведени акции, инициативи или концепции; - изготвяне на календар-график на дейностите и събитията, свързани с подобряване на безопасността на пътя. Дневният ред се променя на заседанията на всеки трети месец и той включва: - представяне на отчет от МВР за постъпилите по бюджета на министерството приходи от глоби за изминалото тримесечие, наложени за нарушения на Закона за движението по пътищата; - представяне на отчет на НАП за принудително събраните глоби за изминалото тримесечие по Закона за движението по пътищата; - представяне на доклад от здравното министерство за пострадалите при катастрофи за изминалото тримесечие; - представяне на доклад от правосъдното ведомство за делата и присъдите през изминалото тримесечие, свързани с катастрофи; - преглед на постъпленията и разходите на Фонда за безопасност на движението в МВР. \"Пътнотранспортните инциденти пряко влияят върху смъртността и заболеваемостта на населението на страната, водят до огромни социални и икономически загуби и са част от политическия дневен ред. В същото време темата за пътната безопасност набира все по-широка популярност през последните години. Това се дължи от една страна на \"черната\" статистика за броя на пътнотранспортните произшествия (ПТП) и на броя на загиналите и ранените в тях и от друга страна на критичността на обществото към \"неразумното\" шофиране\", се казва в мотивите на проектопостановлението. Там се допълва, че тенденции в тази посока са тревожни, а в медиите и публичното пространство проблемите на пътната безопасност често се комуникират при конкретен трагичен случай и често без доказана експертна или научна обосновка. По тази причина има нужда от регулярен отчет, анализ и дебати за безопасността на пътя, аргументират се още вносителите на промените. В мотивите се припомнят и целите от Националната стратегия за подобряване безопасността на пътя за периода 2011-2020 г., според която до 2020 г. броят на загиналите при катастрофа трябва да е намалял с 50% спрямо показателите за 2010 г., т.е.да не надвишава 388 души. А броят на тежко ранените да спадне с 20% и да не е по-голям от 6363 души.", "date": "2018.07.01", "title": "Комисията за борба с катастрофите ще заседава вече всеки месец в променен състав"}
{"url": "https://www.dnevnik.bg/sport/2018/07/01/3209228_trenyorut_na_arjentina_obiavi_che_niama_da_napuska/", "text": "Отпадането на  Аржентина  от световното първенство и критиките за представянето на отбора не притесняват селекционера Хорхе Сампаоли. След осминафинала с Франция специалистът обясни, че не мисли за напускане. \"Разочаровани сме от отпадането, но изобщо не мисля за оставка. Естествено, че всички искахме да стигнем далеч и аз не спрях да вярвам, че можем да спечелим турнира. В крайна сметка обаче напускаме надпреварата и това е много болезнено\" заяви Сампаоли. Според него невинаги усилията са възнаградени и този път Аржентина не е имала късмет. \"Играчите положиха големи усилия, но това бе много труден двубой. За съжаление не постигнахме това, което искахме и сме тъжни. Опитахме всичко, за да направим така, че да използваме най-добрия играч в света, какъвто е Меси. Понякога се получаваше, друг път не. Не се отказахме и в самия край имахме положение да изравним и това е нещо, което трябва да бъде отчетено\". Междувременно ветеранът в аржентинският тим Хавиер Маскерано обяви, че се отказва от националния отбор. 34-годишният халф изигра 147-ия си мач за южноамериканците , който се оказа и последен за него. \"Надявам се, че в бъдеще тези хлапета ще постигнат големи успехи, но за мен краят дойде. От днес аз вече ставам просто поредния фен на Аржентина\", каза ветеранът. Маскерано записа участия на четири световни първенства и дебютира за Аржентина през 2003 година.", "date": "2018.07.01", "title": "Треньорът на Аржентина обяви, че няма да напуска поста си"}
{"url": "https://www.dnevnik.bg/sviat/2018/07/01/3208869_kakvo_ochakva_meksiko_sled_vota_za_prezident_promiana/", "text": "Преди президентските избори днес мексиканците, на които им е дошло до гуша от корупция и насилие, казват, че страната им е на прага на историческа трансформация, докато други се страхуват, че след вота тя ще изпадне в спирала на популизъм и автократично управление. Поводът за толкова различни мнения е смятаният за фаворит Андрес Мануел Лопес Обрадор, някогашен пламенен левичар, който възприе по-умерена реторика и потърси съюзи в целия политически спектър след като два пъти неуспешно се кандидатира за президент и оглави масови протести с обвинения за изборни измами. Въпреки новия си имидж, 64-годишният кандидат с общоприетото прозвище АМЛО все още изглежда се доверява повече на собственото си чувство за мисия, отколкото на правилата на модерната икономика и все още се заканва да отнеме контрола над страната от \"мафията на властта\", срещу която се е бунтувал десетилетия наред. Толкова високо е нивото на недоволство от политическото статукво в Мексико, рекордният брой на убийствата и ширещата се корупция, че даже неговите съперници се опитват да убедят избирателите, че представляват \"реална промяна\", едновременно предупреждавайки, че победа на Лопес Обрадор ще означава начало на ера на икономически колапс и авторитарно управление като във Венецуела. \"Това, което хората смятат за приоритет на тези избори е, че не искат повече от същото\", каза 30-годишният Рохелио Салгадо, завършил икономика, който възнамерява да гласува за Лопес Обрадор, и добавя: \"Целта е да ги изхвърлим от властта, без изключения\". Салгадо критикува провалите, приписвани на сегашното правителство на президента Енрике Пеня Нието - нисък икономически ръст, гангстерски убийства и неработеща съдебна система. \"Кой иска продължение на това? На хората им дойде до гуша!\", каза той. Лопес Обрадор има преднина от 20 процентни пункта или повече в повечето социологически проучвания. Но вторият след него Рикардо Аная - млад консервативен политик, кандидат на коалиция между леви и десни партии, се надява, че ще привлече онези, които се страхуват от Лопес Обрадор. Някои ще го направят, като 33-годишният Алфонсо Ульоа, специалист по природен газ в държавна енергийна агенция. Ульоа е работил по усилията на Мексико да отвори държавно доминирания си енергиен сектор, включително по проекти за внос на евтин природен газ от САЩ, и се страхува, че Лопес Обрадор може да прекрати такива икономически важни проекти. \"Ще гласувам за онзи, който се класира втори, който и да е той, за да отнема малко от силата му\", казва Ульоа за Лопес Обрадор и допълва: \"Важното е да се поддържа нивото на икономиката, но се страхувам, че Лопес Обрадор ще я съсипе\". Третият в социологическите проучвания е кандидатът на управляващата Институционно-революционна партия (ИРП) Хосе Антонио Меаде, който обещава стабилност и опит. Това има значение в държава, която е изправена пред постоянните, непредсказуеми предизвикателства на американския президент Доналд Тръмп. Меаде разчита също на добре смазаната машина за гласове на близо 90-годишната партия, която е била на власт общо 77 години. Но корупцията е тази, която доминираше в предизборната кампания досега. Лопес Обрадор яростно критикува съюза на едрия бизнес с корумпирани политици, който е обезкървил Мексико, и обещава да разкъса този \"съюз на злото\" в историческа национална трансформация, точно както президентът Бенито Хуарес е освободил от хватката на Римокатолическата църква икономиката на страната през 50-те години на 19 век. Лопес Обрадор твърди, че правителството му ще предизвика промяна, също толкова голяма, колкото движението за независимост от 1810 г. и революцията от 1910 г. \"Тази трансформация означава да бъде изтръгнат от корен този корумпиран режим\", каза Лопес Обрадор пред екзалтираното множество от около 100 000 души на заключителния си митинг в столицата Мексико завчера и добави: \"Моето правителство ще бъде правителство на народа, за народа и заедно с народа\". Междувременно Аная твърди, че е бил атакуван директно от правителството чрез изтичане на информация за разследване срещу него за пране на пари, и обеща да изправи Пеня Нието пред съд. \"Знаете ли защо режимът на Пеня Нието ни нападна?\", зададе въпрос Аная на многолюден митинг в столицата и отговори: \"Защото се страхуват от нас, и с право, защото когато аз стана президент на Мексико, ще има специален прокурор, който ще разследва Енрике Пеня Нието и неговото участие в корупционни скандали\". Разцеплението е важно: от първата демократична промяна в Мексико през 2000 г. консервативната Партия на националното действие (ПНД) на Аная управляваше в съгласие с Институционно-революционната партия, благодарение на което прокарваше в парламента пазарно ориентирани икономически реформи. Лопес Обрадор критикуваше техния алианс и при двата си предишни кандидатпрезидентски опита, и ги определя като две страни на една и съща монета. Сега, при третия му опит, изглежда най-сетне е дошло неговото време. Пазарно ориентираната икономическа политика е осигурила годишен икономически ръст от едва около 1,3 процента и мексиканците бяха възмутени, когато първата дама Анхелика Ривера беше уличена, че е купила имение от фаворизиран подизпълнител на държавни поръчки. Толкова голяма е преднината на Лопес Обрадор в социологическите проучвания, че вниманието по-скоро е насочено към въпроса дали неговата сравнително нова партия \"Морена\" може да спечели мнозинство в Конгреса. Някога гневен, сега Лопес Обрадор предпочита иронията. Когато противниците му го обвиниха, че се възползва от намесата на Русия в неговата кампания, той се нарече \"Андрес Мануелович\" и засне клип край морето, където уж очаква руснаците да му докарат злато. Лопес Обрадор дори си позволи да се шегува с тези, които го упрекват, че се кандидатира три пъти за президент, горе-долу с едни и същи предизборни речи всеки път. Това се постига само с упоритост, твърдоглавие и инат, каза той на заключителния си митинг. Той обещава \"радикална трансформация\", но поне според главния му съветник, бизнесмена Алфонсо Ромо, неговата икономическа политика ще е доста сдържана. \"Ние не искаме дефицит и не искаме нов дълг. Мисля, че сме позиционирани правилно - по средата\", каза Ромо. Макар че действията на властите в САЩ, които разделят деца на мигранти от родителите им, напоследък обсеби вниманието на медиите, миграцията не присъстваше като тема на мексиканските избори. И тримата основни кандидати се ангажират да защитават мексиканските мигранти в САЩ, въпреки крайно ограничените средства, с които разполагат, за да го направят. Вероятно най-неотложният проблем на Мексико е насилието. Нивото на убийствата може би е на път да достигне почти 25 на 100 000 жители до края на годината, а никой от кандидатите не е направил някакви заслужаващи доверие и конкретни предложения за това как да се реформира полицията или да се подобри правораздаването. Предложенията варираха от ексцентрично - като това на независимия кандидат Хайме Родригес, който иска да се режат ръцете на корумпираните държавни служители, до влудяващо мъглявите: идеята на Лопес Обрадор за \"амнистия\", която според съветниците може да означава само споразумения с обвинението или помилвания за селяни, отглеждащи опиумен мак или марихуана. \"Те трябва да направят нещо срещу престъпността. На нас вече ни дойде до гуша\", каза 31-годишната служителка по маркетинг Хоселин Вайе. Тя не е решила за кого ще гласува, но за едно нещо е сигурна: \"Предложенията (за престъпността) са безсмислени\". И накрая, и тримата кандидати са на различно мнение за това кой по-добре може да се справи с Тръмп, масово мразен в Мексико. Аная се хвали с езиковите си умения и умелото използване на модерните технологии. Меаде разчита на богатия си управленски опит, но пострада от опитите на сегашното правителство да угоди на Тръмп. Лопес Обрадор казва, че не иска вражда със САЩ, но някои се опасяват, че един отявлен популист може би не е най-подходящата личност да се справи друг гръмогласен популист. Ромо омаловажава последното опасение:\"Има поговорка: гарван гарвану око не вади\". /БТА", "date": "2018.07.01", "title": "Какво очаква Мексико след вота за президент: промяна или автокрация"}
{"url": "https://www.dnevnik.bg/video/2018/07/01/3203168_trudnoto_izkustvo_na_kitaiska_kaligrafiia_video/", "text": "Силви Велев преподава китайското бойно изкуство Тайчи и от години се занимава с китайска живопис и калиграфия. Започнал с опитите да рисува картини в китайския стил, но нещата не се получавали. Тогава установил, че за да стане добър, първо трябва да изучи основите на китайската калиграфия - изкуството за красиво писане. Днес има академия, в която обучава желаещите да усвоят основите на това трудно и екзотично изкуство. Повече вижте във видеото.", "date": "2018.07.01", "title": "Трудното изкуство на китайска калиграфия (видео)"}
{"url": "https://www.dnevnik.bg/kultura/2018/06/30/3204544_otkus_ot_operaciia_sladkougodnik_na_iun_makjuun/", "text": "Българското издание на \"Операция \"Сладкоугодник\" отбелязва 70-годишния юбилей на британския писател Иън Маккюън, един от колосите на съвременната литература. \"Операция \"Сладкоугодник\" започва като шпионско четиво, постепенно прелива в любовен роман, а любовният роман се превръща в изследване върху начина, по който функционира писателското въображение – всичко това на фона на един кризисен период от историята на Великобритания, изпълнен със социални конфликти, икономически трудности и ирландски тероризъм. Серина Фрум, студентка по математика, но и страстна читателка, е завербувана от МИ-5, британското контраразузнаване. Иън Макюън се нарежда сред най-даровитите британски писатели на нашето време. Носител на множество национални и международни отличия, той се превърна в емблема на постмодернизма и хуманизма с романи като \"Изкупление\", \"На плажа Чезъл\", \"Дете във времето\".  Казвам се Серина Фрум (римува се с друм) и преди почти четиресет години Британските тайни служби ми възложиха тайна мисия. Не завърши благополучно. Осемнайсет месеца след началото бях уволнена, но преди това се опозорих и съсипах любовника си, макар че той несъмнено имаше пръст в собственото си падение. Няма да разказвам подробно за детството и младежките си години. Дъщеря съм на англикански епископ и отраснах със сестра си около катедралата на очарователно градче в Източна Англия. У дома цареше радушна атмосфера, беше чисто и подредено, пълно с книги. Родителите ми се разбираха, обичаха мен и аз тях – също. Разликата между мен и сестра ми Луси е година и половина и въпреки кресливите ни свади като по-малки, отношенията ни не пострадаха сериозно и като поотраснахме, двете се сближихме. Вярата на баща ни в Бог беше кротка и разумна, ненатрапчива, но и достатъчно силна, за да го издига плавно в църковната йерархия и да ни осигури удобен живот в къща от времето на кралица Ана. Прозорците гледаха към градина с ограда и стари цветни лехи, които бяха – и още са – добре известни сред познавачите на растенията. Така че всичко беше стабилно, завидно, дори идилично. Отраснахме между зидовете на градината, сред всички произтичащи от това удоволствия и ограничения. Краят на шейсетте облекчи, но не наруши ежедневието ни. Отсъствах от местната прогимназия само по болест. В младежките ми години зидовете на градината станаха свидетели на сериозно \"натискане\" с момчета, както се наричаше тогава, на експерименти с тютюн, алкохол и малко хашиш, слушане на плочи с рокендрол, предпочитание към по-ярките цветове и установяване на по-сърдечни отношения. На седемнайсет с приятелите ми се бунтувахме плахо и сладостно, но се учехме прилежно, запаметявахме и декламирахме неправилните глаголи, уравненията, мотивите на литературните герои. Приятно ни беше да се мислим за лоши момичета, но всъщност бяхме доста порядъчни. Всеобщата възбуда, която се носеше във въздуха през 1969 година, ни допадаше. Неотделима беше от очакването скоро да стане време да напуснем дома, за да продължим образованието си другаде. Нищо необичайно или ужасно не ми се случи през първите осемнайсет години от живота ми, затова ще ги пропусна. Ако зависеше от мен, щях да предпочета мързелива английска филология в някой провинциален английски университет, далече на север или на запад от къщи. Обичах романите. Четях ги бързо – по два-три на седмица – и щях да се чувствам прекрасно, ако можех три години да се занимавам точно с това. По онова време ме смятаха за природен феномен – момиче с математическа дарба. Предметът не ме интересуваше, не ми беше приятен, но ми харесваше да съм на върха, при това, без много да се трудя. Знаех решенията на задачите още преди да осъзная как съм ги получила. Докато приятелите ми пресмятаха измъчено, аз стигах до решението с няколко плавни стъпки, отчасти умишлени, отчасти чисто интуитивни. Трудно можех да обясня защо знам каквото знам. Ясно беше, че изпитът по математика ми струва далеч по-малко усилия от този по английска литература. А през последната си година бях и капитан на училищния отбор по шах. Човек трябва да прибегне до въображението си и до познанията си по история, за да разбере какво означаваше в онези времена едно момиче да отиде в съседното училище и да катурне от пиедестала някакво снизходително и самодоволно ухилено момченце. И все пак математиката и хокеят, а също плисираните поли и пеенето на химни за мен бяха просто елементарни училищни задължения. Реших, че е време да се разделя с тези детинщини, когато започнах да обмислям да кандидатствам в университет. Само че не бях включила в сметките майка си. Тя беше квинтесенция, или по-скоро пародия, на това какво представлява съпругата на един викарий, впоследствие епископ: притежаваше страховита памет за имената, лицата и проблемите на енориашите, крачеше достолепно по улицата със своя шал \"Ермес\" и умееше да разговаря вежливо, но непреклонно с прислужницата и градинаря. Неоспоримо обаяние според всеки критерий, при всякакви обстоятелства. Колко умело общуваше на равна нога с жените с изопнати лица, които живееха в жилищните комплекси и палеха цигара от цигара, когато посещаваха кръжока \"Майки и бебета\" в криптата. Колко въздействащо звучеше историята за Бъдни вечер, когато я четеше на децата от \"Барнардо\", скупчени в нозете й в нашата дневна. С какво достойнство предразположи архиепископа на Кентърбъри, който веднъж се отби на чай и бисквити, след като бе благословил възстановената фасада на катедралата. С Луси бяхме заточени на горния етаж по време на посещението му. И всичко това – сега следва трудната част – в съчетание с безпрекословна всеотдайност и подчиненост на каузата на баща ми. Мама подпомагаше издигането му, служеше му, улесняваше всяка негова крачка по пътя му към върха. От чорапите, подредени в кутии, и изгладения стихар, окачен в гардероба, до кабинета без нито една прашинка и пълната тишина у дома в събота, докато той пишеше проповедта си. В замяна искаше от него единствено – поне аз така предполагам – да я обича или поне да не я напусне. Онова, което не бях проумяла за майка си обаче, беше фактът, че дълбоко под традиционната фасада се криеше издръжливото семенце на феминизма. Сигурна съм, че устните й никога не са изговаряли тази дума, но това няма значение. Увереността й ме плашеше. Мама заяви, че е мой дълг като жена да замина за Кеймбридж и да следвам математика. Като жена ли? По онова време и в нашата среда никой не говореше така. Никоя жена не правеше нищо \"като жена\". Моята майка обаче отсече, че няма да допусне да пропилея дарбата си. Искаше да успея и да стана необикновена. Трябваше да изградя истинска кариера в точните или инженерните науки, или в икономиката. Позволи си да прибегне до изтърканото твърдение, че всички възможности са отворени пред мен. Не било справедливо към сестра ми, че аз съм умна и красива, а тя не е нито едно от двете. Щяло да стане още по-несправедливо, ако не се прицеля нависоко. Не схванах логиката на това твърдение, но нищо не казах. Мама заяви, че никога няма да прости на мен и на себе си, ако замина да следвам английска литература и стана просто малко по-образована домакиня от самата нея. Имало опасност да пропилея живота си. Това бяха думите й – за пръв и единствен път мама призна или намекна, че е недоволна от съдбата си. После привлече и баща ми за каузата си – епископа, както го наричахме със сестра ми. Един следобед, когато се прибрах от училище, мама ми съобщи, че той ме чака в кабинета си. Бях облякла зеления си блейзър с герба и девиза Nisi Dominus Vanum (Без Бог всичко е напусто) и начумерено се отпуснах в коженото му кресло, докато той седеше важно на бюрото си, ровеше из някакви документи и си тананикаше, подреждайки мислите си. Допусках, че ще изпробва върху мен притчата за талантите, но баща ми осъществи изненадващ и практичен обрат. Беше проучил нещата. \"Кеймбридж\" много искал да демонстрира как \"отваря врати за модерния егалитарен свят\". Поради бремето на трижди лошия си късмет – класическата гимназия, фактът, че съм момиче, и изцяло мъжката учебна дисциплина – със сигурност щели да ме приемат. Ако обаче съм искала да следвам английска литература (не бях изразявала открито подобно намерение, но епископът не помнеше такива подробности), щяло да ми бъде много по-трудно. След няма и седмица мама беше разговаряла с директора на училището. Мобилизирани бяха учителите по някои предмети, които прибягнаха до всички аргументи на родителите ми и до някои свои, и накрая, разбира се, не ми оставаше друго, освен да се съглася. Затова изоставих амбицията си да следвам английска литература в \"Дърам\" или \"Абъристуит\", където със сигурност щях да се чувствам добре, и вместо това се записах в колежа \"Нюнам\" в Кеймбридж. Още на първия семинар, който се проведе в \"Тринити\", разбрах колко посредствена математичка съм. Първият семестър ме потисна и замалко да напусна. Недодялани момчета, напълно лишени от чар или други човешки качества, като емпатия и знания по генеративна граматика, малко по-умни побратими на глупаците, които бях смазвала на шах, зяпаха похотливо, докато се мъчех с неща, които за тях бяха даденост. \"А, сияйната госпожица Фрум – възкликваше един от преподавателите, когато влизах в часа му всеки вторник сутрин. –Ваша синеока светлост! Елате да ни осветлите!\" За преподавателите и състудентите ми беше очевидно, че няма начин да успея, точно защото съм хубаво момиче с къса пола и дълги руси къдрици. Истината е, че не успявах, защото бях като почти всички други хора –не особено добра по математика, не и на нужното ниво. Направих всичко възможно да се прехвърля и да уча английски, френски и дори антропология, но никой не ме искаше. По онова време правилата се спазваха стриктно. Накратко, за да не ви измъчвам с дългата и тъжна история, проявих упорство и накрая успях да усвоя една трета от материала. Съвсем набързо преминах през детството и юношеските си години, също толкова сбито ще представя студентските. Не съм се качвала на лодка, със или без грамофон, не съм стъпвала в театър –сцената ме кара да се чувствам неловко, не са ме арестували при размириците в хотел \"Гардън Хаус\". Но изгубих девствеността си още през първия семестър, при това сякаш няколко пъти, защото все ставаше безмълвно и непохватно, а после имах приятна поредица от гаджета – шест, седем или осем през деветте семестъра. Спечелих си и няколко близки приятелки сред жените в колежа \"Нюнам\". Играех тенис и четях книги. Благодарение на майка си следвах не каквото трябва, но не преставах да чета. В училище не бях чела много поезия или драми, но мисля, че романите доставяха по-голямо удоволствие на мен, отколкото на приятелите ми от факултета по литература, принудени всяка седмица да пишат курсови работи за \"Мидълмарч\" или за \"Панаир на суетата\". Прочитах на един дъх същите книги, понякога говорех за тях, ако се намереше кой да изтърпи примитивните ми разсъждения, после продължавах да чета. Така не мислех за математиката. Нещо повече (или всъщност нещо по-малко?), за мен то беше начин просто да не мисля. Вече споменах, че четях бързо. \"Животът ни сега\" изгълтах за четири следобеда, изтегната в леглото! Мигновено поглъщах с очи цял абзац или откъс от текста. Трябваше само да оставя очите и мислите си да омекнат като восък и да снемат съответния отпечатък. За раздразнение на околните, отгръщах страница след страница през няколко секунди с нетърпеливо и рязко движение на китката. Нуждите ми бяха прости. Не обръщах голямо внимание на темите или на умело подбраните думи и прескачах изтънчените описания на времето, пейзажите и интериорите. Търсех герои, на които да повярвам, за да се пробуди любопитството ми за онова, което предстои да им се случи. Най-общо предпочитах хората да се влюбват и разлюбват, но не бях особено против, ако опитат и нещо различно. Тривиално желание, но ми харесваше накрая някой да казва: \"Омъжи се за мен\". Романите без женски персонажи ми изглеждаха като безлюдна пустиня. Конрад ми се струваше непроницаем, както и повечето разкази на Киплинг или на Хемингуей. Не се впечатлявах и от репутацията на автора. Четях всичко, коетоми попадне. Криминални романи, висока литература и всичко помежду – не подминавах нищо. Кой известен роман започва толкова стегнато и съдържателно: \"В деня, когато пристигна тя, термометърът показваше трийсет и осем градуса\"? Не е ли запомнящо се? Няма ли веднага да го познаете? Развеселих приятелите си в \"Нюнам\", които следваха литература, с твърдението си, че \"Долината на куклите\" е толкова добра, колкото и което и да е произведение на Джейн Остин. Смяха се, подкачаха ме с месеци. А не бяха чели нито ред от Джаклин Сюзан. Но на кого му пука? Кой всъщност се интересува от незрялото мнение на една провалила се математичка? Нито аз, нито приятелите ми. Поне в това отношение бях свободна. Въпросът за студентските ми читателски навици не е отклонение от темата. Тези книги ме отведоха до кариерата ми в Разузнаването. През последната година приятелката ми Рона Кемп основа седмично списание, наречено – как беше? \"?Quis?\". Появяваха се и се проваляха десетки такива проекти, но нейното списание беше изпреварило времето поради смесването на високия и ниския стил. Поезия и попмузика, политическа теория и клюки, струнни квартети и студентска мода, nouvelle vague и футбол. Десет години по-късно същата формула беше приложена навсякъде. Рона може и да не я е измислила, но беше сред първите, прозрели нейната привлекателност. Стигна до \"Вог\", преминавайки през литературната притурка на \"Таймс\", а после през бурни възходи и падения, като основаваше списания в Манхатън и Рио. Двойната въпросителна в името на първото й списание беше новост, която й помогна да осигури издаването на единайсет броя. Рона помнеше моя коментар за Сюзан и ме помоли да списвам редовна рубрика, озаглавена \"Какво прочетох миналата седмица\". Указанията гласяха да съм \"бъбрива и всеядна\". Фасулска работа! Пишех със същата лекота, с която говорех, обикновено просто резюмирах сюжета на книгите, през които тъкмо бях пробягала, и в съзнателна автопародия понякога акцентирах присъдата си с редица удивителни. Лекомислената ми и изпъстрена с алитерации проза се приемаше добре. Няколко пъти непознати ме приближаваха на улицата да ми го кажат. Дори дочаках комплимент от шеговито настроения ми преподавател по математика. Това беше най-близкият ми досег до сладостния и омайващ еликсир на студентската слава", "date": "2018.07.01", "title": "Откъс от \"Операция \"Сладкоугодник\" на Иън Макюън"}
{"url": "https://www.dnevnik.bg/sviat/2018/07/01/3208933_s_novo_pridobivane_amazon_napravi_krachka_v/", "text": "Технологичният гигант \"Амазон\" изглежда е сериозен в намерението си да влезе на пазара на здравеопазването. Сделката, с която доказва това, обаче притеснява инвеститорите, пише сайтът  The Verge . След месеци спекулации компанията потвърди, че ще придобие фармацевтичния стартъп PillPack. Резултатът от съобщението късно вечерта в четвъртък бе срив на акциите на \"традиционната\" индустрия, сигнал за сътресения на пазара на лекарствата в Съединените щати. Според TechCrunch двете компании са сключили сделката за малко под 1 млрд. долара. Цената не е била обявявана до момента, но в прессъобщение двете компании казаха, че очакват да я финализират през втората половина на 2018 г. PillPack е онлайн стартъп, който дава на клиентите достъп до лекарства, изписани с рецепта, в точно определени дози, в 49 щата. Компанията ползва собствена операционна система, с която организира пациентски и фармацевтични данни (PharmacyOS). За \"Амазон\" най-важна е комбинацията от опита във фармацевтичната индустрия и фокуса върху технологиите, заедно с факта, че PillPack \"подобрява значимо живота на клиентите си\". Експерти предупреждават, че светът на лекарствата е много по-сложен от въпроса за определени доставки. Все пак придобиването не е първата стъпка на \"Амазон\" в сектора - през януари заедно Джей Пи Морган и конгломерата \"Бъркшър Хатауей\" тя обяви, че ще създаде независима компания, за да преобрази здравеопазването за служителите си.", "date": "2018.07.01", "title": "С ново придобиване \"Амазон\" направи крачка в здравеопазването"}
{"url": "https://www.dnevnik.bg/sviat/2018/07/01/3209254_dnes_hss_reshava_sudbata_na_merkel_-_kakvo_moje_da_se/", "text": "Съдбата на германски канцлер Ангела Меркел днес е в ръцете на баварските ѝ партньори от Християн-социалния съюз (ХСС) и засега сигналите са, че те смекчават критиките си срещу нея по повод миграционната политика на Германия. Девет месеца след изборите, които отслабиха позициите ѝ, тя трябваше да се обърне за помощ към съседи и партньори от ЕС, за да успокои вътрешния си министър и все още влиятелна фугира в ХСС Хорст Зеехофер. Той заплаши, че ако на срещата на лидерите тази седмица Берлин не постигне промяна, ще започне от днес, 1 юли, да връща от германската граница чужденци, които вече са се регистрирали за статут на бежанци в друга страна. Това неизбежно би довело до падане на правителството. Постигнатото на Европейския съвет в Брюксел се оказа половинчато и с твърде общи и пожелателни ангажименти, поради което различни страни от ЕС разчитат по различен начин резултата. В събота ситуацията се обърка още повече от това, че Меркел обяви, че е получила обещание от 14 държави (България не е сред тях) за бързо връщане на мигранти, минали през тях и центрове за бърза имиграционна процедура. Баварският премиер Маркус Зьодер приветства новините като \"движение абсолютно в правилната посока\", но добави, че ще продължи с натиска, за да получи подробности. Неговата ХСС е в сложно положение в Бавария, защото през октомври предстоят избори в провинцията, антиимигрантската \"Алтернатива за Германия\" остава популярна, а социолозите казват, че местните жители не се вълнуват чак толкова от кампанията на Зеехофер в Берлин за миграционната политика на федералното правителство. Проблемът с новината за 14-те държави от ЕС е, че поне две от тях - Полша и Унгария - казаха, че изобщо няма такова нещо и не са подписвали никакви обещания.", "date": "2018.07.01", "title": "Днес ХСС решава съдбата на Меркел - какво може да се случи"}
{"url": "https://www.dnevnik.bg/sport/2018/07/01/3209197_fotogaleriia_deniat_v_koito_ronaldo_i_mesi_napusnaha/", "text": "С 10 спечелени \"Златни топки\" помежду си в последните години и господстване над клубния футбол, Кристиано Роналдо и Лионел Меси, пристигнаха на световното първенство като фаворити със своите тимове Португалия и Аржентина. Преди четири години Меси игра финал, докато Роналдо изведе Португалия до европейската титла. Денят 30 юни обаче остава памете, тъй като и двамата напуснаха световното.", "date": "2018.07.01", "title": "Фотогалерия: Денят, в който Роналдо и Меси напуснаха световното"}
{"url": "https://www.dnevnik.bg/biznes/2018/07/01/3209262_kakvo_se_promenia_za_putuvaneto_v_evropa_ot_1_juli/", "text": "Откривате хлебарки във Вашата хотелската стая? Виждате строеж вместо прекрасен плувен басейн? Вашият автобус или влак е закъснял и поради това сте пропуснали самолета? Вече ще можете да се възползвате от новата напълно хармонизирана европейска директива за пакетните туристически пътувания, която влиза в сила от днес, 1 юли 2018 г. Мрежата на Европейските потребителски центрове (ECC-Net) обяснява последните промени. Какво се променя? Туроператорът може да увеличи цената до 20 дни преди началото на пакетната почивка, но само в случай, че това е изрично предвидено в договора. Увеличението на цената е възможно, когато промяна в цените на горивото, данъците или валутните курсове изисква това. От друга страна, ако посочените разходи се понижат, то туристите могат да поискат съответно намаляване на цената. Ако увеличението на цената е над 8% от общата за туристическия пакет, то Вие може да се откажете от услугата, без да дължите такса за прекратяване. Директивата за туристическите пакетни почивки   ползването на ваканционни жилища или апартаменти, които се резервират директно от туроператора, без да се включва друга услуга. Свързаните пътувания чрез споразумения също са обект на директивата. Например: Вие резервирате полет на сайт за резервации и сте препратен на друг сайт. На втория сайт резервирате хотел или наемате автомобил в рамките на 24 часа. При това Вашите лични данни се прехвърлят също в рамките на 24 часа. След като сте сключили такъв договор, Вие сте защитени срещу неплатежоспособността на резервационния сайт, който става туроператор, както и срещу неплатежоспособността на авиокомпанията и на хотела. Отказ от пътуване Отказвате се да пътувате, защото е изригнал вулкан или има атентат? Тогава не плащате такса. Можете да се оттеглите без неустойка от договора, когато са налице извънредни обстоятелства в мястото на пристигане – например избухва епидемия, изригва вулкан или има заплаха от тероризъм. В този случай организаторът ще Ви върне парите в рамките на 14 дни. Няма достатъчно участници?  Туроператорът, както и досега, може да предвиди в договора, че пакетната почивка може и да не се състои, ако има твърде малко участници. В новата директива са определени срокове, в които организаторът трябва да уведоми клиентите си: - 20 дни преди започване на изпълнението на туристическия пакет, ако пътуването продължава над 6 дни - 7 дни преди началото на туристическия пакет, ако той продължава 2-6 дни - 48 часа преди старта на пакетната почивка, когато тя трае по-малко от 2 дни. Имате 2 г. да се оплачете  Възражения срещу качеството на услугите трябва да бъдат докладвани възможно най-скоро (за предпочитане още по време на пътуването), за да може туроператорът да реагира и да премахне проблема. Въпреки това вече ще можете да се оплачете в рамките на 2 години, ако не сте успели да се свържете с туроператора или пък проблемът не е бил отстранен. Ако туроператорът е търговец, регистриран в друга държава от ЕС, Исландия или Норвегия, може да се обърнете за съдействие и към Европейски потребителски център България на  www.ecc.bg .", "date": "2018.07.01", "title": "Какво се променя за пътуването в Европа от 1 юли"}
{"url": "https://www.dnevnik.bg/sport/2018/07/01/3209235_tavanut_na_zaplatite_v_nba_shte_bude_pochti_102/", "text": "Ръководството на Националната басетболна асоциация (НБА) обяви тавана на заплатите за предстоящия сезон 2018-19. Той е 101.86 милиона долара и спазва тенденцията постоянно да се увеличава през последните години. За пръв път той надхвърля 100-те милиона долара, след като през миналия сезон таванът беше 99 милиона. Година по-рано беше 94.14 милиона долара. В случай, че един отбор реши да дава по-високи заплати и да надхвърля тавана, то такса лукс е фиксирана на 123.73 милиона долара, обявиха от Лигата. От 1 до 6 юли отборите вече могат да преговарят и подписват със свободни агенти. Такъв вече е и Леброн Джеймс, който в петък се отказа от опцията за продължаване на сегашния си договор с \"Кливланд кавалиърс\". Той обаче може да подпише нов максимален договор с \"кавалерите\" за 206.79 милиона долара и срок от пет години. Ако подпише с друг отбор крилото ще може да вземе максимум 153.3 милиона за четири години.", "date": "2018.07.01", "title": "Таванът на заплатите в НБА ще бъде почти 102 милиона долара"}
{"url": "https://www.dnevnik.bg/photos/2018/07/01/3207466_nai-dobrite_snimki_na_dnevnik_prez_juni/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2018.07.01", "title": "Най-добрите снимки на \"Дневник\" през юни"}
{"url": "https://www.dnevnik.bg/bulgaria/2018/07/01/3209270_niakolko_dushi_postradaha_a_drugi_zaginaha_sled/", "text": "Само преди обяд няколко души загинаха или пострадаха при катастрофи по пътищата. Пътят от Бургас към посока Поморие е временно затворен в районна след Военно-почивен дом \"Сарафово\", поради катастрофа между три автомобила, с двама пострадали граждани, съобщи районната дирекция на МВР, цитирана от агенция \"Фокус\". До момента на отстраняване на автомобилите, извършване на оглед и констатиране на причините за възникване на пътния инцидент, отсечката остава затворена като пътният трафик се пренасочва през детелината на кв. \"Сарафово\" в посока Каблешково. По-рано на 107 километър на автомагистрала \"Тракия\" след катастрофа загинаха четирима души, Сигнал за тежкия пътен инцидент е получен в 6.10 часа тази сутрин. По първоначални данни на АМ \"Тракия\", в района на 107 км, лек автомобил \"Фолксваген Транспортер\" се ударил в товарен \"Мерцедес 317\". В резултат на удара на място са загинали четирима, а други трима са настанени в болнично заведение. Извършен е оглед. По случая е образувано досъдебно производство.  Движението в района на пътния инцидент бе временно ограничено. ", "date": "2018.07.01", "title": "Няколко души пострадаха, а други загинаха след катастрофи тази сутрин"}
{"url": "https://www.dnevnik.bg/photos/2018/07/01/3209253_fotogaleriia_futbol_v_bulchinski_rokli/", "text": "Руски жени, облечени в булчински рокли, участваха в т.нар. \"булчински\" мач като част от проявите на FIFA Fan Fest в град Казан, един от градовете домакини на провеждащото се в Русия Световно първенство по футбол.", "date": "2018.07.01", "title": "Фотогалерия: Футбол в булчински рокли"}
{"url": "https://www.dnevnik.bg/biznes/2018/07/01/3209274_tokut_ot_dnes_poskupva_s_2_parnoto_-_sus_7/", "text": "Както се очакваше енергийният регулатор обяви днес цените на тока, парното и топлата вода, които са валидни от днес. КЕВР реши да повиши цената на тока средно с 2.03%, а на парното - средно със 7.3%. Под прозорците на комисията софийската организация на БСП организира протест. За ЧЕЗ цената на електрическата енергия се повиши с 1.75 %, за EVN с 1.82 % и за \"Енерго-про\" с 2.78 %.  Регулаторът използва всяка възможност на закона и нормативните актове, за да приема решения в полза на гражданите и бизнеса на България, обяви председателят на Комисията за енергийно и водно регулиране Иван Иванов, цитиран от агенция \"Фокус\". Иванов поясни, че откакто работи този състав на КЕВР, в последните три години, се стреми цената на електрическата енергията да бъде минимално увеличена. Уточни, че не трябва да се допуска да се стигне до тежко финансово положение на енергийните дружества. Иванов даде пример с НЕК, която в положение на загуба преди, в момента е с позитивен баланс. Средното повишение на цената на топлинната енергия от 1 юли 2018 г. е 7.33 %. За \"Топлофикация – София\" това повишение е 7.46 %, за \"ЕВН България Топлофикация\" – Пловдив то е 0.94 %, и за \"Веолия Енерджи Варна\" ЕАД – повишението е 4.89 %. Председателят на КЕВР уточни, че при взимане на решението е взета  предвид цената на природния газ , която се е повишила поради поскъпване на цената на суровия петрол и неговите деривати на световните пазари. Иванов обърна внимание, че КЕВР е успяла да намали поисканото повишение от \"Булгаргаз\" почти наполовина. По думите му трябва да се има предвид, че природният газ е този ценообразуващ елемент, който формира между 60 и 70 % от цената на топлинната енергия в топлофикации, които имат за енергоносител такъв газ. Увеличение за крайните потребители на природен газ, независимо дали се касае за бизнес, или битови потребители ще бъде в рамките на 6.5 %, допълни той. Това е така, защото другите компоненти в тази цена – цените за капацитет и пренос и съответни такси, практически не се променят.", "date": "2018.07.01", "title": "Токът от днес поскъпва с 2%, парното - със 7%"}
{"url": "https://www.dnevnik.bg/sport/2018/07/01/3209257_uchastieto_na_frum_v_tur_dyo_frans_vredi_na/", "text": "Четирикратният шампион в Обиколката на Франция Крис Фрум няма да бъде допуснат до старт. Това написа френското издание \"Льо Монд\", позовавайки се вътрешна информация от организатора на състезанието ASO. Според информация на изданието организаторът се позовава на член 28 от правилника, който гласи. \"изрично си запазва правото да откаже участие в събитието на екип или някой от неговите членове, чието присъствие би било такова, че да навреди на имиджа или репутацията на ASO или състезанието\". Фрум продължава да бъде разследван заради положителната си проба за салбутамол от миналогодишната Вуелта. В крайна сметка обаче заради това, че веществото не се третира като допинг, а има специален статут, му разрешеава да се състезава. \"Льо Монд\" твърди, че от \"Скай\" веднага са се свързали с арбитража на Националния олимпийски комитет на Франция (CNOSF). Изслушването ще се състои във вторник 3 юли от 9 часа, само четири дни преди началото на Тура. Обиколката на Франция започва на 7 юли във Венде и ще завърши традиционно на Шан-з-Елизе в Париж на 29 юли. Колоната ще измине 3329 километра по пътищата на Франция, като ще посети четири от планинските масиви в страната - Юра, Алпи, Пиренеи и Централния масив. Какво каза директорът В събота вечер директорът на състезанието Кристиан Прюдом даде интервю пред телевизия TF1. Според Прюдом Фрум технически има право да се състава въпреки неясноатата около пробата му за салбутамол от миналогодишната Вуелта. Директорът на ASO (организаторът на Тура) обаче смята цялата сага за вредна за Обиколката на Франция. \"Никой не е доволен от тази ситуация, защото си мислех, че спортните органи ще могат да вземат решение преди Тура. Все пак това е най-голямото състезание за годината и имаме неяснота около шампиона, което вреди на реномето на Обиколката на Франция\", каза Прюдом пред TF1. Разследването срещу Фрум продължава от декември и въпреки призивите на колоездача за по-бързо решение, такова още няма. Британецът спечели Обиколката на Италия и така държи трите фланелки от големите обиколки, като има и три победи в рамките на само десет месеца. В случай, че спечели \"Тур дьо Франс\"  Фрум  ще запише две нови знаменити постижения. Той ще стане петият с пет побед в Тура, както и ще изравни постижението на Еди Меркс от четири поредни големи обиколки. \"На широката публика не ѝ говори нищо \"необичайно наличие на веществото\". Нещата трябва да са черни или бели – забранено ли е или не, има ли наказание или не. Затова мисля, че нещата се проточиха\", каза още Прюдом. Той обаче отказа да хвърли вината върху новия президент на Международния колоездачен съюз (UCI) Давид Лапертиен. \"Той се опитва да промени правилата, но не може да го направи за ден-два\".", "date": "2018.07.01", "title": "Огранизаторът на \"Тур дьо Франс\" няма да допусне Крис Фрум дa участва (обновена)"}
{"url": "https://www.dnevnik.bg/bulgaria/2018/07/01/3209277_gerb_vrushtat_integraciiata_na_horata_s_uvrejdaniia_20/", "text": "Предложените  спешни промени  в Закона за интеграция на хората с увреждания връщат процеса с 20 години назад, каза омбудсмана Мая Манолова по БНР. Проектозаконът беше внесен с подписите на депутати от управляващото мнозинство - ГЕРБ и \"Обединени патриоти\" тъй като Върховният административен съд отмени правилника по който се дават помощи на хората с увреждания. Вместо министерството да оправи правилника те са решили да върнат политиките на раздаване на калпак и то процент от минималната работна заплата, каза Манолова. Според нея това противоречи на конвенцията за правата на хората с увреждания и помощите трябва да се дават според потребностите, а не на всеки по малко. \"В този проект се връща принципът за раздаване на средства на всички по равно, като базата върху, която ще се смята, е гарантираният минимален доход, който е в размер на 75 лева. Изобщо много обезкуражаващи действия на фона на протеста на майките и на тяхното очакване да се започне с реална реформа в системата\", каза Манолова. Тя смята, че готвените изменения според които ще се дава на всекиго по равно е законодателство на парче, в каквото обвиняват нейният проект за личната помощ на хората с увреждания. \"Законопроектът, който сме подготвили, дава възможност на абсолютно всички хора с увреждания да поискат лична помощ\", каза Манолова. В момента асистентските услуги се предоставят на проектен принцип, на програмен принцип и макар за тях да се предоставят 169 милиона лева годишно, реално достъп до такива услуги имат 11 158 хора с увреждания, тоест асистентската услуга, която реализира лична помощ стига само до тези хора, а останалите получават една надбавка от 90 лева за чужда помощ ежемесечно, която на практика не може да им осигури нищо, каза Манолова. Финансовите разчети на нейния проектозакон позволявали 77 000 души да получат чужда помощ. \"Толкова са хората, които освен съответния процент неработоспособност, им е дадено и право за чужда помощ\". Според омбудсмана ще са нужни още 105 млн. лв. и всички нуждаещи ще се получат асистенти, като те няма да са по 8 часа за всеки, тъй като някои се нуждаят от много по-малко. Манолова не отрече директно, че готви нов политически проект, но каза, че заради лични обвинения към нея е готова да си подаде оставката, ако бъдат приети предложените от нея закони за личната помощ, за частния фалит и за свръх правомощията на банките.", "date": "2018.07.01", "title": "Интеграцията на хората с увреждания се връща 20 г. назад, според Мая Манолова"}
{"url": "https://www.dnevnik.bg/sport/2018/07/01/3209369_verstapen_specheli_gran_pri_na_avstriia_dvata_bolida/", "text": "Макс Верстапен спечели състезанието за Гран при на Австрия, девети кръг от сезона във Формула 1. Младият холандски пилот триумфира на домашната писта на отбора си \"Ред бул\" след отлично каране. Той триумфира пред пилотите на \"Ферари\" Кими Райконен и Себастиан Фетел. Победата е четвърта в кариерата на Верстапен във Формула 1 и първа за него през сезона. Състезанието се оказа пълен провал за \"Мерцедес\". Двамата пилоти на \"Сребърните стрели\" Валтери Ботас и Люис Хамилтън, които стартираха от първа редица, не завършиха. Надпреварата на \"Ред бул ринг\" се разви много драматично и беше интересна през цялата дистанция. Още от началото Валтерби Ботас потегли слабо и загуби първата си позиция, а Хамилтън поведе пред Верстапен и Райконен. Първото отпадане в състезанието пък беше на Нико Хюлкенберг, който имаше повреда в двигателя. В 14-ата обиколка надпреварата напусна и Ботас заради счупена скоростна кутия. До тази част от състезанието Хамилтън беше с отличено темпо и поради тази причина от отбора му решиха да не влиза в бокса при излизането на виртуална кола за сигурност. Всички останали обаче смениха гуми, а британецът остана на трасето. Това се оказа грешка и в 26-ата обиколка Хамилтън смени гуми, излизайки между двамата пилоти на \"Ферари\". От тима на \"Мерцедес\" съобщиха на пилота си, че са допуснали грешка при изчисленията, което допълнително ядоса британеца. Той нямаше темпото да спори с останалите, а за капак беше изпреварен от Фетел. Ситуацията стана много драматична в 64-ата обиколка, когато двигателят на Хамилтън не издържа. Той съобщи по радиото, че губи мощност и спря, записвайки първо отпадане от Испания 2016 г. Британецът прекъсна серия от 33 поредни състезания с влизания в точките. Напред Верстапен нямаше никакви проблеми да пресече финала пръв, а зад него финишираха двамата пилоти на \"Ферари\". Третото място на Фетел се оказа достатъчно да може той да си върне първата позиция в шампионата. Германецът има 146 точки, а Хамилтън с една по-малко. Райконен излезе трети със 101. Следващият старт е след седмица, когато предстои Гран при на Великобритания.", "date": "2018.07.01", "title": "Верстапен спечели Гран при на Австрия, двата болида на \"Мерцедес\" отпаднаха"}
{"url": "https://www.dnevnik.bg/sviat/2018/07/01/3209370_franciia_ogranichi_skorostta_po_vtorostepennite/", "text": "Въпреки месеци на полемика и оспорване във Франция от днес в сила влиза ограничение за скоростта по второстепенните пътища в страната. От днес скоростта по 400 000-километровите второстепенни пътища е ограничена на 80 километра в час, предаде Франс прес, цитирана от БТА. .Целта на мярката е намаляване на смъртността в пътни инциденти. Досега разрешената максимална скорост по този тип пътища беше 90 километра в час. Сега според разпоредбата тя става 80 километра в час по всички двупосочни пътища, с по едно платно във всяка посока, без централен разделител (матинела, бариера, насип и др). На това описание отговарят 40 процента от пътищата във Франция. Мярката бе обявена още на 9 януари. Асоциации на автомобилисти и мотоциклетисти протестираха не веднъж срещу нея. Подписани бяха петиции. Мярката бе обявена за ненужна и взета с политически цели. Парламентаристи и местни избраници от различни партии също се разбунтуваха срещу нея, защото, според тях, тя била в ущърб на селските региони, където се намират засегнатите от нея пътища. Всички тези усилия бяха напразни и правителството остана непоклатимо. Преди въвеждането на мярката имаше медийна кампания с цел нейното популяризиране, но въпреки това 74 процента от французите казват, че са против в нея, според допитване от миналия вторник. В петък премиерът Едуар Филип каза, че намаляването на скоростта не цели да се \"досажда на всички, а да се намалят случаите на смърт и на сериозни травми по пътищата\". Той припомни, че миналата година при пътни инциденти във Франция са загинали 3684 души, а ранените са били 76 840. Според правителството намаляването на скоростта с 10 километра в час ще позволи спасяването на 400 живота на година. Според властите по пътищата, които ще бъдат засегнати от мярката, са станали 55 процента от инцидентите, регистрирани миналата година. В Италия, Испания, Португалия, Унгария, Гърция, балтийските страни, Люксембург, Словения, Хърватия, Македония, Албания, Словакия, Чехия ограничението на максималната скорост по този тип пътища е 90 километра в час. На други места в Европа скоростта е дори сведена до 70 километра в час, а на други пък е 100 километра в час, припомня Франс прес. Най-толерантна е Германия. Там разрешената скорост по пътища с две платна извън населени места е 100 километра в час. На магистралите няма ограничения, въпреки че властите съветват да не се превишават 130 километра в час. В Австрия ограничението е 100 километра в час по пътищата и 130 километра в час на магистралите. Във Великобритания максималната скорост по пътищата с две платна е от 60 мили в час (96,6 километра в час), а на магистралите е 70 километра в час. В Ирландия скоростта е ограничена на 100 километра в час на всички национални пътища, дори и двулентовите, и на 80 километра в час по второстепенните пътища, а е 120 километра в час на магистралите. В Полша лимитът е 140 километра в час на магистрала и 90 или 100 километра в час на път. Най-стриктни по отношение на скоростта са Швеция (70 километра в час извън градовете и 110 или 120 километра в час по магистрала). В някои области бе въведено от миналата година ограничението за 80 километра в час по двулентови пътища. В Белгия максималната скорост по двулентовите пътища бе намалена на 70 километра в час във Фландрия, но остава 90 километра в час във Валония и в Брюксел. Подобно на Франция максималната скорост на двулентови пътища е от 80 километра в час в Норвегия, Холандия, Швейцария, Дания, Финландия, Босна, Кипър и Малта. По отношение на смъртността по пътищата Франс прес припомня, че тя е най-висока в Румъния (9.6 на 100 000 души) и в България ( 9.9 на 100 000 души). Във Франция е 5.2 на 100 000 души. Данните са на Евростат за 2015 г. В България разрешената скорост по второстепенни пътища е 90 километра в час, а в Румъния 90 до 100 километра в час. По магистралите и в двете страни скоростта е 130 километра в час, отбелязва Франс прес. Високият ръст на пътни инциденти там е приписван отчасти на лошото качество на пътната мрежа и на сторите автомобили, които са в движение там, посочва агенцията.", "date": "2018.07.01", "title": "Франция ограничи скоростта по второстепенните пътища"}
{"url": "https://www.dnevnik.bg/sport/2018/07/01/3209375_andi_muri_se_otkaza_ot_uchastie_na_uimbuldun/", "text": "Бившият №1 в света Анди Мъри се отказа от участие на \"Уимбълдън\". По-малко от 24 часа преди началото на турнира шотландецът, който е двукратен шампион в Лондон, обяви че няма да играе. До момента причините не са ясни, но според BBC става въпрос за здравословен проблем. На официалната пресконфенреция преди турнира Мъри заяви, че няма очаквания. \"Чувствам се добре, чувствам се свеж и съм готов за игра. Малко е странно, защото обикновено в това време от годината съм много нервен, но сега не е така\", каза Мъри. Той не беше слаган сред фаворитите за титлата и изрази задоволство от факта, че за първа година му е по-спокойно в подготовката за \"Уимбълдън\". Той има едва три официални мача в последната година, като загуби два от тях. Преди \"Уимбълдън\" Мъри участва в турнирите на трева в  Куинс  и  Ийстборн . \"Доволен съм, че за пръв път не се говори толкова за мен, няма напрежение и очаквания, което ми позволява да се концентрирам напълно върху играта си. Разбира се не крия, че преди ми харесваше да има напрежение, да има нерви, когато си на върха това те зарежда и те държи в кондиция. Сега е малко по-различно, аз съм в различна ситуация\", добави шотландецът.", "date": "2018.07.01", "title": "Анди Мъри се отказа от участие на \"Уимбълдън\""}
{"url": "https://www.dnevnik.bg/sport/2018/07/01/3209373_igor_akinfeev_i_duzpite_pratiha_rusiia_na/", "text": "Домакинът на световното първенство Русия се класира на четвъртфинал след победа с дузпи над Испания. Сборная надигра световните шампиони, въпреки че в редовното време мачът завърши 1:1. При дузпите Смолов, Игнашевич, Головин и Черишев бяха точни за Русия, докато Коке и Яго Аспас пропуснаха за \"Фурия роха\" и след 4:3 Русия продължи напред. Така на 7 юли отборът ще срещне победителя от срещата между Хърватия и Дания. Четвъртфиналният сблъсък е на 7 юли на стадион \"Фищ\" в Сочи. Двубоят противопостави два различни стила, като Русия цял мач игра дефанзивно, докато Испания държеше топката и си подаде повече от 1000 паса, но това не доведе до големи опасности. Двата гола паднаха след статични положения, а Испания напусна световното първенство отново в ранна фаза, въпреки че беше слаган сред фаворитите. Испания излезе без ветерана Иниеста в стартовия състав, който беше заменен от Марко Асенсио. Коке също се върна сред титулярите, а Начо замени Даниел Карвахал като десен защитник. Русия заложи на изпитания си състав, като игра с наситена средна линия и петима футболисти в отбрана, които да спират бързите играчи на \"Фурия роха\". Преди почивката очаквано Испания контролираше двубоя, имаше притежание на топката над 70% от времето, но така и не намираше пролука пред наказателното поле на Акинфеев. Първата по-сериозна опасност беше в 12-ата минута, когато Испания излезе напред в резултата. Марко Асенсио центрира от фаул, а след сблъсък между Серхио Рамос и Сергей Игнашевич топката влетя в мрежата. Едва след повторение се видя, че защитникът на Сборная играе последен с топката и попадението беше записано като автогол. По този начин Игнашевич стана най-възрастният играч, който си вкарва автогол на световни първенство. Русия пък е едва вторият отбор, който си вкарва два автогол на един шампионат след България през 1966 г. Дори и ранният гол не принуди Русия да се отвори и да остави празни пространства за испанските футболисти. Играчите на Станислав Черчесов продължиха да бъдат много организирани и отлично подредени в своята половина. Четири минути преди почивката Сборная стигна до изравнителен гол, след като реферът Бьорн Кайперс отсъди дузпа за домакина. След корнер Дзюба игра с глава, а топката срещна високо вдигнатата ръка на Жерар Пике. От 11-те метра таранът беше точен и отбеляза третия си гол на световното. След почивката подходът на Руския отбор не се промени по никакъв начин. Черчесов подпреди футболистите си още по-близо едни до други. Двете линии на отбрана не оставяха никакви пространства в собствената си половина и това караше испанците да си подават по ширината на терена. \"Фурия роха\" действаше бавно и без никаква изненада и дори влизането на Андрес Иниеста не успя да вкара някакви нови идеи. Все пак пред ветерана се откри добър шанс, който беше създаден от него. Иниеста стреля мощно в 84-ата минута от около 25 метра, но вратарят Акинфеев се намеси отлично. Русия пък имаше две добри възможности на контраатаки, но играчите в бяло не успяха да си взаимодействат добре. Резервата Смолов и Черишев действаха разконцентрирано в половината на Испания и не успяха да стигнат дори до удар. В крайна сметка в редовните 90 минути нови голове не паднаха и така двубоят влезе в продължения. В първото продължение Испания продължи да бъде по-активният отбор и стигна до два точни удара, но и двата с нищо не застрашиха Акинфеев. Първо Асенсио стреля много слабо с левия крак, а после Пике опита с глава. Към края на първото продължение Фернандо Йеро заигра с двама нападатели, като рискува всичко и пусна Родриго Морено, който застана до Яго Аспас. Именно нападателят раздвижи играта на тима си и се стигна до няколко опасности за Испания. В 114-ата минута Пике беше задържан в наказателното поле и \"Фурия роха\" поиска дузпа, но съдията Бьорн Кайперс се допита до видеоарбитрите и не отсъди нищо. При първите четири дузпи грешки нямаше, след като Иниеста, Смолов, Пике и Игнашевич При изпълнението на Смолов Де Хеа уцели ъгъла и дори докосна топката, но не успя да спре удара му. Ветеранът Игнашевич също стреля много хладнокръвно. След това Коке пропусна третият изстрел за Испания. Халфът стреля слабо и не успя да насочи добре топката, а Акинфеев спаси. Головин, Рамос и Черишев бяха точни и така дойде ред на решителна пета дузпа за Испания, която Яго Аспас пропусна. Резервата заложи на силата, но с левия си крак Акинфеев успя да избие и да прати отбора си напред.", "date": "2018.07.01", "title": "Игор Акинфеев и дузпите пратиха Русия на четвъртфинал на световното"}
{"url": "https://www.dnevnik.bg/tehnologii/2018/06/30/3207033_video_ohranitelnite_kameri_na_budeshteto/", "text": "Японската телекомуникационна компания NTT East разработва ново поколение охранителни камери, които ще засичат крадци още при опита им да извършат престъпление. Чрез различаване на поведенчески модели, както и със следене на определени движения на даден човек камерата ще засича дали той се опитва да открадне стока от даден магазин, след което автоматично ще подава сигнал. Системата се казва \"AI Guardman\", което в превод означава \"охранител с изкуствен интелект\". Благодарение на нея собствениците на търговски обекти няма да има нужда да следят постоянно записите от камерите в магазина си. При всеки опит на крадеца да сложи някой от продуктите в джоба или чантата си системата ще подава сигнал на екрана, където тече видеото. Досега камерата е била използвана пробно в няколко търговски обекта. Тя проследява позата на всеки клиент, евентуално негово подозрително поведение, движението на очите му и други фактори, които издават, че той може да е потенциален крадец. Говорител на телекома NTT East обясни, че от края на юли системата за видеонаблюдение ще започне да се продава свободно на пазара, като цената ще е около 2150 долара, а съхранението на записите ще струва по 40 долара на месец. През следващите три години е планирано да се продадат около 10 хил. подобни системи. Такива вече се разработват и в Китай и САЩ.", "date": "2018.07.01", "title": "Видео: Охранителните камери на бъдещето"}
{"url": "https://www.dnevnik.bg/zelen/2018/07/01/3209381_neno_dimov_ubeden_che_skoro_shte_ima_vtori_lift_na_piri/", "text": "Държавата отвоюва територия, която има право да управлява. Така министърът на околната среда Нено Димов коментира решението на ЮНЕСКО от заседанието в Бахрейн, на което страната бе представена от вицепремиера Валери Симеонов, в предаването \"Беновска пита\" по Канал 3. Всъщност решението на комитета е, че  правителството трябва \"да се въздържа\"  от прилагането на спорните изменения в настоящия план за управление на Пирин преди да му бъде направена екологична оценка. Според Димов решение на кабинета било подкрепено и това е една от поредните стъпки за построяване на лифта, който обаче няма да е готов за предстоящия зимен сезон. Преди всичко  съдът трябва да се произнесе  по плана за управление на Пирин, припомни той. Тук не говорим за опит за опазване на околната среда, каза Димов за протестите срещу нарушаването на няколко закона при опита за строителство на още един лифт в ски зоната над Банско. \"Тука говорим за чиста идеологическа и пропаганда дейност\", каза Димов. Според него екоактивистите приемат човека за вредител, както покрай \"джендърската история\" приемали семейството за нещо лошо. \"Те по всякакъв начин се опитват да провалят икономиката\", каза Димов. Той \"успокои\", че това не е само български феномен Министър Димов смята, че лифтът е съоръжение, което доста щади околната среда. Дори ходенето пеша утъпква, каза той. Друго негово заключение беше, че хората първо трябва да са осигурени материално и след това да мислят за околната среда. Димов смята, че завъртането на цикъла на кръговата икономика, в която боклукът става суровина, може да изстреля икономиката, като откриването на колелото и парната машина. Димов добави, че за кръговата икономика България ще бъде готова по-скоро технологично, отколкото ментално.", "date": "2018.07.01", "title": "Нено Димов е убеден, че скоро ще има втори лифт на Банско"}
{"url": "https://www.dnevnik.bg/politika/2018/07/01/3209384_lagerite_za_bejanci_sa_pulni_na_15_vurnati_sa_nad_400/", "text": "Лагерите за бежанци на държавната агенция и на МВР, в които се настаняват мигранти без право на статут за пребиваване, са пълни 15%, съобщи заместник-министърът на вътрешните работи Красимир Ципов в предаването \"Беновска пита\" по \"Канал 3\". \"В момента миграционният натиск е нулев и понякога има седем дни в седмицата, в които се докладва, че няма нито един опит за незаконно пресичане на границата\", каза зам.-министърът. Той добави, че за миналата година са върнати в страните им на произход 2000 мигранти без право на пребиваване, а от началото на тази година - 400. \"Има едно неразбиране какво е бежанец и какво е незаконен мигрант. Имам чувството, че от БСП не разбират наредбата за лица, които да получат закрила. Става въпрос за лица, които бягат от война, а не икономически мигранти. А смятам, че наистина малко са тези лица, които търсят защита\", обясни Ципов.  \"Моето предположение е, че се търсят спекулации. Вотът на недоверие беше кризисен пиар от страна на БСП. Видно е, че имат сътресения вътре в самата партия. Имаше откровени неистини, неща които не са записани в управленската програма, бяха сред мотивите\", каза Ципов за вота на недоверие внесен от БСП, който  беше отхвърлен  от парламента. Ципов каза, че след конкурс са назначени 1700 полицаи, които и в момента се обучават, но част от тях са на обучение, което трае 9 месеца. Предвидихме в програмата да бъдат обучени 6000 полицаи, които да извършват процесуално-следствени действия, а не 6000 полицаи да бъдат назначени\", обясни зам.-министърът на вътрешните работи. Той добави, че по време на правителството на БСП и Орешарски е имало съкращения в дефицит в МВР.", "date": "2018.07.01", "title": "Лагерите за бежанци са пълни 15%, върнати са над 400 души без право на статут"}
{"url": "https://www.dnevnik.bg/photos/2018/07/01/3209293_fotogaleriia_svetovnite_snimki_na_denia_-_30_juni-1/", "text": "Момент от фестивала на светлините Zsolnay Light в Пекс, Унгария.", "date": "2018.07.01", "title": "Фотогалерия: Световните снимки на деня - 30 юни-1 юли 2018 г."}
{"url": "https://www.dnevnik.bg/v_pamet/2018/07/01/3209392_pochina_bojidar_dimitrov/", "text": "Тази вечер на 72 години е починал бившият директор на Националния исторически музей Божидар Димитров, съобщиха за Агенция \"Фокус\" близки на семейството. Историк по образование той бе министър без портфейл, който отговаря за българите в чужбина в първия кабинет \"Борисов\". В миналото имаше авторско предаване в ефира на БНТ. В началото на юни той  запази в съда името \"Кан Кубрат\"   за основаното от него надпартийно движение за възход и величие на България  през март . Една от последните му инициативи като директор на музея, откъдето се пенсионира през есента на миналата година, беше  преместването на църквата в Беренде  в София.", "date": "2018.07.01", "title": "Почина Божидар Димитров"}
