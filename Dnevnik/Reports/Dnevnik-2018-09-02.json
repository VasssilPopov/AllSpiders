{"url": "https://www.dnevnik.bg/sport/2018/09/02/3305118_nadal_stigna_chetvurtfinalite_na_us_open_sled_oshte/", "text": "Шампионът от US Open Рафаел Надал продължи защитата на титлата след още една трудна победа. Испанският тенисист срещна неочаквани проблеми срещу грузинеца Николоз Басилашвили, но се класира за четвъртфиналите след успех с 6:3, 6:3, 6:7 (6), 6:4. Двубоят продължи три часа и 20 минути и подложи световния №1 на още едно тежко изпитание след  титаничния сблъсък с руснака Карен Хачанов в третия кръг . Следващият съперник на Надал е австриецът Доминик Тийм, който победи неочаквано убедително миналогодишния финалист в Ню Йорк Кевин Андерсън - 7:5, 6:2. 7:6 (2). Надал и Басилашвили се изправиха един срещу друг за втори път. Първата им среща беше в миналогодишния \"Ролан Гарос\", когато лидерът в световната ранглиста постигна смазващ успех с 6:0, 6:1, 6:0. Носителят на 17 титли от Големия шлем започна уверено и днешния мач. Той нямаше проблеми в своите сервис геймове и не даде нито един шанс за пробив на Басилашвили в първия сет. Грузинецът също сервираше солидно в началото. В осмия гейм обаче той се пропука след няколко грешки от бекхенд и даде възможност на Надал да сервира за спечелването на сета. Испанецът не я пропусна с категоричен гейм на 15. Втората част започна отлично за шампиона. Той проби още в първия гейм, след което затвърди предимството си и поведе с 2:0. В четвъртия гейм Басилашвили имаше цели три възможности два върна пробива, две от които поредни при 40:15. Той обаче не се възползва от тях и не получи други шансове до края на сета. Всичко се развиваше по план за Надал, който можеше да пробие още на старта и на четвъртата част. Той обаче пропусна цели пет точки за пробив в първия сервис гейм на Басилашвили. Грузинецът измъкна подаването си, след което изненадващо стигна до първия си пробив от началото на мача. Басилашвили не успя да затвърди предимството си и пробивът беше върна още в следващия гейм. 37-ият в световната ранглиста обаче заигра с много по-голямо самочувствие и започна да създава огромни трудности за шампиона. Двамата стигнаха до тайбрек, който започна по-добре за Надал. Испанецът реализира ранен минипробив и повее с 3:1. Басилашвили обаче бързо навакса пасива си, а при 6:5 стигна до сетбол. Надал се спаси, но грузинецът стигна до втора възможност при 7:6. Този път той имаше сервис на разположение и се възползва. Четвъртият сет започна пробив за Надал. Той успя да го затвърди и да поведе с 2:0. Затварянето на мача обаче се оказа много трудна задача. Световният №1 имаше две възможности да реализира още един пробив и да повее с 4:1. Басилашвили обаче продължи да играе много уверено. Той успя да измъкне подаването си, а веднага след това върна пробива и изравни - 3:3. Надал все пак показа класата си и не допусна изненада. Той проби още в следващия гейм, след което затвърди предимството си и поведе с 5:3. При 5:4 испанецът получи шанс да сервира за спечелването на мача и след безупречен гейм на нула сложи точка на спора. Toй записа 11-a поредна победа на кортовете в Ню Йорк и общо 59-ата от 69 изиграни срещи в US Open.", "date": "2018.09.02", "title": "Надал стигна четвъртфиналите на US Open след още една здрава битка"}
{"url": "https://www.dnevnik.bg/razvlechenie/2018/09/02/3304946_bono_zagubi_glasa_si_po_vreme_na_koncert/", "text": "Ирландската група U2 прекъсна снощи концерта си в Берлин почти в началото, защото фронтменът й Боно изгуби гласа си, съобщи Би Би Си, цитирана от БТА. Групата беше изсвирила няколко песни, когато Боно се извини на публиката, като каза: \"Мисля, че не можем да продължим. Няма да е честно към вас\". На зрителите в \"Мерцедес Бенц арена\" първо бе казано, че ще има малка пауза, но по-късно бе съобщено, че концертът няма да продължи, а ще се състои на друга дата.  В изявление, публикувано на сайта на групата, се изразява съжаление от прекъсването на концерта и се казва, че преди шоуто Боно е бил в отлична форма, но след като изпял няколко песни, усетил, че съвсем няма глас.  Някои фенове казаха, че според Боно проблемът с гласа му е свързан с машините за изкуствен дим. ", "date": "2018.09.02", "title": "Боно загуби гласа си по време на концерт"}
{"url": "https://www.dnevnik.bg/skorost/2018/09/02/3304187_test_draiv_s4_kaktus_ili_zavrushtaneto_na_sitroen_kum/", "text": "До неотдавна \"Ситроен\" беше лидер сред масовите марки по отношение на комфорта на возене, като по този показател съперничеше дори на модели от луксозния сегмент. Постепенно акцентът върху тази страна на пътуването беше загърбен, като на пазара се появиха дори ситроени, които возеха стегнато и твърдо \"по германски\". Със \"С4 Кактус\", който е на пазара съвсем от скоро, \"Ситроен\" заявява, че ще търси път към сърцата на хората, интересуващи се основно от удобството и комфорта. С дължината си от 4.17 метра моделът се намества комфортно в Голф-сегмента, като привлича вниманието с визията на кросоувър. За целта по протежение на вратите има защитни елементи от твърда пластмаса. Персонализацията, ставаща все по-важен фактор за съвременните купувачи, е на нива, като деветте цвята на купето и четирите цветови пакета предлагат над 30 различни варианта за външното оформление на \"C4 Кактус\". Кресла и диван в салона Обещанието за комфортно пътуване идва още с формата на предните седалки, които приличат на кресла, а и при сядане усещането е сходно. Возещите се отзад пък имат чувството, че са седнали на канапе. Това, което ме изненада неприятно е, че пред коленете мястото е учудващо малко за кола с размерите на \"С4 Кактус\". Багажниъкт е с прилични размери, като обемът му варира между 358-1170 литра. В салона присъстват типичните за новите модели на \"Ситроен\" дизайнерски решения, като оформената като куфар огромната жабка пред пасажера и дръжките на предните врати, приличащи на дръжките на пътна чанта. Скоростният лост е с нетипична непрафилна форма, като дори ръчната изглежда странно. В салона има достатъчно места за съхранение на различни дреболии, а в джобовете на задните врати се събират дори бутилки с обем 2 литра. На места се забелязват твърди пластмаси, които не стоят много добре, но непосредствено до пътниците материалите са меки. Сбогом на бутоните Интересно решение е задните прозорци да не се отварят изцяло, а само да се открехват, което се оказа доста голямо удобство, когато возещите се отзад искат свеж въздух, но не са склонни да жертват прическата си. Кокпитът е модерен, почти без бутони, като дори приборното табло е заменено от екран, на който излизат данни за скоростта, изминатите километри, количеството гориво и предупреждения за технически проблем. Странна ми беше липсата на оборотомер, още повече, че автомобилът беше с ръчна скоростна кутия. Настройките на температурата, управлението на мултимедията, навигацията и т.н. стават през монтиран в средата на арматурното табло таблет с размер 7-инча. Реагиращите на допир зони са големи и с дигиталното управление се свиква бързо. Три цилиндъра стигат \"Ситроен C4 Кактус\" e на пазара с два бензинови и един дизелов двигател. Тестовият автомобил разчиташе на типичен представител на даунсайзинг вълната, като от три цилиндъра и 1.2-литра работен обем се вадят 110 конски сили. Моторът беше съчетан с шестепенна механична трансмисия. Двигателят е темпераментен и пъргав, като осигурява ускорение от място до 100 км/ч за 9 секунди. В същото време е и еластичен, така че да не се налага честа смяна на предавките. Разходът на гориво е доста приличен, като от София до Монтана и обратно, при по-скоро динамично, отколкото спокойно каране бордовият компютър отчете консумация от 6.4 л/100 км. По книжка, разходът в смесен цикъл е дори под пет на сто. \"Прелитащ\" над неравностите Още след първите километри на борда на \"Ситроен C4 Cactus\" впечатлява возията, като такова ниво на комфорт не може да предложи никой в сегмента. Заслугата е на окачването Progressive Hydraulic Cushions. Технология, се базира на опита на \"Ситроен\" в автомобилните състезания. Основната разлика е, че механичният ограничител на амортисьор е заменен от два хидравлични. Това решение позволява по-голяма свобода на амплитудата на превозното средство, създавайки усещането, че колата прелита над деформациите на пътното платно. При големи неравности пък буталата в амортисьорите забавят движението си постепенно, като се избягва феномена на подскачане на автомобила. Крайният резултат е наистина комфортна возия, като дори по най-разбитите участъци на магистрала \"Хемус\" в Софийско пътуващите в колата се чувстват добре. Това, което малко разваля общото усещане за комфорт и изолация от околния свят е една идея по-високият шум от вятъра и гумите. Разбира се, \"мекото\" окачване води до сериозен наклон на автомобила в завой, но \"С4 Кактус\" няма спортни амбиции. За сметка на това, има амбициите да е безопасен автомобил, като за това се грижат куп асистиращи системи – предупреждение за твърде бързо приближаване към предното превозно средство със спирачна функция, сигнализация за кола в мъртвата зона на огледалата, предупреждение за напускане на избраната лента на движение и други. Полезна в градски условия е и функцията за помощ при потегляне под наклон, която задържа автомобила неподвижен за около 2 секунди, след като педалът на спирачката е освободен. Бъдещите собственици, които смятат, че с изглеждащ като кросоувър автомобил е нормално да излизат и извън пътя, могат да поръчат C4 Cactus с опционалната система за контрол на сцеплението, която дозира въртящият момент към всяко от предните колела съобразно покритието на терена (асфалт, сняг, кал или пясък). Като цяло C4 Cactus е свежо попълнение в \"Голф\"-класа и е един от най-отличимите представители в него. Ценово моделът се придържа към златната среда, една идея по-скъп от класическите хечбеци в сегмента, но по-достъпен от кросоувърите. Базовият модел струва 26 113 лева с ДДС, а с оборудване, като цитираното в тестовия автомобил (в изпълнение Shine), сумата набъбва до 36 068 лева.", "date": "2018.09.02", "title": "Тест драйв: \"С4 Кактус\" или завръщането на \"Ситроен\" към корените"}
{"url": "https://www.dnevnik.bg/biznes/2018/09/02/3304948_na_praga_na_esenta_plodove_i_zelenchuci_zapochvat_da/", "text": "На прага на есента плодовете и зеленчуците, чиито сезон е на приключване, очаквано вдигат цените си. Поскъпването обаче засяга и основни продукти като масло и сирене. Индексът на тържищните цени, който отразява цените на хранителните стоки на едро, се покачи тази седмица с 0.32 процента до 1.327 пункта, сочат данните на Държавната комисия по стоковите борси и тържищата. Тази година индексът падна в средата на август до 1.311 пункта. Миналото лято се понижи до 1.309 пункта, преди да започне да се повишава, както обикновено става всяка есен. Базовото ниво на индекса 1.000, е от 2005 година.  Доматите от открити площи поскъпнаха тази седмица с 4.9 на сто и се продават по 1.07 лева за килограм, съобщава БТА. Градинските краставици поскъпват с 20 процента до 1.20 лева средно за килограм. Картофите поевтиняват с 14.9 на сто и се търгуват по 0.53 лева за килограм на едро. Цената на зелените чушки се качва с 10.9 на сто до 1.12 лева за килограм. Червените чушки поевтиняват с 8.6 на сто до 1.27 лева за килограм. Корнишоните се продават по 1.37 лв. /кг. Тиквичките поевтиняват с 5 на сто до 0.95 лева за килограм. Ябълките поевтиняват с 2.4 на сто и се продават по 1.20 лв./кг. Прасковите поевтиняват с 1.5 на сто до 1.35 лв./кг. Цената на дините се качва с 11.1 на сто до 0.50 лв. кг, а пъпешите се търгуват по 1.18 лв./кг. Гроздето поевтинява със 7.2 на сто до 1.42 лева за килограм. Кравето сирене поскъпва с 2.5 процента и се търгува по 6.05 лв./кг; кашкавалът, тип \"Витоша\", се купува по 9.93 лв./кг, а олиото по 1.94 лева за литър. Каймата поевтинява с 0.2 на сто и се търгува по 4.57 лева за килограм. Пакетче краве масло от 125 грама се търгува за 2.26 лева. Пилешкото замразено месо поскъпва с 2.6 на сто до 4.02 лева за килограм на едро.Захарта се търгува по 1.04 лв./кг, а брашното тип \"500\" поскъпва с 2.4 на сто и се продава по 0.84 лева. Яйцата се продават по 0.20 лева за брой на едро в края на седмицата.", "date": "2018.09.02", "title": "На прага на есента плодове и зеленчуци започват да поскъпват"}
{"url": "https://www.dnevnik.bg/sviat/2018/09/02/3304958_nad_300_dushi_sa_arestuvani_sled_protestite_v_kemnic_v/", "text": "Германските органи на реда задържаха най-малко 300 души по време на вчерашните протести в град Кемниц, предаде ТАСС, цитирайки сайта на местната полиция.  \"Полицията задържа около 300 души\", се казва на сайта. \"Те изглежда се опитваха да се внедрят в група поддръжници на партията \"Алтернатива за Германия\". Полицията предотврати сблъсъка между различни групи\", се добавя в изявлението. По време на протестите имаше множество сблъсъци с полицията. Полицията съобщи и нови данни за броя на участниците в двата протеста в града, които се оценяват на около 9500. По-рано беше съобщено за общ брой от около 8000 участници. Най-малко 9 души са пострадали при протестите, съобщава ДПА. Отбелязани са най-малко 25 престъпления, включително унищожаване на собственост, телесни повреди, съпротива при арест и използване на знаци на забранени организации. Освен протестите в Кемниц беше извършено и нападение срещу 20-годишен афганистанец, който е леко ранен. Според полицията нападателите са четирима неизвестни със скрити лица. След приключването на митинга на крайнодесните организации, много протестиращи от двете страни отказаха да напуснат района. Полицията засили присъствието си в района и докара водни оръдия, с падането на нощта. Общо в града бяха разположени 1800 полицаи. Германският министър на външните работи Хайко Маас заяви в интервю за вестник \"Билд\", че безредиците в Кемниц са шокиращи, а нацистките поздрави по улиците на германски градове са позор за Германия, предаде ТАСС, цитирана от БТА. \"На срещата в четвъртък на министрите на външните работи във Виена моите европейски колеги доста често повдигаха тази тема\", заяви Маас. Министърът каза, че \"както жестокото убийство (на 35-годишния германец), така и отвратителните нападения срещу случайни минувачи шокират\". \"Всички престъпници трябва да усетят строгостта на правовата държава\", заяви Маас. \"Това, което, разбира се, ясно давам да се разбере, е, че мнозинството от германските граждани смятат подобни нападения за неприемливи, те са отворени към света и толерантни\", добави той. Министърът посочи, че \"когато става дума за ксенофобия, десен екстремизъм и расизъм, на Германия с основание се гледа особено критично\". \"Ако по нашите улици днес отново се показват нацистки поздрави, това е позор за страната ни\", заяви министърът. Маас призова германците \"да не извръщат поглед\", а \"да застанат с лице срещу неонацистите и антисемитите\".", "date": "2018.09.02", "title": "Над 300 души са арестувани след протестите в Кемниц в събота"}
{"url": "https://www.dnevnik.bg/bulgaria/2018/09/02/3304961_kolanite_v_avtobusite_mogat_da_zastrashat_jivoti/", "text": "Безразборното слагане на колани на автобусите няма да доведе до нищо добро, а може да застраши повече живота на хората. Това смята председателят на Браншовия съюз на стопанската инициатива в транспорта Магдалена Милтенова, цитирана от \"Фокус\". Според нея ако хората са с колани и автобусът се обърне на таван и се възпламени, коланите няма как да спасят човешки животи. Автобусите, произведени преди 2008 г., не са оборудвани фабрично с колани и не би следвало да се променя тяхната конструкция, смята Милтенова. Според нея седалките не трябва да се подменят, какъвто е другият вариант, защото при самата конструкция на превозните средства са правени измервания и проби, в т.ч. на килограмите В събота, след  тежката катастрофа край Своге , в която загинаха 17 души, премиерът Бойко Борисов поиска законови поправки, с които превозвачите да бъдат задължени да оборудват с колани всички превозни средства. В момента поставянето на колани в автобусите и микробусите е задължително, само когато превозните средства са снабдени с такива. Много от автобусите обаче са стари и нямат колани (още за коланите в обществените превозни средства четете  тук  и  тук ). \"Колко години говорим за коланите в автобусите. Какво ни се отговаря? Първо започват от бранша: \"20 хил. автобуси има и едни не са приспособени за колани\". Питам по-важно ли е да се иде на екскурзия и дали да остане жив? От 20 хил. автобуси могат да станат 5 хил. Да си сложат нови седалки. При комунизма, когато станаха задължителни - нито москвичите, нито волгите имаха колани. Даде се една седмица, КАТ почна да глобява по 5 лева. Ако искаш да караш, слагаш колана\", обясни Борисов. Според зам.-председателя на ГЕРБ Цветан Цветанов промените ще бъдат приети в спешен порядък.", "date": "2018.09.02", "title": "Коланите в автобусите могат да застрашат животи, смятат от бранша"}
{"url": "https://www.dnevnik.bg/ot_vas/novini_ot_vas/2018/09/02/3304949_gradinite_na_vanga/", "text": "Местността Рупите, разположени във вътрешността на изгасналия вулкан Кожух. Освен с построеният от Ванга храм \"Св.Петка Българска\" това място е прочуто с лечбните си минерални извори и басейни, с редки растителни и животински видове. Градините на пророчицата и днес се поддържат грижливо и радват посетителите.", "date": "2018.09.02", "title": "Градините на Ванга"}
{"url": "https://www.dnevnik.bg/bulgaria/2018/09/02/3304964_incidentut_krai_svoge_i_smurtta_na_senator_makkein_-/", "text": "1.  Асфалтът на мястото на катастрофата в Своге се оказа с недопустимо качество   - 427 коментара 2.  Почина сенатор Джон Маккейн  - 361 коментара 3.  Бащата на президента не е видял човека с триколката  - 348 коментара 4.  Лидерът на сепаратистите в Донецк загина в експлозия   - 339 коментара 5.  Митовете за битката при Курск   - 271 коментара 6.  Сакскобургготски се чувства омерзен и тласкан към второ изгнание  - 251 коментара 7.  От днес САЩ налагат нови санкции на Русия, докато тя \"не промени поведението си\"  - 230 коментара 8.  Трагедията край Своге осветли порочната система в обществените поръчки, обяви президентът  - 213 коментара 9.  Почина руският естраден певец Йосиф Кобзон   - 211 коментара 10.  Държавното финансиране на частните училища не проработи  - 202 коментара", "date": "2018.09.02", "title": "Инцидентът край Своге и смъртта на сенатор Маккейн - най-коментираното в \"Дневник\""}
{"url": "https://www.dnevnik.bg/tehnologii/2018/09/02/3303328_kak_amazon_si_probiva_put_v_razvlekatelnata_industriia/", "text": "Новините в американските медии в последните седмици показват, че \"Амазон\" полага все повече усилия да навлезе в развлекателния сектор. С планове за безплатно приложение за телевизия, сделки с най-големите филмови студиа в Холивуд и други гигантът, сред чиито най-бързо разрастващи се дейности е рекламният бизнес, вероятно само ще спечели още - приходите му в тази дейност ще набъбнат допълнително, а инвестициите в съдържание засилват конкуренцията срещу \"Нетфликс\", пише американското издание \"Аксиос\". Сред плановете на \"Амазон\" според технологичното издание  The Information  е безплатната услуга за приложението за излъчване на телевизия за устройството Fire TV, с кодово име Free Drive. В същата публикация се отбелязва, че \"Амазон\" преговаря за лицензи за излъчване на стари телевизионни предавания. \"Блумбърг\" пък съобщи, че \"Амазон\" преговаря и със \"Сони\" и \"Парамаунт\" за права за излъчване на ново съдържание за друга стрийминг услуга за Fire TV, Amazon Prime. Също така според агенцията \"Амазон\" разработва собствено устройство за създаване на видеосъдържание, което ще разполага със собствена памет и ще може да се свързва с устройствата Fire TV. Според някои анализатори рекламният бизнес на \"Амазон\" може да достигне 16 млрд. долара годишно само в следващите две години при сегашния ръст и да стане по-доходен и от облачните услуги на компанията. Ще трябва обаче анализаторите да бъдат склонени да рекламират в стрийминг услугите ѝ същите продукти, които обикновено биха били излъчвани по телевизията, пише \"Аксиос\". Засега за компанията е трудно да привлече абонати за \"Амазон прайм\", колкото има \"Нетфликс\" - но и установеният конкурент може скоро да харчи до 12 млрд. годишно за целта, докато при \"Амазон\"  според анализатори  това перо от бюджета може да достигне 5 млрд. долара тази година. И други подобни дейности помагат на базираната в Сиатъл компания да набере повече средства - услуги, свързани с гейминг индустрията, инвестиции в поне 2 социални мрежи, Spark и Anytime (едната за пазаруване, а другата - за съобщения),  права за спортни събития  и други, а и евентуално собствена телевизионна услуга, пише \"Аксиос\". Интересът със социалните мрежи е само пример за размаха, с който \"Амазон\" гледа към медийния сектор (освен всички други, от  бакалии  до  здравеопазване ), пише \"Аксиос\". Инвестициите в сделки с кабелни оператори и в конкуренцията на установените играчи на пазара на чат приложенията например не показват признаци на забавяне. Освен това \"Амазон\" вече е \"крал на съдържанието\" с 4.5 млрд. инвестиции в него само тази година. Amazon Echo владее 70.6% от пазара на гласовите помощници, през май компанията придоби стартъп за данни, за да се подобрят резултатите на Alexa Search.", "date": "2018.09.02", "title": "Как \"Амазон\" си пробива път в развлекателната индустрия"}
{"url": "https://www.dnevnik.bg/politika/2018/09/02/3304981_spored_karakachanov_komunikaciiata_v_koaliciiata/", "text": "Вицепремиерът и съпредседател на \"Обединените патриоти\" Красимир Каракачанов обяви, че комуникацията в коалицията буксува, но не очаква да се стигне сътресения. Поводът е оставките на тримата министри заради катастрофата край Своге и предупреждението на коалиционния му партньор Валери Симеонов, че може да напусне властта, тъй като научава от медиите. \"Не съм притеснен за поста си. Мисля, че всичко е въпрос на дебат и диалог. Министрите, които съм предложил, няма как да бъдат сменени без мое съгласие, освен ако нямат провинения\", каза Каракачанов, цитиран от \"Фокус\". Министърът на околната среда и водите Нено Димов пък обяви, че продължава да работи с идеята за пълен мандат, но колко дълъг ще бъде той зависи от премиера Бойко Борисов и партньорите в коалицията. \"Няма защо да се притеснявам за поста си. Всеки човек, заел позицията ми, знае, че всеки ден може да му е последен\", обяви Димов.", "date": "2018.09.02", "title": "Според Каракачанов комуникацията в коалицията буксува, но сътресения няма да има"}
{"url": "https://www.dnevnik.bg/photos/2018/09/02/3304980_fotogaleriia_bosna_vleze_v_marshruta_na_migrantite/", "text": "Босненската полиция спря около 50 мигранти от Афганистан, Иран и Пакистан, които са се опитвали от Сърбия с товарен влак.", "date": "2018.09.02", "title": "Фотогалерия: Босна влезе в маршрута на мигрантите"}
{"url": "https://www.dnevnik.bg/zdrave/zdravosloven_jivot/2018/09/02/3304724_s_shest_do_osem_chasa_sun_na_den_riskut_ot_surdechni/", "text": "Лишаването от сън и прекаленото застояване в леглото могат да доведат до сериозни сърдечни проблеми. Спането между шест и осем часа е най-полезно за организма, като по този начин се намаляват рискът от инфаркт и коронарна болест на сърцето. Данните са от проучване на екип от учени, ръководен от Епамеиондас Фундас от центъра за сърдечна хирургия \"Онасис\" в Атина. Изследването беше представено по време на Европейския конгрес по кардиология в Мюнхен, съобщава британското издание \"Гардиън\". \"Сънят влияе върху биологичните процеси като метаболизма на кръвната захар, кръвното налягане и възпаленията. Всички тези фактори оказват влияние върху сърдечносъдовите заболявания\", уточни Фундас по време на представянето на резултатите от проучването. В изследването са използвани данни от 11 други проучвания, в които са участвали около 1 млн. души. Установено е, че спящи редовно по по-малко от 6 часа имат 11% по-голям шанс да страдат от сърдечни заболявания. Обичащите да спят по повече от 8 часа са дори изложени на по-големи рискове. Всеки трети, който в продължение на девет години спи значително повече, увеличава сериозно възможността да получи инфаркт. Учените все пак подчертават, че това изследване не трябва да предизвиква уплах в хората, които имат нередовен сън за кратко. Ако обаче ежедневно не си доспивате или прекалявате със съня, се препоръчва задължителна консултация с личния лекар.", "date": "2018.09.02", "title": "С шест до осем часа сън на ден рискът от сърдечни заболявания намалява"}
{"url": "https://www.dnevnik.bg/sport/2018/09/02/3304983_hubchev_niama_da_pozvolia_da_se_podceni_dori_edna/", "text": "Селекционерът на българския национален отбор по футбол Петър Хубчев заяви, че очаква много сериозно отношение от всички играчи. Той се закани да не позволи никакво подценяване както по време на мачовете, така и в тренировъчния процес. Днес националите се събраха на тренировъчната база в Бояна за подготвителен лагер преди старта на новия турнир Лигата на нациите. Българският отбор ще гостува на Словения на 6 септември, а три дни по-късно посреща Норвегия в София. \"Няма да дам гаранции нито на вас, нито на президента на футболния съюз, че ще се класираме за европейското първенство. Иска ми се хем да използваме мачове от този турнир, защото дава шанс за класиране на европейското, хем да обиграем отбора за същинските квалификации\", каза Хубчев. \"Извикали сме момчета, които разполагат с качества и на базата на тези качества искаме да сглобим отбор. Доказали сме, макар и само в някои мачове, че можем да имаме успехи. Личната ми мотивация е да обиграем отбора за истинските квалификации\", допълни треньорът. България е в трета дивизия на Лигата на нациите, като в групата освен Словения и Норвегия е Кипър. Четирите отбора ще изиграят по два мача на разменено гостуване в периода 6 септември - 19 ноември. \"Убедени сме, че тези шест мача ще ги приемем абсолютно сериозно, повече от 100%. Може да съм малко наивен, но смятам, че който и да било мач на националния отбор, дори да е приятелски, не може да се приеме несериозно. Това убеждаваме футболистите с моя екип. Няма да позволим в никакъв случай да се подцени дори една тренировка\", каза още Хубчев.", "date": "2018.09.02", "title": "Хубчев: Няма да позволя да се подцени дори една тренировка"}
{"url": "https://www.dnevnik.bg/kultura/2018/09/02/3302780_otkus_ot_igra_na_luji_na_kleur_makintosh/", "text": "Британската писателка Клеър Макинтош привлече вниманието още през 2015 г. с романа си \"Оставих те да си отидеш\", който се превърна в най-бързо продаващата се книга на нов писател на криминални романи за 2015 г. и й донесе престижната награда Theakstons Old Peculier Crime Novel за най-добър криминален роман на 2016 г., изпреварвайки утвърдени автори в жанра като Джоан Роулинг. С втория си роман – \"Виждам те\", сравняваната с Джилиан Флин и Паула Хоукинс Клеър Макинтош отново пожъна успех, след като книгата бе продадена в повече от 30 държави по света, сред които и България. В третия си заплетен психологически трилър – \"Игра на лъжи\", който току-що излезе и на български език, Макинтош разказва нестандартна история за два смъртни случая, за които полицията твърди, че са самоубийства. Само преди дванайсет месеца майката на Ана се самоубива по особено шокиращ начин, идентичен със самоубийството на съпруга й. Тя взима чисто нова скъпа кола, кара я едва няколко километра, след което я зарязва и скача от висока скала. През тази една година Ана, която се бори със смазващото я чувство на тъга и гняв заради загубата на родителите си, вече на свой ред е станала майка. Майчинството допълнително стресира младата жена, която има нужда от майка си повече от всякога. В деня на годишнината от смъртта на Каролин Ана получава доста странна анонимна картичка, която мигновено поражда дълбоки съмнения относно обстоятелствата около смъртта на родителите й. Затова героинята на Макинтош се впуска в собствено разследване, но разравяйки се в миналото на майка си и баща си, тя пряко застрашава своето бъдеще с прекрасния си съпруг и малкото им бебе. Преди деветнадесет месеца баща ми взел кола – най-новата и най-скъпата – от собствената си автокъща. С нея изминал де­сетминутното разстоянието от Ийстборн до Бийчи Хед, където спрял на паркинга, оставил вратата отключена и отишъл до ръба на скалата. По пътя събрал камъни за по-голяма тежест. Изчакал прилива и се хвърлил. Седем месеца по-късно, опустошена от мъката, майка ми го последва, като изпълни всичко толкова точно, че местният вест­ник я определи като \"самоубиец имитатор\". Запозната съм с всички тези факти, защото на два пъти съдеб­ният лекар ги разкри пред нас стъпка по стъпка. Двамата с чичо Били слушахме любезния, но болезнено подробен доклад за две­те провалили се спасителни мисии. Взирах се в скута си, докато експертите излагаха теориите си относно приливите и отливите, шансовете за оцеляване и процента на загиналите. Затворих очи, когато съдебният лекар се произнесе със заключението, че става въпрос за самоубийства. Родителите ми умряха в интервал от седем месеца един от друг, но поради естеството на смъртта им следствието завърши работата си още в същите седмици, в които бяха загинали. Научих много неща през тези дни, но не и най-важното. Защо се бяха самоубили? Наистина ли го бяха  . Фактите са неоспорими. Само дето родителите ми нямаха самоубийствени наклонности. Не бяха депресирани, угрижени и изплашени от нещо. Те бяха последните хора, които някой би предположил, че ще сложат край на живота си. – Психичните заболявания невинаги са очевидни – отговаря Марк, когато повдигам темата отново, а в гласа му не се усеща раздразнение. – Най-оптимистичните и весели хора могат да имат депресия. През последната година се научих да пазя теориите си само за мен и да не давам глас на цинизма, който се крие под повърх­ността на мъката ми. Никой друг няма съмнения. Никой друг не се чувства неспокоен. Вероятно защото никой не познаваше родителите ми като мен. Телефонът иззвънява. Оставям телефонният секретар да се справи с тази задача, но обаждащият се не оставя съобщение. Само след миг мобилният започва да вибрира в джоба ми. Още преди да го извадя, знам, че е Марк. – Случайно да се намираш под спящо бебе? – Как позна? – Как е тя? – Храни се на половин час. Все още се опитвам да се захвана с вечерята, но не ми се получава. – Не се тревожи. Ще се заема, когато се прибера. Как си? – Настъпва лека промяна в тона му, която никой друг не би забеля­зал. Подтекст. Как си  – Добре съм. – Мога да се прибера... – Добре съм. Наистина. Марк не би се зарадвал, ако му кажа да зареже курса. Той събира квалификации, както другите хора колекционират бирени подложки или чуждестранни монети. Събрал е толкова много съкращения, че вече не се събират след името му. На всеки няколко месеца си разпечатва нови визитки и най-малко важните букви би­ват захвърлени в забрава. Днес е на курс \"Важността на съчувст­вието във взаимоотношенията между клиент и терапевт\". Марк няма нужда от него. Съчувствието му беше повече от очевидно секунда след като пристъпих прага на кабинета му. Остави ме да си поплача. Подаде ми кутия с кърпички и ми каза да не бързам. Да започна, когато съм готова. Когато най-на­края се наревах, но все още не можех да намеря правилните думи, побърза да ми разясни етапите на скръбта – отричане, гняв, до­говаряне, депресия, приемане. В този момент осъзнах, че още не съм минала първия. На четвъртия сеанс Марк си пое дълбоко въздух и ми каза, че не може да ме лекува повече. Обясни ми, че става въпрос за конфликт на интереси и че е изключително непрофесионално, но ме попита дали искам да вечерям с него? Той беше по-възрастен от мен – възрастта му беше по-близо до тази на майка ми, отколкото до моята – и изключително уверен, макар че в този момент увереността му се криеше някъде под по­върхността. Въобще не се поколебах. – С удоволствие. По-късно Марк ми сподели, че се е почувствал по-виновен за прекратяването на работата си с мен, отколкото от етиката, който забраняваше излизането с пациент.  отбелязах аз. Все още се чувства неудобно за това. Напомням му, че хората се срещат на най-различни места. Родителите ми са се запознали в нощен клуб в Лондон, а неговите в секцията за замразени храни в \"Маркс и Спенсър\". Ние двамата пък се запознахме в апартамент на седмия етаж в Пътни, където се намира кабинетът му с коже­ните фотьойли, меките вълнени завивки и табелката на вратата, на която пише: \"МАРК ХЕМИНГС, ТЕРАПЕВТ. САМО С ПРЕД­ВАРИТЕЛНО ЗАПИСВАНЕ\". – Както кажеш. Целуни Ела-бела от мен. – Чао. – Затварям първа. Знам, че Марк продължава да държи апарата до устните си, както прави, когато се е замислил за нещо. Със сигурност е излязъл навън, като се е отказал от кафето, обмя­ната на опит и каквото там правят тридесет терапевти, когато ги освободят за почивка от класната стая. След малко ще се присъедини към останалите и няма да е достъпен няколко часа, в които ще демонстрира съчувствието си към някакъв измислен проблем. Измислена тревога. Измислена тежка загуба. Марк искаше да работи с мен. Не му позволих. Спрях да ходя на терапевт, когато осъзнах, че всичкото говорене на света няма да върне обратно родителите ми. Човек достига една точка, в която вътрешната болка се превръща в мъка. Няма лек за нея. Скръбта е нещо много сложно. Тя е на приливи и отливи и е толкова многолика, че може да те подлуди. Дни наред мога да сдържам сълзите си, след което едва успявам да дишам между хлипанията, които разтрисат цялото ми тяло. В един миг се смея с чичо Били за нещо глупаво, което татко някога е направил, а в следващия съм изпълнена с гняв заради егоизма му. Ако татко не се беше самоубил, мама също нямаше да го стори. Гневът е най-лошият елемент в цялата картина. Той е гореща­та ярост и неизбежната вина, които идват след него.", "date": "2018.09.02", "title": "Откъс от \"Игра на лъжи\" на Клеър Макинтош"}
{"url": "https://www.dnevnik.bg/ot_vas/novini_ot_vas/2018/09/02/3304984_po_razbitite_ulici_na_kurortniia_grad_koito_iska_vtora/", "text": "Останах неприятно изненадан от състоянието на част от уличната мрежа на един малък курортен град, чиито жители в навечерието на всеки зимен сезон искат построяване на \"втора кабинка\", а те искат най-елементарното от кмета на този град и неговите управници - да оправи улиците, та градчето наистина да заприлича на курорт. Улицата, която е на снимката, бе разкопана някъде през юни, малко по-късно бе зарита и до днес - 2.09.2018 г., продължава да е в насипно състояние. Не съм чул и видял някой от жителите, обитаващи тази улица, да е протестирал за всекидневния прах (а и кал), който се налага да поглъща след всяка преминаваща кола.", "date": "2018.09.02", "title": "По разбитите улици на курортния град, който иска \"втора кабинка\""}
{"url": "https://www.dnevnik.bg/tehnologii/2018/09/02/3304991_nai-bednata_strana_v_es_s_nai-mnogo_jeni_v/", "text": "Когато българката Татяна Миткова основава своя бизнес ClaimCompass - компания, която помага на неудовлетворените пътници на авиокомпаниите да получат компенсация, тя открива точно какво се очаква от един стартъп - повечето от останалите основатели и инвеститори в компании са мъже. Тъй като технологичната индустрия в световен мащаб се опитва да се отърси от имиджа на белия мъж със суичър с качулка, България се превръща в едно от най-ярките места в света, пише сайтът  ozy.com . Според изследване на Евростат, въпреки че е най бедната страна в Европейския съюз, в България е най-голям делът на жените, които работят в сферата на комуникационните и информационни технологии - 26.5%. Броят на заетите в сектора всъщност се е понижил, въпреки че нацията се опитва да се утвърди като технологичен и софтуерен център в Източна Европа, но се справя много добре със средната стойност от 17.2% в ЕС като цяло. Жени в САЩ заемат около 26% от работните места, свързани с математика и компютри, което е по-нисък дял от този през 1960 г. И България също е една от трите страни в ЕС, които имат по-висок процент на жените учени и инженери в сравнение с мъжете. В Литва са 54% в сравнение със средната стойност за региона от 40%, посочва изданието. \"Ако погледнете назад във времето, най-напред по време на комунизма нямаше разделение между мъжете и жените и всички трябваше да работят\", казва 26-годишната Анна Радуловски, български предприемач, основател и главен изпълнителен директор на Coding Girls - носеща редица награди платформа, посветена на премахването на разлика в знанията за технологиите между половете. България също е на първо място в ЕС по брой на студентите, изучаващи информационни и комуникационни технологии - 33%, което е повече от два пъти от средната стойност. \"В България има много женски ролеви модели, които насърчават следващото поколение жени да избират кариера в компютърната индустрия - по някакъв начин предразсъдъците, които съществуват в повечето страни, са по-малко в България\", казва Саша Безуханова, с 20 години опит в индустрията, която е работила за Hewlett-Packard, преди да основе платформата за социални иновации Move.bg през 2013 г. От миналата година само 2 процента от фондовете за рисков капитал в световен мащаб отиват за бизнеси, ръководени от жени, въпреки че тези фирми са имали по-висока възвръщаемост на капитала и по-добри резултати. \"Очевидно е, че трябва да мобилизираме лидерските качества както на мъжете, така и на жените, да представим добри примери и да създадем условия за равноправно и неутрално третиране на бизнес инициативи, водени от мъже или жени\", казва Безуханова. Но дори и в България на всяка жена в отрасъла се падат по трима мъже и мнозина смятат, че несъответствието е по-лошо в по-мощните компании, които предлагат по-добре платени работни места. \"Щастлива съм да видя статистиката, когато става въпрос за процента жени в сектора, но жените основатели и лидери все още са по-малко. Не са имали много женски ролеви модели, които да следват, когато започват\", казва Миткова. Тя допълва, че инвеститорите са предимно мъже и че вдъхновяващи примери за жени в стартиращи фирми не са добре известни, за да насърчават нови таланти. \"И все пак можеше да е по-лошо. След като прекарах известно време в Силициевата долина, определено виждам разлика. Бро културата не е толкова обичайна в България\", казва тя.", "date": "2018.09.02", "title": "Най-бедната страна в ЕС с най-много жени в технологичния сектор - България"}
{"url": "https://www.dnevnik.bg/ot_vas/galeriiotvas/2018/09/02/3304555_chitatelska_fotogaleriia_vurhovete_i_lednicite_na/", "text": "Фентертал е югозападно разклонение на Йоцтал, което достига до италианската граница при височина над 3000 метра. В района се намира вторият по височина връх в Австрия Вилдшпитце.", "date": "2018.09.02", "title": "Читателска фотогалерия: Върховете и ледниците на Фентертал"}
{"url": "https://www.dnevnik.bg/sviat/2018/09/02/3304580_za_surbiia_i_kosovo_septemvri_moje_da_e_reshavasht/", "text": "Президентът на Косово Хашим Тачи е по-добър политик от мен\" е фраза, която вероятно може да се очаква от много политици. Сръбският му колега Александър Вучич не е един от тях. Въпреки това Вучич си позволи забележката на Европейския форум в Алпбах в края на миналата седмица. Двамата с Тачи взаимно се отрупаха, ако не с похвали, то поне с оптимистични послания, които зарадваха едни и изплашиха други заради новината, която с тяхна помощ постепенно изплува на повърхността последния месец: Въпросът за Косово може и да се реши, а развръзката да започне още през септември. За \"разграничение\",  \"подялба\" или \"размяна на територии\"  говорят не само местни медии. Политици, журналисти и експерти и от двете страни на границата - а и от района и други части на Европа - открито говорят \"за\" или \"против\" подобни варианти, които за критиците, се свеждат до едно: очертаване на етнически разделителни линии в района, а за поддръжниците са изход от  десетилетна задъдена улица. Дори това да е утопия, за Сърбия раздвижването носи надежда за по-лесен път към ЕС, а за Косово - край на блокадата от Белград и частичната изолация, в която тя вкара страната (Прищина не може да се надява дори на членство в ООН). Дали септември действително ще е толкова важен? Разговорите на сръбския президент в Брюксел, Митровица, Москва, Пекин и Ню Йорк ще дадат отговора. 4 септември Парламентът в Прищина се готви да гласува резолюция, с която да забрани каквито и да било промени в границите на Косово, независимо на какъв етап от преговорите със Сърбия се повдига темата. Според кабинета на  премиера Рамуш Харадинай  условието е поставено пред президента Хашим Тачи още миналата седмица. На среща на премиера, тримата му заместници и държавния глава, по думите на Харадинай, е постигнато съгласие, че промяната на границите няма да е в дневния ред на срещата. 7 септември - Брюксел Тачи и Вучич разговарят в Брюксел, с посредничесвото на върховния представител във външната политика Федерика Могерини. Очаква се да стане дума и за споразумението, чието съдържание не е било публикувано досега, нито дори детайли около него. Промяната в тона бе видима това лято между Вучич и Тачи, които са обичайно участниците в диалога в Брюксел. Само преди половин година, около убийството на Оливер Иванович, ключова среща под егидата на ЕС бе отменена. Миналата седмица, в навечерието на новата среща, двамата президенти увериха публиката в Алпбах, че \"моментът е сега\". Сред противниците на всеки сценарий на \"подялба\" се чуват гневни гласове към Европейската комисия заради сигнала, който даде еврокомисар Йоханес Хан в австрийския град, че  Брюксел би могъл да допусне  и промяна в границата. 8-9 септември - Косово Вучич се очаква да  посети Косово  и там да обяви на жителите предоженията си за решаване на проблема. Сръбски медии пишат, че целта му е да \"разговаря със сърбите в южните покрайнини\" на страната, тъй като Белград не признава Косово за нещо различно от разбунтувала се провинция. Президентът вече е заявявал, че каквато и идея да бъде представена, окончателното споразумение ще трябва да се одобри на референдум. \"Вучич ще се обърне към сърбите в покрайнините, ще ги поддържа, ще се вслуша в проблемите им,\" обяснява източник, близък до властта, за \"Блиц\". Самият Вучич предупреди, че речта пред местните жители няма да е \"втори Газиместан\" - имайки предвид речта на Слободан Милошевич от 1989 г., за която се смята, че допълнително е нагнетила напрежението и е подпомогнала разпалването на конфликта. \"Ще направя една от най-важните речи от живота си,\" каза обаче той. \"Може би най-важната.\" 15 септември - Москва Вучич отива в Русия, където отново ще се срещне с руския си колега Владимир Путин. Посещението, обявено от в. \"Вечерне новости\" и отредено според близкото до властите издание основно на Косово, означава, че Вучич и Путин може да се срещнат два пъти за по-малко от два месеца (а за последно гостува в Кремъл неотдавна, на 8 май). Руският президент е поканен в средата на ноември в Белград за военен парад, а сръбски медии писаха, че очакват и тези разговори да са свързани с косовския въпрос. Вучич и други сръбски ръководители неведнъж са заявявали че нормализация с Косово и сделката, която ще доведе до нея, не биха били възможни, ако Русия и Китай (а и още 5 държави от ЕС) не я подкрепят. 18 септември - Пекин Това пътуване формално не е заради Косово, а за участие в икономически форум. Миналата седмица \"Вечерне новости\" писа, че се очаква двамата президенти, Вучич и китайският му колега, да подпишат \"икономически пакет от най-малко 10 документа\", които да донесат инвестиции от най-малко 1.5 млрд. долара в Сърбия (междувременно в петък китайската група Zijin Mining Group купи сръбската минна RTB Bor за 1.26 млрд. долара). В съобщението си за срещата в Москва обаче \"Новости\" писа в началото на август, че в Пекин също ще стане дума за Косово. Сърбия има нужда от и от китайското съгласие, тъй като Пекин държи едно от петте места на постоянни членки на Съвета за сигурност на ООН. 24-28 септември - Ню Йорк Участието в заседанията на Общото събрание на ООН ще завърши обиколката. Очаква се Вучич, освен с лидери на други държави, да говори и с представители на американския му колега Доналд Тръмп (част от медиите пишат, че той може да разговаря и със самия Тръмп). Контактите със Съединените щати в тази ситуация се очакват в Белград с особен интерес. Темата за \"разграничение или подялба\" бе подхваната отново и в Сърбия, и в Косово, след като американският посланик в Прищина Грег Делауи отказа да отхвърли разделянето на косовската територия като вариант. Съветникът за националната сигурност на Тръмп Джон Болтън  заяви в прав текст , че не изкючва такъв сценарий, а помощник-държавният секретар на САЩ за Европа и Евразия Уес Мичъл събра Вучич и Тачи в телефонен разговор дни след срещата им на форума в Алпбах. \"Става въпрос за неофициални контакти. Окуражително е, че САЩ за пръв път показват интерес да се вслушват в позициите на Сърбия,\" казва събеседник на \"Блиц\". Защо няма \"европейска обиколка\" Нито Вучич, нито премиерът Ана Бърнабич, нито други сръбски политици са коментирали това. Същевременно \"европейската обиколка\" на Вучич, посветена на Косово, бе тази пролет, във времето около срещата на Европейския съюз и Западните Балкани в София. Тогава той каза, че подготвя \"важно решение\" за Косово, без да навлиза в подробности. Може и да не е толкова лесно Сръбският в. \"Блиц\" твърди, че обсъждането на решение е в заключителна фаза и затова се очаква \"силна дипломатическа офанзива\" да донесе развръзката през септември. Това твърдение е в контраст с уверенията на Вучич само отпреди месец. Тогава той твърдеше, че \"решението не е близо\" и той просто опитва  да се \"обръща към страните\" , за да обсъжда с тях проблема. \"Демографията не е на наша страна. Те (албанците) са по-мотивирани от нас, сърбите, да защитават това, което смятат за свое,\" обясни президентът в края на юли. Сръбският народ обаче вече \"няма да е губещ\", добави той. Сръбските медии напоследък говорят за \"заключителен етап\" в усилията му, но и той, и други представители на управляващите в Белград са казвали, че дори предложението за нормализация да дойде бързо, преговорите по него ще са тежки и продължителни. \"Случващото се сега \"е само въведение в темата - всяка дискусия между Косово и Сърбия за промените в границата ще са дълги и изтощителни, макар и двете страни да искат много скоро да постигнат правно обвързващо споразумение една с друга,\" каза за \"Дневник\" политологът Кренар Гаши от Центъра за изследвания на ЕС в Гент. \"Много ще е трудно да се намери подходящо споразумение, от което и двете страни да спечелят.\" Гаши същевременно смята, че за пръв път Сърбия няма да има преимущество в диалога. \"Тук Косово за пръв път е в равна, ако не и в по-добра позиция. Вътрешно страната показва утвърждаване на демократичните си институции, въпреки някои спънки, а в чужбина е призната от над половината страни в света.\" Въпросът какво Белград и Прищина ще сметнат за \"печалба\" е по-сложен. Само \"нормализация\" ли е целта за Косово, или пълно признаване от Сърбия? Как сделка с Прищина ще помогне на Белград по пътя към ЕС, след като кандидатурата въпреки всичко може да отнеме години? Как гражданите на Сърбия (а евентуално и на Косово) биха одобрили или отхвърлили сделката на референдум? Неизвестните са много, но септември може да приближи Балканите една крачка по-близо до отговорите им. Тази крачка се забави с близо 10 години. Какви са опасностите при разделяне на Косово и какви са нагласите от двете страни на границата, четете другата седмица в Dnevnik.bg.", "date": "2018.09.02", "title": "За Сърбия и Косово септември може да е решаващ"}
{"url": "https://www.dnevnik.bg/evropa/2018/09/02/3302481_pravi_se_che_uvajavash_es_kakvi_suveti_po_populizum/", "text": "Ако искате да станете добър в създаването на проблеми за ЕС, отидете при Виктор Орбан. Именно това направи италианският вътрешен министър Матео Салвини в Милано във вторник  на среща , на която толкова много искаше да присъства, че съкрати ваканцията си, пише \"Политико\", определяйки я като среща между господаря на европейския популизъм и претендента за трона. За ЕС разговорите насочват вниманието към един задаващ се проблем, а именно как да се пребори със  заплахата от дясно  на изборите  за Европейски парламент догодина  - през юни Салвини спомена за \"Лига на лигите\", която да обедини европейски националисти. Разговорите с Орбан бяха проблем и за другия партньор в италианската коалиция – Движение \"Пет звезди\", което бързо разбира какви са предизвикателствата, произтичащи от това да управляваш с такъв подстрекател към неподчинение като Салвини. Салвини често казва, че Орбан е политически модел. От известно време унгарският премиер е главният размирник в ЕС. За миграцията например той отказа да участва в европейската схема за задължителна релокация. Орбан оспори мерките на ЕС в съда и загуби, но въпреки това нито един бежанец не бе настанен в Унгария като част от схемата. Именно такова поведение одобрява Салвини. Но на какво още Орбан може да научи италианския вътрешен министър. Дръж приятелите си близо, а враговете си още по-близо Действията на италианското правителство \"са нищо в сравнение с Орбан. Разминава му се, въпреки че не спазва решенията, разчупва единството на ЕС във външните отношения, близък е до Путин, обвиняван е в корупция и нищо не се случва. Но той принадлежи към Европейската народна партия\", коментира високопоставен италиански служител, имайки предвид най-голямата политическа група в Европейския парламент, част от която е партията на германския канцлер Ангела Меркел. Лигата и \"Пет звезди\" далеч не са в толкова престижна европейска компания. Според източника членството в ЕНП може да служи като щит срещу критиките и санкциите. Макар да има все повече призиви партията на Орбан \"Фидес\" да бъде изключена, това сериозно би отслабило ЕНП на европейските избори догодина. Част от номера за запазване на подкрепата на ЕНП е нейните лидери да бъдат убедени, че Орбан има и други възможности. Той \"определено има амбиции за по-голяма роля в Европа\", казва високопоставен представител на \"Фидес\". Но \"той иска да промени ЕНП и ако не успее, иска да създаде нов съюз\". Дръжте икономиката си в ред Италианският държавен дълг е огромен (2.3 трилиона евро), което означава, че Брюксел постоянно следи ситуацията. Салвини казва, че не се притеснява от това да дразни ЕС и дори иска да харчи повече (Лигата и \"Пет звезди\" направиха някои много скъпи предизборни обещания), но слабостта на италианската икономика не се харесва нито на бюрократите, нито на пазарите, нито на политиците. Унгарската икономика, от друга страна, е малка – около една десета от италианската. Страната освен това не е членка на еврозоната, така че заразата при евентуални проблеми е много малко вероятна. Преструвай се, че зачиташ ЕС Орбан често отправя критики към европейските \"елити\" и твърди, че Европейската комисия и Европарламентът работят срещу националните интереси на Унгария, като в същото време привидно признава значението на ЕС и неговите институции. Салвини обаче не го прави. Той флиртува с идеята за излизане от еврозоната, атакува съюза ежедневно и дори  го обвини за срутването на моста в Генуа , при което загинаха 43-а души. Орбан е добър в това \"да бъде революционер, когато говори пред собствената си публика, но на Европейските съвети той е с останалите\", коментира Петер Креко, директор на базирания в Букурещ Political Capital Institute. Контролирай медиите и прокурорите В Унгария комбинацията от законодателни промени и наливането на милиони държавни средства в проправителствени медии означава, че има много малко независими такива и още по-малко правещи задълбочени разследвания. В резултат от това някои противоречия получават слабо внимание и у дома, и в чужбина. В същото време верен на Орбан съюзник е главен прокурор, което означава, че дори и когато европейският орган за борба с измамите изрази безпокойство заради корупция, включително и в семейството на Орбан, не се взимат никакви реални съдебни мерки. Салвини е далеч от това ниво на контрол. Прокурорите са независими, мнозинството вестници е против него и той не контролира телевизиите, макар да е много силен в социалните медии.", "date": "2018.09.02", "title": "Бъди непокорен, но у дома: какво може да научи Салвини от Орбан за популизма"}
{"url": "https://www.dnevnik.bg/analizi/2018/09/02/3304499_kude_otidoha_studentite/", "text": "Стана традиция всяка година повечето университети да обявяват допълнителни вълни на прием на студенти и въпреки това да не успяват да запълнят обявените си места в редица специалности. По необясними причини това обаче ежегодно се разглежда като изненада, въпреки че причините за големия брой места за малък брой студенти отдавна са едни и същи. Най-честo с такива кампании се отличава Софийският университет, който  преди седмица отново се зае да търси студенти за редица от специалностите си, дори и за престижната и търсена \"Право\". Тук ще разгледаме няколко основни причини, които обясняват продължителната разлика между търсенето и предлагането на висше образование, и ще обърнем внимание на няколко възможни решения на този проблем. 1)   Данните на НСИ [1]  за последната академична година сочат, че 21% от всички бакалаври са записани в направлението \"бизнес и администрация\", други 11% - обществени науки и науки за човека. Същевременно повечето математически, технически и IT специалности (STEM) заедно едва формират ¼ от всички студенти, независимо от огромното търсене на пазара на труда на хора именно с такъв профил; при жените превесът на социалните науки е още по-голям. Очевидното разминаване е резултат от централизирания подход към определението на студентите по направления и липсата на връзка между бизнеса и висшите училища. От значение тук е липсата на стажове, които могат да послужат като мост между образованието и пазара на труда в много специалности и чисто формалното отношение към тях. Не е без значение и кариерното ориентиране на децата-бъдещи студенти - липсата на такива практики в повечето училища или съществуването им само формално води масово до избор на специалности, които просто звучат добре на децата и родителите, без оглед на последващата реализация. 2)   Стъпка в правилната посока през последните няколко години е прехвърлянето на част от финансирането на висшите учебни заведения от страна на държавата въз основа на рейтинговата система (очаква се в края на десетилетието това да е повече от половината), вместо само на база на приема. Тъй като рейтинговата система включва както дела на безработните, така и доходите на завършилите ги, то тя поне до известна степен отразява реалната добавена стойност от завършването им, и би могла да помогне за преодоляването на част от проблемите, създадени от предишния модел на финансиране. Основната пречка пред подобрението тук е въвеждането на  списъците със защитени специалности , направления и региони, при които финансирането въз основа на качеството не се прилага и където вече спадат повече от половината направления. Прилагането на подобен списък би било оправдано спрямо няколко фундаментални и наистина приоритетни специалности, за които търсенето от студентите по някаква причина е вяло или пък за които се очаква (на база на надеждни прогнозни модели за пазара на труда) в бъдеще да има дефицит на кадри. Настоящото положение на практика обезсмисля реформата във финансирането, особено предвид че насърчава специалности със слаба последваща реализация. . Освен демографията, част от причината за намаляващия брой студенти в българските университети (който, впрочем, е спаднал с 41 хиляди души спрямо академичната 2013/14 година) е все по-лесният прием на български студенти в чужбина. Въпреки че най-важното условие за улеснението на приема беше изпълнено още през 2007 г. с приемането на страната в ЕС, замогването на населението през последните няколко години позволява на все повече семейства да изпращат децата си в университети в Западна Европа (и не само). Въпреки че официални данни за броя на българските студенти в чужбина липсват, според  някои оценки  само в Германия те са почти 7 хиляди, в Холандия – около 3 хиляди, във Великобритания – 2 хиляди. Същевременно повечето български университети като цяло не успяват да привличат чуждестранни студенти, тъй като предлагат малко програми и предмети на английски и други международни езици, а персоналът им често не владее чужди езици на необходимото за преподаване ниво. Друг сериозен проблем е присъствието единствено на СУ във водещите международни класации ( QS, например ) на световните университети, при това обикновено на доста ниска позиция. Това от своя страна означава, че университетите трудно запълват свободните си бройки с чуждестранни студенти от трети страни, което е сред водещите стратегии на много висши училища в Източна Европа, които не успяват да се конкурират по качество със западните образователни институции. Поради недостиг на подготвени кадри от висшето образование или неподходящите им умения, много фирми, особено във високотехнологичната сфера, се виждат принудени да обучават сами кадрите си или да разчитат на алтернативи. Все по-популярно става обучението в школи, фокусирани върху усвояването на коректни професионални умения (отново, особено характерно при високите технологии), което замества по-широкото и абстрактно академично образование и позволява издържалите ги да се насочат директно към работа с новоусвоените си умения. Тази тенденция, съчетана с все по-голямата популярност на онлайн курсовете и самообученията не вещае добро бъдеще на традиционните висши учебни заведения. Определянето на броя свободни места във висшите училища обикновено не се съобразява с общия брой потенциални студенти. Докато от 2000 г. насам населението във възрастовите групи, които съставляват мнозинството от студентите (между 15 и 30 годишна възраст), е намаляло със 64%, то броят на записаните студенти за същия период остават практически непроменен. В този смисъл университетите успяват да обхванат все по-голям дял от хората в подходяща възраст (включително и заради снижени критерии на приема и обучението), но по-реалистичен подход би наложил определянето на свободните места като функция на броя потенциални кандидати, който, за разлика от предлаганите места, се е свил значително. Въпреки че целите за развитие на ЕС предполагат разрастване на обхвата на висшето образование, очакването все по-голям дял от топящите се потенциални студенти да избират български университети от година на година става все по-непостижимо. Тези пет явления (с различна тежест, разбира се) до голяма степен обясняват ежегодният глад за студенти в българските университети. Проблемите далеч не са нерешими; точно обратното, няколко промени в политиките към висшето образование могат да облекчат много от тях: \"Дневник\" публикува анализа на  Института за пазарна икономика .", "date": "2018.09.02", "title": "Къде отидоха студентите"}
{"url": "https://www.dnevnik.bg/sport/2018/09/02/3304918_zverev_napusna_us_open_sled_zaguba_ot_veterana/", "text": "Третият кръг на US Open се оказа непреодолимо препятствие за Александър Зверев, след като германският талант отпадна на тази фаза от турнира. Четвъртият в световната ранглиста отстъпи на своя сънародник Филип Колшрайбер 7:6 (1), 4:6, 1:6, 3:6 в един от най-интересните мачове от програмата. Ветеранът Колшрайбер се представи много силно и показа характер, за да се справи с един от фаворитите в турнира. Зверев пък доказа, че в надпреварите от Големия шлем продължава да има проблеми и рядко успява да се класира за втората седмица. Победата е трета за Колшрайбер в петия му мач със Зверев. По-опитният от двамата германци прекъсна серия от два поредни успеха на по-младия си съперник. Зверев завърши с девет аса, но направи и седем двойни грешки. Общо непредизвиканите грешки в срещата бяха 53, далеч повече от 39-те уинъра, които постигна германецът. \"Днес просто не бях толкова добър и Филип ме победи, защото направи силен мач. Няма какво повече да кажа. Гледам наистина с голямо нетърпение към работата ми с Иван Лендъл. Мисля, че резултатите вече се виждат, но истинската ни цел е следващата година, насочваме подготовката си към нея\", каза Зверев след срещата. Никакви проблеми обаче нямаше двукратният шампион от Ню Йорк Новак Джокович (2011 и 2015 г.). Сърбинът надви Ришар Гаске с 6:2, 6:3, 6:3 за 2.13 часа. Победителят от \"Уимбълдън\" показа, че навлиза в най-доброто си състояние, като всичко му се получаваше. След като губеше сет в предишните си два мача, този път Джокович беше на много високо ниво. През целия двубой сърбинът демонстрираше стабилна игра от основната линия, която караше Гаске да греши по-често. Джокович постигна 13-а победа, като остава със само едно поражение срещу френския си съперник, то беше през вече далечната 2007 година. Първият и третият сет се развиха идентично, след като носителят на 13 титли от Големия шлем направи по два пробива. Единият беше рано, а другият в самия край на сета. Във втората част Джокович проби подаването на Гаске във втория гейм, което му позволи впоследствие да поведе с 3:0 и да контролира умело развоя на сета. \"Мисля, че беше страхотен мач от началото до края. В третия сет Ришар вдигна нивото си и публиката го подкрепяше, защото искаше по-дълго да гледа тенис. Тук вечерните сесии са много забавни, защото хората наистина те зареждат с много енергия. Чувствам се отлично и най-вече се радвам, че намерих играта си, особено от бекхенд\", каза Джокович. В следващия си мач Джокович ще срещне португалеца Жоао Соуса, който победи Лука Пуй. Напред към осминафиналите продължават още Кей Нишикори и Давид Гофен. Японецът победи Диего Шварцман в маратонски мач 6:4, 6:4, 5:7, 6:1 след 3.19 часа, докато Гофен се справи с Ян-Ленард Щруф с 6:4, 1:6, 7:6 (4). Нишикори ще играе на осминафинал срещу Колшрайбер. Изненади в дамската схема Поредният ден на US Open донесе много повече изненади в дамския турнир. Шампионката от 2016 г. Анжелик Кербер и победителка от \"Уимбълдън\" отпадна след загуба от Доминика Цибулкова. Носителката на три титли от Големия шлем отстъпи с 6:3, 3:6, 3:6 след 2.15 часа. Двубоят беше много качествен и макар че Кербер имаше по-добри статистически показатели, победата отиде в словачката. Цибулкова завърши с по-голям брой непредизвикани грешки – 39 срещу само 25 за шампионката от 2016 г. Решаващи обаче се оказаха 40-те уинъра на Цибулкова. В първия сет предимството беша на страната на Кербер, която три пъти проби съперничката си. След това обаче изведнъж играта на германката се срина и тя започна да греши много по-често. Пробивите се обърнаха, като Кербер загуби три пъти подването си срещу само веднъж от Цибулкова, като по този начин резултатът вече беше равен. Последният трети сет беше много интересен, като Цибулкова спаси две точки за пробив още в първия гейм, след което заигра много стабилно. В четвъртия, петия и шестия гейм имаше пробиви, след които обаче представителката на Словакия поведе с 4:2 и в крайна сметка взе мача. Шестата поставена в Ню Йорк Каролин Гарсия също напусна турнира. Французойката отстъпи на Карла Суарес-Наваро с 7:5, 4:6, 6:7 (4). Кики Бертнес загуби от 103-ата в света Маркета Вондрусова с 6:7 (4), 6:2, 6:7 (1), а финалистката от 2017 г. Мадисън Кийс се справи с Александра Крунич в друг трисетов сблъсък – 6:4, 1:6, 6:2. Отпадане имаше и за двукратната шампионка от \"Уимбълдън\" Петра Квитова. Чехкинята, която има два четвъртфинала в Ню Йорк, загуби от Арина Сабаленка с 5:7, 1:6. Представителката на Беларус спечели след само 1.27 часа, като направи много силен мач.", "date": "2018.09.02", "title": "Зверев напусна US Open след загуба от ветерана Колшрайбер, Джокович е на осминафинал"}
{"url": "https://www.dnevnik.bg/sviat/2018/09/02/3304606_kak_kitai_izvurshva_nevijdan_ikonomicheski_shpionaj_v/", "text": "Китайските шпионски агенции използват фалшиви акаунти в LinkedIn, за да набират американски кадри. За това съобщи директорът на контраразузнаването Уилям Еванина в екслузивно интервю на агенция \"Ройтерс\". Службите вече са уведомили социалната мрежа, която е собственост на \"Майкрософт\", за \"супер агресивните\" действия на Пекин. Китайците опитват да установят контакт с хиляди членове на LinkedIn, каза той, но не коментира колко фалшиви профила са открити, колко американци са били засегнати и какъв е успехът на Пекин. Германските и британските власти са предупреждавали преди гражданите си за подобни действия, но за пръв път представител на САЩ публично обсъжда темата и намеква, че проблемът може да е по-сериозен, отколкото се е смятало. Еванина заяви, че  LinkedIn  трябва да вземе пример от \"Туитър\", \"Гугъл\" и \"Фейсбук\", които прочистиха платформите си от фалшиви акаунти, свързани с Иран и Русия. Крайно необичайно е толкова високопоставен служител на разузнаването да посочи директно една американска компания и да ѝ препоръча да вземе мерки. 562 млн. души в над 200 държави и територии използват  LinkedIn  – включително 149 млн. човека в САЩ. Русия, Иран, Северна Корея и други нации също използват подобни методи, според разузнаването Китай е най-голямата заплаха. Директорът на LinkedIn по безопасността и доверието Пол Рокуел потвърди, че компанията комуникира с властите заради шпионските действия на Китай. \"Правим всичко възможно да идентифицираме и спрем тази дейност. Никога не сме чакали да ни помолят да действаме и улавяме и премахваме некоректните чрез информация, която ние получаваме и с която се снабдяваме от много източници, включително правителствени служби\", каза той. Китайското външно министерство нарече обвиненията на Еванина \"пълни глупости\". Директорът на контраразузнаването коментира проблема публично заради Кевин Малъри – пенсиониран служител на ЦРУ, който през юни бе осъден за участие в конспирация в полза на Китай. Малъри, който говори свободно мандарин, през февруари 2017 г. е бил потърсен от китаец, който твърдял, че набира кадри. Човекът, представил се под името Ричард Янг, организирал телефонен разговор между Малъри и друг мъж, който твърдял, че работи в институт в Шанхай. По време на две пътувания до Шанхан Малъри се съгласил да подаде тайни от отбраната на САЩ, макар да е преценил, че срещу него стоят разузнавачи, гласеше обвинението. Присъдата му ще бъде обявена през септември, възможно е тя да бъде и доживотна. Сред целите на китайците са експертите в областта на суперкомпютрите, ядрената енергетика, нанотехнологии, здравеопазването, хибридните посеви и зелената енергия. Разузнавачите предлагат подкупи или измамни бизнес възможности – например да платят на учени за техни доклади. Близо 70% от шпионските дейности се целят в частния сектор, а не в правителството, казва Джошула Скюъл от отдела по разузнаването на ФБР. \"Те провеждат икономически шпионаж, невиждан в историята ни\", обяснява той.", "date": "2018.09.02", "title": "Как Китай извършва невиждан икономически шпионаж в САЩ през LinkedIn"}
{"url": "https://www.dnevnik.bg/sport/2018/09/02/3304920_slavisha_stoianovich_levski_pokazva_duh_i_zatova/", "text": "Треньорът на \"Левски\" Славиша Стоянович запази перфектен баланс начело на отбора, след като записа пета поредна победа в сблъсъка с \"Берое\". Сините спечелиха с 1:0 и излязоха с три точки пред ЦСКА начело в класирането, след като Антони Белмонт беше точен срещу тима от Стара Загора. Според Стоянович характерът на неговите играчи е ключов за серията от победи. \"Беше труден мач. \"Берое\" е добър отбор и има добри играчи, имат идея и са агресивни. Ние съответно трябваше да отговорим на всичко това, имахме доста положения, можехме да вкараме и още някой и друг гол. Показахме дух и поздравявам. Не гледам нито назад, нито напред, защото всеки следващ мач е по-важен. Имаме прекрасни фенове, които надуха вятъра в нашите платна\", каза Стоянович. \"Гледаме своята игра. Важно е да спечелим, с позитивна атмосфера да отидем на малко почивка. Много пътувахме, много играхме - седем мача, от които четири са на чужд терен. Два дни ще си починат играчите, а после следва миниподготовка. Ще се опитаме да вдигнем малко физическата издръжливост. Вашчук вече тренира с отбора, а Нганиони още не съм го виждал\".", "date": "2018.09.02", "title": "Славиша Стоянович: \"Левски\" показва дух и затова печели"}
{"url": "https://www.dnevnik.bg/photos/2018/09/02/3296030_fotogaleriia_po_bregovete_na_ezeroto_v_drujba/", "text": "Езерото в софийския квартал \"Дружба\" е най-голямото езеро в жилищните райони на града.  То се е получило някъде през 70-те години на 20 век след като подпочвени води са избили при изкопни работи.", "date": "2018.09.02", "title": "Фотогалерия: По бреговете на езерото в \"Дружба\""}
{"url": "https://www.dnevnik.bg/sport/2018/09/02/3304932_chilich_stigna_osminafinalite_v_nju_iork_sled_obrat_v/", "text": "Шампионът от US Open през 2014 г. и седми поставен в тазгодишния турнир Марин Чилич стигна осминафиналите след един от мачовете дотук в надпреварата. Хърватинът игра пет сета срещу австралиеца Алекс Де Минор и обърна срещата от 0:2 сета. След точно четири часа игра и 4:6, 3:6, 6:4, 6:4, 7:5 Чилич пречупи амбициозния Де Минор. Срещата приключи в 2.23 часа местно време. Де Минор спаси седем мачбола, но все пак се предаде пред по-опитния си съперник. Австралиецът, който е само на 19 години затвърди отличните впечатления, които прави през тази година. Де Минор стигна третия кръг във втори пореден турнир от Големия шлем, след като го направи и на \"Уимбълдън\". Опитът на Чилич и физическата му подготовка обаче се оказаха ключови. Де Минор обаче показа представяне сходно с това на един от треньорите си Лейтън Хюит, като отказваше да се предаде дори в най-тежките моменти. В осминафиналите Чилич ще се срещне с друг представител на Топ 10 – Давид Гофен. Двамата се срещнаха за пръв път и Де Минор беше много близо до това да шокира шампиона от преди четири години. В крайна сметка обаче Чилич постигна шестия обрат в своята кариера от 0:2 сета. \"Това е невероятно, атмосферата тук е страхотна. Благодаря на хората, че останаха на корта, за да ни гледат, а е толкова късно. Поздравления за Алекс, страхотен дух. Той остави сърцето си на корта, начинът, по който се върна от 5:2 беше страхотен. Аз няма да се сърдя за подкрепата към него, защото той игра невероятно\", каза Чилич. В първите два сета Де Минор впечатли с движението си по корта и правилните решения, които взимаше. Той беше много свеж и се отбраняваше по отличен начин срещу Чилич. Австралиецът проби два пъти подаването на Чилич, след като изоставаше рано с 0:2 в първата част и след това взе сета. Прекрасната му игра в защита продължи и във втория сет, когато двамата направиха много грешки, но Чилич пак загуби три пъти своето подаване. Де Минор се възползва и след 6:3 вече имаше аванс от два сета. Чилич обаче прояви характер и за пореден път показа, че е един от тенисистите в световния тур, които са най-устойчиви на напрежение. Хърватинът се събра и след два пробива вече откри сметката си в сетовете – 6:3. Четвъртата част беше ключова, като в нея резултатът се движеше гейм за гейм. В осмия гейм Де Минор спаси пет точи за пробив и след маратонски разигравания успя да вземе своето подаване. Все пак в следващия сервис гейм на австралиеца Чилич най-накрая го пробив и вкара мача в пети сет. Сензацията изглеждаше почти сигурна, след като Де Минор реализира пробив в третия гейм от сета. Чилич обаче много бързо успя да отговори и взе четири поредни гейма, пробивайки два пъти съперника си. След като вече водеше с 5:2 хърватинът направи решителна крачка към приключване на мача. Де Минор спаси пет мачбола и с много характер успя да прекъсне серията от поредни геймове на хърватина. Трилърът продължи и при подаването на Чилич, който допусна пробив. Той имаше шести мачбол, но Де Минор успя да го пречупи, след което докара нещата и до 5:5. Все пак хърватинът намери подаването си във важния момент и поведе с 6:5, след което при сервис гейма на Де Минор поведе с 40:0, имайки още три мачбола. Де Минор спаси първия от тях, но нямаше сили за повече. В мач от дамския турнир шампионката от 2006 г. Мария Шарапова се справи с десетата поставена Йелена Остапенко. Рускинята победи с 6:3, 6:2 в един от най-убедителните си мачове в последните месеци. Латвийката се бореше, но нямаше отговор на играта Шарапова. Бившата №1 в света увеличи серията си без загуба във вечерна сесия на US Open на 22 победи. Освен това тя взе трета победа срещу тенисистка от Топ 10 през годината в седмия си мач. Остапенко заложи на традиционната си игра с мощни удар от дъното на корта, което обаче този път не носеше успех. За последно двете се изправиха в Рим през май, когато срещата продължи 3.11 часа, но сег Шарапова се справи много по-бързо. Латвийката записа общо 40 непредизвикани грешки и само 11 уинъра в двубоя, което се оказа решаващо. Шарапова нямаше нужда да прави нещо специално, като завърши с 11 уинъра. В нейн плюс обаче бяха многото грешки на Остапенко. Публиката на корта обаче стана на крака при един прехвърлящ удар на Шарапова, с който рускинята успя да спечели първия сет. На осминафиналите рускинята ще срещне Карла Суарес Наваро.", "date": "2018.09.02", "title": "Чилич стигна осминафиналите в Ню Йорк след обрат в епичен петсетов мач"}
{"url": "https://www.dnevnik.bg/bulgaria/2018/09/02/3304843_varna_zakri_virtualno_neraboteshtiia_fontan_na/", "text": "Ден, след като \"Дневник\" публикува текст за това, че обявения за, най-големия,  най-високия и вероятно най-скъп пеещ фонтан в страната е повреден  три години след шумното му откриване общината реши да го скрие от официалния си туристически сайт Visit.Varna.bg По този начин администрацията на кмета на града Иван Портних вероятно е опитала да реши \"виртуално\" проблема с неспособността си да поддържа фонтана, който бе открит за празника на града 15 август и в навечерието на местните избори, проведени през 2015 г. За церемонията по откриването на фонтана във Варна дойдоха премиерът  Бойко Борисов, министърът на младежта и спорта Красен Кралев и вече бившият министър на транспорта Ивайло Московски. С тях и със свои фенове а след това публикува снимките във фейсбук страницата си. Спектакълът на водоскоците, сред които централният трябваше да достига 41 м. - най-високият в България (по данни на местната администрация) беше обявен за една от основните туристически атракции на Варна и беше включен в официалния онлайн туристически справочник с информация на четири езика. Но след като вчера \"Дневник\" публикува статия за това, че три години след помпозното си откриване пеещият фонтан вече не пее, а от всичките му 300 водни оръдия работят по-малко от една трета, днес вече Общинските IT специалисти обаче пропускат факта, че без особени усилия в интернет могат да бъдат намерени кеширани версии на сайта. Последната от тях е от 22 август  От свалената вчера статия туристите можеха да научат, че \"180 кубика оборотна вода се превръща във феерия от танцуващи цветни струи (с над 2 хил. цветови коминации\")\", че \"фонтанът има дневна, нощна и междинна програма без мелодии\" и, че \"през летния сезон всяка вечер от 20.30 ч. започва програма, съчетаваща вода, звук и светлина\". Тази година обаче гостите на Варна нямаха шанс да видят всичко това. могат да бъдат открити в интернет и при задаване на ключови думи \"фонтан\" и \"Варна\". Линкът със снимка, който се появява при търсенето обаче води към празна статия в сайта Visit.Varna.bg.  остава неизвестна и до този момент, но заедно с още два \"сухи\" фонтана той беше част от проекта за обновяване на пешеходната зона във Варна, на стойност 5 млн. лв., осигурени по програма \"Зелена и достъпна градска среда\" на оперативна програма \"Регионално развитие\". В отговор на въпроси, зададени от \"Дневник\" преди седмица от местната дирекция \"Инженерна инфраструктура и благоустрояване\" информираха, че при разконсервирането на фонтана след зимния период (това стана в началото на юни т.г. - бел. ред) е била установена и хардуера, които са ангажимент на фирмата по поддръжка\". Справка в търговския регистър показа, че това е дружеството \"Нола 7\", спечелило обществена поръчка за гаранционна поддръжка на фонтана за срок от 4 години Според условията на поръчката, срокът за изпълнението й би трябвало да приключи през септември 2021г. Договорът между Община Варна и \"Нола 7\" обаче е сключен на 1 август т.г., което означава, че бюджетът за първата година от договора трябва да бъде усвоен до края на следващия месец. С втора обществена поръчка за \"обособена позиция\", възложена пак на \"Нола 7\" той е определен на 47 хил. лв. Според Петър Гърбузов , директор на дирекцията \"Инженерна инфраструктура и благоустрояване\" в Община Варна на тази цена компанията трябва да извърши \"почистване, продухване, замерване на тока, дозиране на препарати за функционирането на фонтаните и управление\". След това обслужване полуработещият фонтан би трябвало отново да бъде зазимен до следващото лято. Също както и информацията за него в официалния общински туристически сайт на Варна.", "date": "2018.09.02", "title": "Варна \"закри\" виртуално неработещия фонтан на централния си площад (видео)"}
{"url": "https://www.dnevnik.bg/bulgaria/2018/09/02/3304945_sled_katastrofata_shte_otstraniat_defektite_po_putia/", "text": "Ремонтът на участъка край Своге, където стана катастрофата със 17 жертви, ще започне след завършване на процесуално-следствените работи. Агенция \"Пътна инфраструктура\" е получила разрешение от разследващите органи, съобщиха от агенцията. В момента сдружение \"Трейс Своге\" отстранява дефектите по пътя София - Своге. Не се работи единствено на мястото на пътния инцидент. В събота жители на Своге протестираха с искане за безопасност на пътищата в региона. Жители на Божурище протестираха в защита на шофьора и техен съгражданин Григор Григоров, който е обвинен за кататсрофата.", "date": "2018.09.02", "title": "Започнал е ремонт на пътя до Своге без мястото на катастрофата"}
{"url": "https://www.dnevnik.bg/biznes/2018/09/02/3304997_shefovete_na_folksvgen_shte_karat_elektricheski/", "text": "Германският автомобилопроизводител \"Фолксваген\" (Volkswagen) възнамерява да увеличи броя на електрическите и хибридните коли в служебния си автопарк. Това пише днес вестник \"Велт\", цитиран от ДПА и БТА. Според публикацията, позоваваща се на източници от компанията, след \"значително увеличение\" делът на електромобилите и хибридите сред 20-те хиляди автомобила, ползвани служебно, ще достигне десет на сто догодина. Главният изпълнителен директор на \"Фолксваген\" Херберт Дис иска мениджърите на подразделенията да карат коли на батерии, а новите правила за ползването на служебния автопарк ще бъдат оповестени \"до седмици или месеци\", съобщиха от фирмата.  В началото на 2020 г. \"Фолксваген\" ще пусне в производство първия си изцяло електрически автомобил.  През юни компанията обяви, че ще плати на германските власти глоба от 1 млрд. евро заради скандала с манипулираните данни за емисиите отработени газови на дизелови автомобили. \"Фолксваген\" призна през септември 2015 година, че е манипулирал данните при американските тестове за измерване на отделените вредни газове. Скандалът, станал известен като \"Дизелгейт\", доведе до множество съдебни дела за милиарди долари в няколко страни, а политиците в САЩ и Европа обърнаха сериозно внимание на въпроса за вредните емисии, отделяни от дизеловите двигатели.", "date": "2018.09.02", "title": "Шефовете на \"Фолксвген\" ще карат електрически автомобили"}
{"url": "https://www.dnevnik.bg/biznes/2018/09/02/3305001_klientite_na_a1_niamat_mreja_v_chujbina_zaradi_vodafon/", "text": "След множество сигнали през последните дни на клиенти на оператора А1, че нямат достъп до мрежата в различни точки на Европа, от компанията днес обявиха, че причината за това е мрежата на Vodafone. В съобщение до медиите се посочва, че проблемите са дошли на 1 септември следобед. Затрудненията не са свързани с мрежата на А1 България, но поради факта, че Vodafone е основен роуминг партньор на  A1 Group , проблемите засегнаха голяма част от клиенти на А1 България в роуминг. Работата по възстановяване на услугите започна веднага и вече всички клиенти на А1 България, които се намират в Гърция могат да ползват роуминг нормално, посочват от компанията. Читатели на \"Дневник\", намиращи се в Гърция, днес сигнализираха за такива проблеми, а на 28 август - и в Италия.  Техническите затруднения засегнаха най-много българи в Гърция, която е популярна дестинация за прекарване на летните отпуски. Поради тази причина техническите екипи на А1 България и А1 Group съдействаха на Vodafone и работиха за пускане на роуминг услугите първо в тази държава, се посочва в съобщението. Според него в Гърция мрежата на Vodafone вече работи нормално и клиентите на А1 могат да се свържат към нея, като е препоръчително да рестартират своето устройство. В случай, че се намират в друга държава, трябва да изберат мрежа, различна от тази на Vodafone, за да ползват роуминг услуги. Работата по пълното възстановяване на роуминг услугите продължава и А1 и неговите партньори се надяват в най-кратък срок те да заработят нормално, съобщава още операторът. В постове във \"Фейсбук\" потребители съобщават, че в някои страни имат проблем да изберат друга мрежа. Компанията съветва клиентите си да следят сайта й, където телекомът регулярно публикува информация за създалата се ситуация.", "date": "2018.09.02", "title": "Клиентите на А1 нямат мрежа в чужбина заради \"Водафон\", обяви операторът"}
{"url": "https://www.dnevnik.bg/sport/2018/09/02/3305004_arsenal_vze_dramatichna_pobeda_v_golovo_shou_s_novaka/", "text": "Арсенал\" постигна драматична победа с 3:2 при гостуването на новака \"Кардиф\". \"Артилеристите\" два пъти изпускаха гол аванс, но измъкнаха трите точки с попадение на Александър Лаказат в 81-ата минута. Тимът на Унай Емери записа втори пореден успех и събра шест точки, с които се изкачи на девета позиция. \"Кардиф\" е на 16-о място с две точки, като все още няма победа през сезона. Мачът започна лошо за \"Арсенал\", след като Петер Чех направи няколко груби грешки. В осмата минута вратарят опита подаване по земя, но подари топката на Хари Артър. Халфът на \"Кардиф\" обаче направи огромен пропуск. Няколко секунди по-късно и Шкодран Мустафи пропусна отлична възможност. Той стреля над вратата при опит да направи добавка, след като вратарят Нийл Етъридж спаси удар на Аарън Рамзи. В 11-ата минута обаче Мустафи се реваншира за пропуска си. Централният защитник отбеляза с чудесен гол с глава след центриране от корнер на Гранит Джака. В 33-ата минута \"Арсенал\" беше много близо до второ попадение, но удар от дистанция на Лаказет срещна страничната греда. В добавеното време на първото полувреме \"Кардиф\" успя да изравни резултата. Джо Бенет центрира, топката премина над всички защитници на \"Арсенал\" и стигна до Виктор Камараса. Испанецът се завъртя със страхотен финт и отблизо не остави шансове на Чех. Второто полувреме започна с поредната грешка на Чех при играта с ръка. Тя обаче се размина без сериозни последствия, а в 62-ата минута \"Арсенал\" отново поведе. Пиер-Емерик Обамеянг получи атрактивно подаване с пета от Лаказет и от границата на наказателното поле насочи технично топката в далечния ъгъл. \"Кардиф\" обаче не се предаде и изравни 70-ата минута, след като \"Арсенал\" отново се пропука при борбата във въздуха в наказателното поле. След центриране от дистанция Шон Морисън продължи топката с глава към Дани Уорд, който беше оставен сам около точката на дузпата и с глава намери далечния ъгъл. \"Арсенал\" все пак успя да пречупи новака във Висшата лига. В 81-ата минута Лукас Торейра намери Лаказет в наказателното поле. Французинът се измъкна и с мощен удар в близкия горен ъгъл донесе трите точки на гостите от Лондон.", "date": "2018.09.02", "title": "\"Арсенал\" взе трудна победа в голово шоу с новака \"Кардиф\""}
{"url": "https://www.dnevnik.bg/sport/2018/09/02/3305007_hamiltun_nanese_tejuk_udar_po_ambiciite_na_ferari_s/", "text": "Люис Хамилтън постигна шампионска победа в Гран при на Италия и нанесе тежък удар по самочувствието на \"Ферари\". Световният шампион потегли трети зад Кими Райконен и Себастиан Фетел, но направи отлично състезание и записа шестия си успех за сезона. \"Ферари\" беше абсолютен фаворит в надпреварата и всички очаквания бяха за двойна победа. На хартия \"скудерията\" имаше сериозно предимство на \"Монца\" и беше по-бързият отбор в свободните тренировки и квалификацията. Хамилтън обаче възползва от грешка на германеца, който го удари на старта, след което изпревари финландеца и финишира пръв с огромен аванс от девет секунди. Той събра 256 точки и поведе с 30 точки пред Фетел, който завърши четвърти на \"Монца\". Фетел и Хамилтън влязоха в здрава битка веднага след старта. Британецът атакува и влезе пръв в четвъртия завой, но беше ударен от германеца. Последствията обаче се оказаха по-тежки за пилота на \"Ферари\", който се завъртя и се срина до последното място. По болида на Хамилтън нямаше сериозни поражения, а на пистата излезе кола за сигурност. След подновяването на състезанието световният шампион изпревари лидера Райконен. Финландецът обаче бързо успя да си върне първата позиция. Пилотът на \"Ферари\", за когото това беше първи полпозишън за сезона, дълго време водеше колоната. Задните му гуми обаче започнаха да се износват и той не успя да удържи на темпото на Хамилтън. Осем обиколки преди края пилотът на \"Мерцедес\" предприе успешна атака и до края нямаше никакви проблеми. Валтери Ботас допълни страхотния ден на \"сребърните стрели\" с трета позиция. Освен че се качи на подиума за шести път през сезона, финландецът помогна доста на Хамилтън, като не даде никакъв шанс на Фетел да го изпревари. Пилотът на \"Ред бул\" Макс Верстапен пресече финала трети, но получи пет секунди наказание, които го изпратиха на пета позиция. В 44-ата обиколка холандецът затвори непозволено опитващия да го изпревари Ботас. Това доведе до удар, който извади финландеца от пистата. Пилотът на \"Мерцедес\" трябваше да мине през зоната за сигурност и загуби доста време. Въпреки това той отново застигна Верстапен и до финала не спря да го притиска, дори когато наказанието на холандеца беше обявено. Лошият ден на \"Ред бул\" беше допълнен от поредното разочароващо отпадане на Даниел Рикардо. Пилотът на \"Хаас\" Ромен Грожан завърши шести, а \"Рейсинг пойнт форс Индия\" отново класира и двата си болида в зоната на точките. Естебан Окон е седми, а Сергио Перес - осми. Карлос Сайнц с \"Рено\" и Ланс Строл с \"Уилямс\" допълниха топ 10. В класирането при пилотите води Хамилтън с 256 точки, следван от Фетел с 226, Райконен със 164, Ботас със 159 и Верстапен със 130. При конструкторите начело е \"Мерцедес\" с 415 точки и аванс от 25 точки пред \"Ферари\". \"Ред бул\" заема трета позиция с 248, а \"Хаас\" и \"Рено\" имат по 84. Хамилтън записа петата си победа на \"Монца\" и се изравни с рекордьора Михаел Шумахер. Британецът вече има 68 спечелени състезания във Формула 1 от 222 старта. С повече победи от него е единствено Шумахер - 91.", "date": "2018.09.02", "title": "Хамилтън нанесе тежък удар по амбициите на \"Ферари\" с победа на \"Монца\""}
{"url": "https://www.dnevnik.bg/politika/2018/09/02/3305012_partiiata_na_valeri_simeonov_se_obiavi_protiv/", "text": "Партията на Валери Симеонов Национален фронт за спасение на България (НФСБ) ще гласува против  оставките на тримата министри от кабинета \"Борисов 3 \" Николай Нанков, Валентин Радев и Ивайло Московски, които бяха поискани от премиера Бойко Борисов и подадени заради тежката катастрофа с 17 жертви край Своге. Ръководството на фронта обаче ще обяви окончателно утре дали остава в управляващата коалиция. Това се казва в позиция на НФСБ със заглавие \"България над всичко или Рейтингът над всичко\", която е публикувана на официалната фейсбук страница на лидера й и вицепремиер Валери Симеонов. Изпълнителният комитет на партията се събра снощи в Бургас, за да реши как и дали ще участва занапред в управлението. В петък Симеонов обяви , че трябва да си идиот да смяташ, че оставките решават проблема. Той разкритикува премиера, че разбира за тях от медиите. В позицията партията на Симеонов се обявява против едноличния стил на управление на Борисов и обявява, че смяната на министри без основание създава несигурност сред останалите членове на Министерския съвет. \"Естествен би бил въпросът защо НФСБ поставя темата за оставките на кадри на ГЕРБ. Отговорът е елементарен - ние сме притеснени от този модел на управление, който поставя под риск изпълнението на коалиционната програма на правителството\", се казва в позицията. \"БЪЛГАРИЯ НАД ВСИЧКО\" или \"РЕЙТИНГЪТ НАД ВСИЧКО\"? НФСБ е против едноличния стил на управление на Борисов по отношение на кадрите, който не е съгласуван с коалиционните партньори и който е в противоречие с т. 6 от Коалиционното споразумение. Трескавата смяна на ръководни кадри ликвидира държавността и нанася тежък удар върху възможността за изпълнение на коалиционната програма. Нелогичната смяна на министри, заместник-министри и държавни служители създава професионален дефицит и бойкотира изпълнението на програмата. Всяко едно ново назначение изисква време за опознаване на ресора и изграждане на ефективни взаимоотношения във ведомството. Честите смени на хора, заемащи ръководни постове, пораждат временно напрежение и парализа в цели ресори. Смяната на министри, без каквото и да било основание, често дори без елементарна човешка логика, създава чувство на несигурност сред останалите членове на Министерски съвет, тъй като въпросните уволнения не са в резултат на несправяне с работата, а от случайни инциденти, маргинални режисирани протести или недоказани обвинения. Как можем да очакваме, че изградени с десетилетия професионални специалисти ще изпълняват съвестно служебните си задължения, когато са поставени под ежедневен страх да бъдат уволнени, без основание и без причина, унизени пред обществото и принудени да представят въпросните уволнения като свои лични решения за оставка. За какви политическа отговорност можем да говорим, когато нито един от тримата министри – Николай Нанков, Валентин Радев и Ивайло Московски, няма пряка вина за катастрофата в Своге, отнела 17 човешки живота. В същия ден през този участък са преминали безпроблемно над 4000 МПС при доста по-тежки условия – проливен дъжд, засилен трафик и др., но катастрофирал е само въпросният автобус, което навежда към основна причина – грешка на водача. Каква е \"политическата\" вина на поелите \"политическа\" отговорност министри, след като уволнението им не е извършено с политическо решение на коалицията. Нещо повече, часове след уволнението на тримата министри, членове и симпатизанти на ГЕРБ формираха групи във фейсбук в тяхна подкрепа, включително с участие на депутати от ГЕРБ. За всеки нормално мислещ човек е съмнително дали причината за трагичния инцидент в Своге е некачествена асфалтова настилка, при условие че буквално вчера бяха взети проби за изследвания, а резултатите ще бъдат готови след време. Тази версия беше пробутана в първите часове след трагедията от некомпетентни журналисти и удобно бе поета от опозицията и от част от управляващите. На кой нормален човек не му е ясно, че с въпросните уволнения министър-председателят цели бързо погасяване на общественото недоволство и опазване на личният рейтинг. Принудителните оставки на министрите Нанков, Радев и Московски са последния срамен случай от поредицата оставки под външен натиск, а не по причина несправяне със служебните задължения. Генерал Николай Петров беше уволнен поради отправени неоснователни обвинения към приятеля на дъщеря му. По тази логика можеше да бъде уволнен, например, заради това, че братовчед му е минал на червен светофар. В разрез с Конституционното разделение на властите министър-председателят се намеси грубо в работата на НС и уволни председателя Димитър Главчев заради това, че приложи правилника на НС спрямо нарушаваща го депутатка от БСП. За пореден път върху репутацията на почтен човек беше лепнато петно. Бившият министър на енергетиката, настоящ народен представител и председател комисията по енергетиката в 43 и 44 НС Делян Добрев бе посъветван да си подаде оставка поради безпочвени обвинения на опозицията. Това беше първият от цяла поредица щедри реверанси на ГЕРБ към неособено смислената опозиция в лицето на БСП. Благодарение на тази поредица от жестове БСП втвърди редиците си, преодолявайки вътрешните борби за власт. През последните месеци, напипваща уязвимостта на ръководството на ГЕРБ, БСП определя политическия дневен ред на държавата, провокирайки скандал след скандал. Заради познанството си с управителка на частна фирма, в процес на извършване на частна сделка, Теменужка Петкова бе принудена \"доброзорно\" да подаде оставка, която обаче не бе приета. Изграденият в системата на труда и социалната политика кадър Бисер Петков бе следващият \"оставчен\" от министър-председателя в стремежа му да потуши поредния агресивен протест пред НС. Заместник-социалният министър Росица Димитрова, също доказан професионалист, бе \"доброзорно\" отстранена заради \"престъпление\", че е пътувала със самолетен билет за бизнес класа, закупен в последния момент от протокола на МТСП. Едва ли има наивник, на когото да не му е ясно, че в самолета, на стадиона и в театъра последните билети се продават най-скъпо. Димитрова бе уволнена не заради несправяне със задълженията си, а заради участие във важен международен форум, на който е представила страната. В същото време една друга министърка си направи селфита с известни хора в Холивуд по време на церемонията на връчване на Оскарите. На нея не й бе потърсена сметка с какви средства е летяла до САЩ и обществеността в крайна сметка не разбра, коя е благотворителната фирма, поела разноските за това удоволствие. С един замах бе обезглавено ръководството на МЗХГ. Този път бяха \"оставчени\" Цветан Димитров, Георги Праматаров и Златка Възелова. Уволненията бяха заради режисиран протест пред МС на псевдоживотновъди, умело намърдали се в скандала с чумата по дребния рогат добитък в Странджа. Естествен би бил въпросът защо ПП НФСБ поставя темата за оставките на кадри на ГЕРБ. Отговорът е елементарен - ние сме притеснени от този модел на управление, който поставя под риск изпълнението на коалиционната програма на правителството. Трупащият разочарования от близо 30 години български народ очаква от управлението решаване на тежките проблеми, а това може да стане само с предприемане на смели и решителни действия от смели и решителни професионалисти-управленци. Еднолично провежданата кадрова политика на отстраняване на отговорни професионалисти без аргументи и по причини, несвързани с тяхната работа, създават чувството на несигурност и страх сред техните колеги в МС и в държавната администрация като цяло. Това предопределя назначаване на страхливи и изпълнителни \"калинки\". България се намира в период на тежка демографска криза, която в най-голяма степен засяга образованите, интелигентни и кадърни хора. Вярна е приказката, че за министри винаги ще се намерят желаещи, но НФСБ със загриженост поставя въпроса за кадровия потенциал на управлението. Оставките на доказани професионалисти не могат да бъдат противоотрова за всяко инсценирано недоволство, клевети и компромати, раздухвани от желаещи провала на коалиционното правителство медии. Държавното управление неизбежно носи негативи и вземането на бързи популистски пожарогасящи решения е мехлем само за онези десетина процента, не особено интелегентни и мразещи всичко, сънародници. Този модел на управление отблъсква както симпатизантите на управляващите партии, така и онези 40-50% негласуващи, за които е обидно профанизирането на политиката. Всички те имат очаквания, но не виждат сериозни промени. Ние от НФСБ още веднъж подчертаваме, че тежките реформи трябва да бъдат проведени и отговорността за това трябва да бъде неизбежно понесена. Искаме да припомним на коалиционните ни партньори, че девизът на партията ни, приет и за девиз на коалицията, е БЪЛГАРИЯ НАД ВСИЧКО, а не РЕЙТИНГЪТ НАД ВСИЧКО! Политическото споразумение между нас и партньорите ни не беше с цел да избутаме някак си европредседателството, да понаместим партийните централи в квотните министерства, да се правим, че не забелязваме ширещата се корупция, лобизъм и беззаконие. НФСБ ще гласува против оставките на Нанков, Радев и Московски.", "date": "2018.09.02", "title": "Партията на Валери Симеонов се обяви против едноличния стил на управление на Борисов"}
{"url": "https://www.dnevnik.bg/sviat/2018/09/02/3305025_fbr_e_pravilo_opiti_da_verbuva_deripaska/", "text": "Федералното бюро за разследване (ФБР) иМинистерството на правосъдието на САЩ са правили опити между 2014 и 2016 г. да вербуват Олег Дерипаска за свой информатор. Близкият до Кремъл руски олигарх обаче им отказал, като при това уведомил Москва за действията им, пише в. \"Ню Йорк таймс\", цитиран от Франс прес и БТА. Според американския ежедневник, който се позовава на сътрудници на Дерипаска, властите в Съединените щати са искали от милиардера информации по-конкретно за руската намеса в президентските избори през 2016 г. и за евентуалния таен сговор между предизборния щаб на Доналд Тръмп и Москва. Агенти на ФБР се срещнали с Дерипаска в Ню Йорк, за да го питат дали Пол Манафорт - бившият ръководител на кампанията на Тръмп, който миналия месец  бе признат за виновен по обвинения в данъчна и банкова измама  - е служил като посредник между Кремъл и антуража на милиардера, избран за президент на САЩ. В замяна те обещали на руския олигарх помощ за уреждане на различни негови съдебни и административни проблеми в Съединените щати. Дерипаска отрекъл да е имало какъвто и да било таен сговор между щаба на Тръмп и Русия и дори уведомил Москва за контактите си с представители на американските власти. По-рано руският милиардер вече бил предложил да сътрудничи на разследването, водено в САЩ от специалния прокурор Робърт Мълър, като уверил, че разполага с доказателства, че Русия не е помогнала за избирането на Тръмп за президент. Според \"Ню Йорк таймс\" Съединените щати са се свързали тайно с още неколцина руски олигарси в опит да си осигурят тяхното сътрудничество. За момента обаче без успех. 50-годишният Дерипаска е сред руснаците, на които администрацията на Тръмп наложи икономически санкции. През май Дерипаска бе принуден да подаде оставка като член на ръководството на своята компания, алуминиевия гигант \"Русал\", за да я защити от американските наказателни мерки, припомня Франс прес.", "date": "2018.09.02", "title": "ФБР е правило опити да вербува Дерипаска"}
{"url": "https://www.dnevnik.bg/sport/2018/09/02/3305027_saimun_ieits_povede_vuv_vueltata_a_ben_king_specheli_i/", "text": "Британецът Саймън Йейтс облече червената фланелка на лидер в Обиколката на Испания, а американецът Бен Кинг спечели и втория планински етап. След като във вторник триумфира в първия етап с финал на изкачване, колоездачът на \"Дайменшън дата\" отново беше над всички във височините. Йейтс пък се оказа печеливш от кризата, в която изпадна досегашния водач в класирането Руди Молар. Състезателят на \"Мичелтън скот\", който тази година спечели три етапни победа в Джиро д'Италия и беше лидер в продължение на 13 дни, поведе само с една секунда пред испанския ветеран от \"Мовистар\" Алехандро Валверде. Днешният девети етап включваше четири височини. Първите три бяха съответно от първа, трета и втора категория, но последната беше изключително тежка - 12.5 километра при среден наклон от 6.5%. Особено изтощаваща беше втората й част, в която средният наклон беше 8.5%. Група от 11 състезатели се откъсна още в началото на етапа. Основният инициатор беше испанецът Луис Анхел Мате, който премина пръв през първите три височини и увеличи аванса си в борбата за фланелката за най-добър катерач. В основната група преследването се водеше от \"Франсес де жу\". В един момент обаче отборът на лидера Молар драстично намали темпото и разликата до откъсналите се състезатели стана повече от десет минути. Усетили възможността за победа, бегълците се активизираха в последните 30 километра. Кинг отговори на няколко атаки на Томас де Хент и Дилан Теунс, след което на свой ред атакува и успя да се откъсна сам по последната височина. През цялото изкачване американецът беше следван по петите от Бауке Молема. Холандецът обаче така и не успя да се доближи на по-малко от 20 секунди. В края силите му свършиха и той пресече финала втори с изоставане от 48 секунди. \"Невероятно е. Накрая се чувствах страшно изтощен, но усетих прилив на сили в последния километър. Не съм страдал толкова на нито една друга височина. Много съм щастлив от работата, която сме свършили с отбора, защото е видно, че сме добре подготвени за това състезание\", каза колоездачът на \"Дайменшън дата\" пред \"Евроспорт\". Още един състезател от откъсването успя да завърши пред основната група - Теунс. Белгиецът пристигна трети с пасив от 2:38 минути. Той финишира само две секунди пред най-бързите трима от групата на фаворитите - Мигел Ангел Лопес, Найро Кинтана и Вилко Келдерман. Три секунди след тях завърши Ригоберто Уран, следван от Йон Исагире (+2:46 мин.), Саймън Йейтс (+2:49 сек.), Джордж Бенет (+3:02 мин.) и Валверде (+3:04 мин.). Молар се нареди едва 46-и на 6:23 минути от победителя в етапа. В генералното класиране начело е Йейтс, следван на една секунда от Валверде и на 14 секунди от Кинтана. След тях са Емануел Бухман (+16 сек.), Йон Исагире (+17 сек.), Тони Галопен (+24 сек.), Мигел Анхел Лопес (+27 сек.), Ригоберто Уран (+32 сек.), Стивън Краусвайк (+43 сек.) и Джордж Бенет (+48 сек.).", "date": "2018.09.02", "title": "Саймън Йейтс поведе във Вуелтата, а Бен Кинг спечели и втория планински етап"}
{"url": "https://www.dnevnik.bg/sport/2018/09/02/3305030_letiashtiiat_start_na_uotford_produlji_s_obrat_sreshtu/", "text": "Уотфорд\" продължи сензационния си старт на сезона с впечатляващ домакински обрат срещу \"Тотнъм\". \"Стършелите\" спечелиха с 2:1 и записаха четвърта победа от четири мача. С този успех \"Уотфорд\" се изравни с \"Ливърпул\" и \"Челси\" на върха в класирането във Висшата лига. Тимът, воден от Хави Грасия, отстъпват само по-голова разлика - 9:3 срещу 10:3 за сините от Лондон и 9:1 за \"мърсисайдци\". Шампионът \"Манчестър сити\" е четвърти с 10 точки, а \"Тотнъм\" се озова на петата позиция с девет точки след първата си загуба за сезона. \"Тотнъм\" започна по-добре мача с \"Уотфорд\", но нямаше очакваното надмощие. В 12-ата минута пред \"шпорите\" все пак се откри добра възможност. Тоби Алдервейрелд пусна страхотен 50-метров пас през центъра за Деле Али. Английският национал се измъкна зад защитата, стреля с глава и успя да прехвърли неразчетено излезлия Бен Фостър. Топката обаче премина покрай вратата. В 22-ата минута и Моура получи отличен шанс да открие резултата. Той получи извеждащо подаване от Али, но се забави с удара и беше блокиран. С това го голяма степен се изчерпаха и опасните ситуации пред двамата вратари преди почивката. \"Тотнъм\" започна доста по-агресивно второто полувреме. В началото Кристиан Ериксен отправи два далечни удара, но Фостър се справи с тях. В 54-ата минута обаче \"шпорите\" поведоха с куриозен автогол. Моура опита центриране, а топката срещна гърдите на Абдулай Дукуре и влетя в близкия ъгъл. \"Уотфорд\" веднага се активизира в търсене на изравнително попадение. В 67-ата минута Алдервейрелд едва не си отбеляза автогол след центриране на Трой Дийни. В опита си да избие топката защитникът я насочи към собствената си врата, но за него късмет тя срещна гредата. Две минути по-късно обаче домакините стигнаха до гол. Хосе Холебас центрира от свободен удар, а капитанът Дийни се пребори със защитата на \"Тотнъм\" и отбеляза с глава. В 76-ата минута \"стършелите\" обърнаха резултата след още едно статично положение. Холебас центрира от корнер, а Крейг Каткарт беше изпуснат пред вратарското поле и прати топката в мрежата с глава. В същото време \"Манчестър юнайтед\" и Жозе Моуриньо взеха глътка въздух след победа с 2:0 при гостуването на \"Бърнли\". Ромелу Лукаку отбеляза и двете попадения, Пол Погба пропусна дузпа, а \"червените дяволи\" завършиха мача с десет души след директен червен картон на Маркъс Рашфорд. Първия гол падна в 27-ата минута. Алексис Санчес центрира от фланга, а Лукаку беше изпуснат от Бен Мий и отбеляза с глава. В 44-ата минута Лингард стреля, топката рикошира в Чарли Тейлър и попадна в Лукаку, който отблизо я изпрати в мрежата. В 68-ата минута \"Юнайтед\" получи шанс да изпълни дузпа за нарушение на Аарън Ленън срещу Рашфорд. Погба обаче не успя да преодолее Джо Харт от бялата точка. Само две минути по-късно Рашфорд беше изгонен за удар с глава срещу Фил Бардсли. Това все пак не попречи на \"червените дяволи\" да удържат аванса си. \"Юнайтед\" записа втора победа за сезона и събра шест точки, колкото имат още \"Арсенал\", \"Лестър\" и \"Евертън\". \"Червените дяволи\" са десети в класирането заради по-лоша голова разлика, след като допуснаха шест попадения в предишните си два мача (2:3 с \"Брайтън\" и 0:3 с \"Тотнъм\"). \"Бърнли продължава без победа от началото на сезона и заема предпоследното място с една точка. Тимът на Шон Дайх, който миналата година завърши седми и се класира за Лига Европа, няма успех в девет поредни мача във Висшата лига.", "date": "2018.09.02", "title": "Летящият старт на \"Уотфорд\" продължи с обрат срещу \"Тотнъм\", \"Юнайтед\" взе глътка въздух"}
{"url": "https://www.dnevnik.bg/photos/2018/09/02/3305026_fotogaleriia_svetovnite_snimkite_na_denia_-_1-2/", "text": "В Дака, Бангладеш се отбелязва рождението на Кришна.", "date": "2018.09.02", "title": "Фотогалерия: Световните снимките на деня - 1-2 септември 2018 г."}
{"url": "https://www.dnevnik.bg/sport/2018/09/02/3305093_barselona_vkara_osem_gola_na_debjutanta_ueska/", "text": "Барселона\" постигна смазваща домакинска победа срещу новака \"Уеска\" с 8:2. Лионел Меси и Луис Суарес отбелязаха по две попадения срещу абсолютния дебютант в елита на испанския футбол. Усман Дембеле, Иван Ракитич и Жорди Алба се разписаха по веднъж, а Хорхе Пулидо си вкара автогол. Каталунците записаха трета победа от три мача и излязоха начело в класирането с девет точки и голова разлика 12:2. \"Другият отбор със стопроцентов актив в Ла Лига е \"Реал\" (Мадрид), който в събота надигра \"Леганес\" с 4:1. Европейският клубен шампион е допуснал същия брой попадения, но е отбелязал две по-малко. Мачът между \"Барселона\" и \"Уеска\" започна шокиращо за домакините, които допуснаха гол още в третата минута. Гостите организираха бърза атака с центриране от десния фланг към далечната греда. Самуел Лонго стреля с глава, а Хосе Камило Ернандес отклони топката и не остави шансове на Марк Андре тер Стеген. \"Барселона\" имаше нужда от десетина минути, за да се отърси от неочакваното начало. В 16-та минута Лионел Меси взе нещата в свои ръце и изравни резултата след страхотен индивидуален пробив в наказателното поле на съперника. Осем минути по-късно Алба доста остро центриране от левия фланг. Пулидо опита да пресече подаването, но вместо това изпрати топката в собствената си врата. В 39-ата минута Суарес увеличи аванса на шампионите с първия си гол за сезона. Той засече отблизо центриране на Алба. Заради съмнения за засада на последния попадението първо беше прегледано на видеоповторения и след това зачетено. \"Уеска\" неочаквано стигна до втори гол и намали изоставането си малко след изпълнението на центъра. Защитата на \"Барселона\" не се ориентира добре и позволи на Мои Гомес да стигне пръв до топката на границата на вратарското поле. Гомес я върна назад към Алекс Гайар, който от движение я изпрати в мрежата. Само три минути след почивката \"Барселона\" си върна аванса от два гола. Дембеле получи хубаво подаване от Суарес и отбеляза с удар по диагонала. Четири минути по-късно Ракитич беше изведен вдясно от Меси и вкара още едно красиво попадение. В 61-ата минута Меси покачи на 6:2. Той получи извеждащо подаване от Филипе Коутиньо, надбяга защитата на \"Уеска\" и спокойно преодоля вратаря Аксел Вернер. В 72-ата минута Алба отбеляза за 7:2 след още една асистенция на Меси. В добавеното време \"Барселона\" получи дузпа, след като Суарес беше фаулиран от вратаря Вернер. Уругваецът предостави топката на Меси, който имаше отлична възможност да оформи своя хеттрик. Аржентинецът обаче я отказа. Суарес се зае с изпълнението и оформи крайния резултат.", "date": "2018.09.02", "title": "\"Барселона\" вкара осем гола на дебютанта \"Уеска\""}
{"url": "https://www.dnevnik.bg/sport/2018/09/02/3305117_ludogorec_si_vurna_tretoto_miasto_s_lesna_pobeda/", "text": "Лудогорец\" постигна безпроблемна победа с 3:1 срещу \"Дунав\" (Русе) в последния мач от седмия кръг на Първа лига. Шампионите събраха 14 точки и се върнаха на третото място, като изпревариха \"Берое\" и \"Черно море\", които имат по 12 точки. Тимът от Разград се доближи на две точки от втория ЦСКА и на пет от лидера \"Левски\". \"Дунав\" заема 12-ата позиция с шест точки след петата си загуба за сезона. По-слабо до момента се представят само \"Септември\" (София) и \"Верея\", които имат съответно четири и две точки. \"Лудогорец\" изигра най-резултатния си мач през сезона и за пръв път отбелязаха повече от два гола в Първа лига под ръководството на Пауло Аутуори. Разградчани нямаха никакви трудности срещу \"Дунав\" и можеха да открят резултата още в 23-ата секунди. Вандерсон обаче пропусна, останал сам срещу вратаря Филип Димитров. Клаудиу Кешеру, Густаво Кампаняро и Джоди Лукоки също пропуснаха добри възможности, преди да се стигне до откриването на резултата в 26-ата минута. Филипов спаси удар на Кампаняро, но защитата пред него не успя да изчисти добре. Последва отлично подаване на Кешеру към Лукоки, който със силен удар прати топката в мрежата. Шест минути след почивката домакините решиха мача с втори гол. Вандерсон центрира от корнер, а Кешеру засече топката от воле и отбеляза страхотно попадение. Две минути по-късно румънецът окончателно уби интригата в двубоя. Той беше изведе очи в очи с Филипов и технично го прехвърли. \"Лудогорец\" имаше възможности да спечели и по-убедително, но вместо това получи попадение в 77-ата минута. Иван Коконов получи дълго диагонално подаване, премина технично двама противникови играчи и от малък ъгъл преодоля вратаря Ренан. Резултатите от кръга: \"Верея\" - \"Славия\" 0:0 \"Черно море\" - \"Витоша\" 1:0 \"Септември\" - \"Етър\" 0:2 \"Ботев\" (Пловдив) - ЦСКА 0:0 \"Левски\" - \"Берое\" 1:0 \"Ботев\" (Враца) - \"Локомотив\" (Пловдив) 0:0 \"Лудогорец\" - \"Дунав\" 3:1", "date": "2018.09.02", "title": "\"Лудогорец\" си върна третото място с лесна победа срещу \"Дунав\""}
