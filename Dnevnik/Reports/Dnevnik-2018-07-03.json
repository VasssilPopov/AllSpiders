{"url": "https://www.dnevnik.bg/sport/2018/07/03/3210758_angliia_se_promukna_na_chetvurtfinalite_sled_drama_s/", "text": "Англия се класира за четвъртфиналите на световното първенство след драматичен мач с Колумбия. Шампионите от 1966 г. стигнаха до триумфа след 1:1 в редовното време и 4:3 след дузпи. Това е първият случай в историята на световните първенства, в който англичаните печелят след дузпи. Преди това те бяха отпадали в три случая - 1990, 1998 и 2006 г. Гол на Хари Кейн от дузпа даде преднина на Англия в 58-ата минута. Воденият от Гарет Саутгейт състав очакваше преминаването си в следващата фаза, но в последните добавени секунди към редовното време Йери Мина изравни с глава след ъглов удар. При дузпите колумбийците бяха във водещата позиция след пропуск на Джордан Хендерсън. След това обаче Урибе стреля в гредата, а Пикфорд спаси удара на Карлос Бака. Ключовият момент дойде с изпълнението на Ерик Дайър, който беше точен и донесе победата на отбора си. Мачът в Москва имаше две лица. До гола на колумбийците в последните минути картината беше разочароваща - привържениците видяха малко стойностни футболни мигове. Вместо това изобилстваха единоборствата, напрежението и пререканията между футболистите. В продълженията играта се оживи и двата отбора започнаха опити за атаки. В първите 15 минути колумбийците бяха по-дейни и имаха възможности, докато след това съперникът им влезе във водещата роля. В следващия етап англичаните ще се изправят срещу шведите, които по-рано  се наложиха с 1:0 срещу Швейцария . Лошата новина за Хосе Пекерман беше, че нямаше възможност да използва Хамес Родригес. Един от основните футболисти на Колумбия не успя да се възстанови и беше на трибуните. След всичките 120 минути двата отбора бяха отправили само шест точни удара. Мачът започна с натиск на англичаните, който доведе до няколко разбърквания след ъглови удари. В 15-ата минута след подаване от дясно Кейн стреля от малък ъгъл с глава, но топката мина над вратата. Постепенно колумбийците успяха да се изтеглят по-напред и дойде време за единоборствата и зараждането на напрежение на терена. Малко преди почивката Киърън Трипиър стреля опасно от фаул, но топката мина край гредата. В 54-ата минута Карлос Санчес задържа и събори Кейн в наказателното поле и съдията даде дузпа. Нападателят на \"Тотнъм\" изпълни точно, като стреля в средата за 1:0. Кейн вкара шестия си гол на световното и трети от дузпа. Той стана първият футболист след Томи Лоутън от 1939 г. насам, който се разписва в шест поредни мача за Англия. Последваха минути на огромно напрежение, чести сблъсъци по терена и пререкания между играчите. В 63-ата минута след удар с глава на Деле Али топката мина встрани. Англичаните се стараеха да съхранят преднината си и успяха да го направят до последните секунди на добавеното време. В 81-ата минута Хуан Куадрадо стреля неточно. В третата минута от добавеното време Матеус Урибе отправи мощен удар от разстояние, а Джордан Пикфорд направи забележително спасяване. При последвалия ъглов удар Мина надскочи защитник на съперника и стреля с глава. Топката тупна на земята и влезе във вратата за 1:1. В продълженията колумбийците започнаха добре с устрем и в търсене на гол. Най-добрата възможност обаче беше за англичаните - в 112-ата минута Дани Роуз стреля неточно. Малко по-късно пропуск направи и Ерик Дайър.", "date": "2018.07.03", "title": "Англия се промъкна на четвъртфиналите след драма с дузпи в Москва"}
{"url": "https://www.dnevnik.bg/bulgaria/2018/07/03/3210619_blizo_60_na_sto_ot_bulgarite_smiatat_che_aec_belene_si/", "text": "Темата \"Белене\" продължава да разделя българското общество. 30% са на мнение, че атомната централа задължително трябва да бъде построена, но за мнозинството икономическият фактор е решаващ – според 59% проектът си струва да се реализира само ако е икономически изгоден. Това показват резултатите от регулярното тримесечно проучване на \"Алфа рисърч\". Изследването е национално представително и е реализирано в периода 17 – 25 юни 2018 г. чрез пряко стандартизирано интервю лице в лице, сред извадка от 1017 души. Аналогична е ситуацията и по отношение на евентуални рискове, свързани със строежа на централата. 30% нямат притеснения, но 69% изказват едни или други опасения. Сред тях най-съществени са опасенията за рискове от аварии и екологично замърсяване (46%), следвани от финансово-икономическите (29%), геополитическите (23%), вътрешнополитическите (20%). По-младите хора, гледащи на проекта през призмата на по-дълъг житейски хоризонт, както и тези с по-високо образование, са много по-склонни да отчитат нивата на риск и да се въздържат от подкрепа за проекта.", "date": "2018.07.03", "title": "Близо 60 на сто от българите смятат, че АЕЦ \"Белене\" си струва да се реализира само ако е икономически изгодно"}
{"url": "https://www.dnevnik.bg/sport/2018/07/03/3210328_po_putia_na_pregrudkata_na_amazoniia_lhamsuren_navliza/", "text": "Приключенецът  Филип Лхамсурен  се насочва към един от най-тежките етапи в експедицията си \"Прегръдката на Амазония\", чиято крайна цел е преминаването през амазонската джунгла със собствени сили. За три месеца той премина 2575 км на кану, пеша и с колело. Лхамсурен вече достигна най-южната точка в маршрута си Порто Вельо. \"Оттук на юг амазонската джунгла е унищожена. Това е и моята марка за граница - където горите са опожарени, реките \"обърнати\" и пътищата са осеяли като преждевременни бръчки Земята\", казва приключенецът, цитиран от екипа си. Той продължава на североизток, където се очаква да достигне до мътните води на Амазонка при устието на Тапажос. Етапът напред е един от най-трудните, тъй като Филип ще трябва да преодолее с колело наводнената кална \"магистрала\" Транс Амазоника, обявиха от екипа му. Според Лхамсурен е много вероятно да му се наложи да остави колелото си или да го замени за кану. Преодоляването на подобен път в предишния етап на експедицията му костваше много енергия и проблеми. Сега му предстоят над 1000 километра по подобен хълмист терен, преди да достигне отново до реката. Приключенецът  започна предизвикателството си в края на май . Цялостният му маршрут включва над 5000 км в девствената природа на най-голямата тропическа гора в света и спускане по Амазонка до вливането ѝ в Атлантическия океан. Очакванията са пътуването да продължи около шест месеца. Лхамсурен се движи сам – с кану, колело или пеш, и осигурява прехраната си сам. Ако успее в начинанието си, той ще стане третият пътешественик в света, преминал със собствени сили през амазонската джунгла.", "date": "2018.07.03", "title": "По пътя на \"Прегръдката на Амазония\": Лхамсурен навлиза в един от най-тежките етапи"}
{"url": "https://www.dnevnik.bg/bulgaria/2018/07/03/3210611_bulgarski_sud_se_proiznese_v_polza_na_gei_dvoika/", "text": "В решение от 29 юни Административният съд в София отсъди в полза на правото на пребиваване на съпружеска", "date": "2018.07.03", "title": "Български съд се произнесе в полза на гей брак"}
{"url": "https://www.dnevnik.bg/bulgaria/2018/07/03/3210640_prokuraturata_proveriava_kiril_domuschiev/", "text": "Софийската градска прокуратура (СГП) проверява информация, свързана с председателя на Конфедерацията на работодателите и индустриалците в България (КРИБ) Кирил Домусчиев, съобщава  \"Капитал\"  като се позовава на информация от два независими източника. В края на миналата седмица от СГП са поискали от съда да даде разрешение за разкриване на банковата и осигурителна тайна на бизнесмена, твърди източник на \"Капитал\". Източниците на изданието не са дали информация за това какъв е предметът и характерът на проверката, а официална информация от държавното обвинение не е получена. Самият Домусчиев е коментирал по принцип, че работа на институциите е да извършват проверки и да защитават обществения интерес. Кирил Домусчиев e председател на КРИБ. Бизнесът му включва компании като \"Хювефарма\", Параходство \"Български морски флот\", \"Адванс пропъртис\" и \"Биовет\". Заедно с брат си Георги са собственици на футболния \"Лудогорец\". В последните години под тяхно ръководство отборът се превърна в хегемон в българския футбол, като стана шампион седем поредни пъти. Изданието припомня, че през октомври 2017 г. срещу Домусчиев  беше внесен сигнал  от вицепремиера Валери Симеонов във връзка с приватизацията и  управлението на \"Български морски флот\"  след това.", "date": "2018.07.03", "title": "\"Капитал\": Прокуратурата проверява Кирил Домусчиев"}
{"url": "https://www.dnevnik.bg/sviat/2018/07/03/3210622_provali_se_sdelka_za_kitaiski_kontrol_nad_rompetrol/", "text": "Сделка за продажбата от казахстанската държавна компания \"Казмунайгаз\" ( KazMunayGaz) на мажоритарен пакет от акциите на румънската \"Ромпетрол\" (Rompetrol) на китайската енергийна група CEFC няма да има. След тази новина, разпространена от \"Ройтерс\", цените на акциите на \"Ромпетрол\" в Букурещ се понижиха с 4.6% и бяха спрени от търговия. Става дума за опит за получаване от китайците на контрол над Rompetrol Rafinare (известен още като Petromidia), операторът на най-голямата румънска петролна рафинерия и на верига от бензиностнации в страната и чужбина, включително България. \"Казмунайгаз\" се съгласи през декември 2016 г. да продаде 51% дял в своя румънски бизнес KMG International N.V. на CEFC Energy. През март 2018 г. компанията заяви, че сделката все още е валидна, макар че в Китай вече бе набрало скорост разследване за корупция в особено големи размери срещу президента на CEFC. През май поделението CEFC Shanghai International не успя навреме да погаси заем от над 327 милиона долара. През юни CEFC трябваше да плати 50 милиона долара депозит за сделката в Румъния, но срокът е бил пропуснат, допълва \"Ройтерс\". Това става в момент, когато китайският конгломерат бързо се разделя с активи в опит да погаси задълженията си, а одитори проверяват финансовите му отчети. \"Към настоящия момент сделката не се е състояла. В момента \"Казмунайгаз\" разглежда различни варианти за последващи действия\", отговарят за \"Ройтерс\" от казахстанската компания. Трима източници, запознати с хода на преговорите, също казват, че сделка няма и няма да има. Запитан дали акциите на KMGI са предлагани и на други компании, високопоставен официален източник от Астана казва, че \"процесът е продължителен, има различен интерес\". Двама високопоставени китайски източници също потвърждават, че сделката се е провалила и че до 30 юни не е бил преведен депозитът. Казахстанците обясняват, че вече не очакват някаква компенсация от CEFC за провалената сделка. НК \"Казмунайгаз\" чрез KMGI владее 54.63% дял в Rompetrol Rafinare S.A., а останалите 44.69% са на румънската държава. През миналата година Petromidia е преработила 5.662 милиона тона петрол, а по-малка Vega (част от групата) - 373 000 тона, което общо е увеличение от 5% спрямо 2016 г. Бензиностанциите \"Ромпетрол\" са над хиляда в Румъния, България, Молдова и Грузия плюс стотина обекта под бранда Dyneff във Франция и Испания. Китайската СEFC придоби 51.49% от Dyneff през декември 2015 г.", "date": "2018.07.03", "title": "Провали се сделка за китайски контрол над \"Ромпетрол\""}
{"url": "https://www.dnevnik.bg/bulgaria/2018/07/03/3210641_spored_sudebnite_motivi_akusherkata_emiliia_kovacheva/", "text": "Акушерката Емилия Ковачева, която Софийският градски съд осъди на 18 г. затвор заради побой на новородената Никол, е проявила садистично отношение към бебето, а цялото ѝ поведение при продължителния побой я характеризира като жесток и безскрупулен човек, който не зачита правото на живот. Това се казва в мотивите на съда, който произнесе присъдата през септември миналата година, информира news.lex.bg. Мотивите към нея обаче излизат днес. С тях делото може да продължи пред втора инстанция в Софийския апелативен съд (САС), тъй като родителите на пострадалото дете искат по-тежко наказание, а подсъдимата не се признава за виновна. Миналата седмица Ковачева поиска по-лека мярка за неотклонение, макар че е под домашен арест, но  съдът не уважи молбата ѝ . Тогава родителите на пострадалата Никол споделиха разочарованието си, че мотивите към присъдата още не са написани и Ковачева не е в затвора. Бащата Румен Димитров сподели, че дъщеря му е развила епилепсия след побоя, а бившата акушерка каза, че не чувства вина. В публикуваните днес мотиви съдия Владимир Астарджиев обяснява защо е приел, че справедливото наказание за Ковачева е именно 18 години затвор. Емилия Ковачева е подсъдима за опит за убийство, тъй като в нощта срещу 17 април 2015 г., по време на 24-часово дежурство в болница \"Софиямед\", в продължение на около час и половина е била с юмруци и е душила 3-дневното тогава бебе, като му е нанесла поне 39 удара. Детето имаше множество травми, включително счупена черепна кост и само адекватната лекарска намеса впоследствие предотврати смъртта. По-късно се разбра, че действията на Ковачева са били записани и на камери, като записите бяха използвани по делото. То обаче продължи близо 2 години на първа инстанция заради постоянни възражения на защитата на подсъдимата и множеството експертизи. \"Съдът няма компетентност в медицинската материя, което наложи изслушването на многобройни медицински експертизи по делото, но е напълно разбираемо, че никой от лекарите и медицинския персонал на УМБАЛ \"Софиямед\" ООД не е предполагал причината за състоянието на детето, доколкото действията на подсъдимата спрямо детето са невъобразими и излизат извън рамките на нормалното отнасяне между хората, особено по отношение на новородените\", се казва в мотивите. Съдът обаче отбелязва, че не може да приеме поведението на лекарите за адекватно на ситуацията. Едва привечер застъпващата дежурство друга лекарка вижда, че състоянието на бебето е изключително тежко и се обажда в болница \"Токуда\", за да поиска транспортирането му. Съдът също пише, че тъй като тя отрича да е извършила престъплението, могат да се правят само предположения. Защитата твърдеше, че детето е било изпуснато, но не от Ковачева, което съдът отхвърли. Адвокатът на акушерката настояваше още, че тя е била принуждавана да дава тежки 24-часови дежурства, което водело до преумора, но и това твърдение беше опровергано от нейни колеги. Оказа се, че Ковачева е давала 24-часови дежурства, но по собствено желание, за да получава допълнително заплащане. Според съда тя наистина е била претоварена, но това по никакъв начин не оправдава или омаловажава стореното от нея. Макар за това престъпление да се предвижда и доживотен затвор, прокуратурата искаше наказание от 12 години за Ковачева. Съдът отбелязва обаче, че са налице и четирите квалифициращи признака - обект на посегателството е дете, което е в безпомощно състояние, а опитът за убийство е извършен по особено мъчителен начин и с особена жестокост. \"Обстоятелството, че именно акушерката Емилия Ковачева - лице, призвано да оказва специализирани грижи в първите дни от живота на човешките същества, е осъществила деянието по начина, по който е описан във фактическата част на настоящите мотиви, разкрива изключително садистично отношение спрямо бебето Никол и характеризира подсъдимата именно като жесток и безскрупулен човек. С нанесения на тридневното бебе побой, целящ умъртвяването му, подсъдимата е демонстрирала своята безчовечност и жестокост, както и пълна незаинтересованост за основните права на другите – включително правото на живот\", пише в мотивите на съда.", "date": "2018.07.03", "title": "Според съдебните мотиви акушерката Емилия Ковачева е безчовечна, жестока и безскрупулна"}
{"url": "https://www.dnevnik.bg/sviat/2018/07/03/3210634_iranski_diplomat_v_avstriia_e_arestuvan_zaradi/", "text": "Австрия ще отнеме имунитета на ирански дипломат, арестуван по подозрения за планирана атака на среща на иранска опозиционна организация във Франция. 46-годишният Асадолах А. е бил задържан в Германия, след като двама други заподозрени са били заловени от белгийската полиция в събота с експлозиви и детонатор в колата им, съобщават австрийските, германските и белгийските власти, цитирани от агенция \"Ройтерс\". Във Франция също бяха арестувани трима души, двама от които по-късно са били освободени. \"Иранският дипломат ще загуби дипломатическия си статут в рамките на 48 часа заради европейската заповед за ареста му\", обясниха от външното министерство във Виена. Посланикът на Техеран е привикан да изясни ситуацията, правителството отрече да носи отговорност. Президентът Хасан Рухани е на посещение в Австрия утре. Те са заподозрени, че са планирали да взривят бомба на срещата на базирания в Париж Национален съвет за съпротива на Иран – организация на опозиционни групи, които искат да прекратят шиитската духовна власт в страната. На срещата са били и няколко бивши европейски и арабски министри. Основна движеща сила в съвета е Организацията на муджахидините на иранския народ. Допреди няколко години тя бе смятана за терористична групировка от ЕС и САЩ. Техеран отдавна призовава Париж, Рияд и Вашингтон да ограничат дейността ѝ.", "date": "2018.07.03", "title": "Ирански дипломат в Австрия е арестуван заради планирана атака срещу опозицията"}
{"url": "https://www.dnevnik.bg/sviat/2018/07/03/3210651_plemennichkata_na_skripal_se_kandidatira_za_mestnite/", "text": "Племенничката на бившия руски шпионин Сергей Скрипал, който беше отровен във Великобритания, се кандидатира за депутат в регионален парламент в Русия в листата на контролирана от Кремъл партия, предаде агенция \"Асошиейтед прес\". Виктория Скрипал  се явява на избори за Ярославската областна дума като кандидат на \"Справедлива Русия\", съобщи Анастасия Пивоварова, говорителка на партията. Сергей Скрипал и  дъщеря му Юлия  оцеляха при атака с отровно вещество в английския град Солсбъри през март. Великобритания твърди, че те са били отровени с нервнопаралитичeн агент, известен като \"Новичок\", и че Русия стои зад атаката. Москва категорично отхвърля обвиненията. В изказванията си пред руската държавна телевизия Виктория Скрипал твърдеше, че няма доверие на воденото от Великобритания разследване. Пивоварова каза, че  Виктория Скрипал  има подкрепата на партията заради нейната \"активна гражданска позиция\". Изборите за областното законодателно събрание ще бъдат на 9 септември - т.нар. \"единен ден за гласуване\" в Русия, в който се провеждат избори за органи на различно ниво. След излизането си от болницата дъщерята на Скрипал - Юлия, отказа предложената ѝ от руското посолство помощ и опроверга  представените от братовчедка ѝ пред руските медии  изказвания \"Благодаря на братовчедка си Виктория за загрижеността ѝ за нас, но моля да не ме посещава, нито да опитва да ме търси за момента\", се казваше в изявлението ѝ. Юлия бе изписана от болницата на 9 април и миналата седмица  направи изявление , изразявайки благодарността си към болницата. Изписването на баща ѝ  бе обявено на 18 май . Атаката срещу Скрипал хвърли  Лондон и Москва  в тежък  дипломатически конфликт . Великобритания и западните ѝ съюзници прогониха над 100 руски дипломати. Русия отхвърли всякакво участие в отравянето и отговори реципрочно на експулсиранията на дипломати.", "date": "2018.07.03", "title": "Племенничката на Скрипал се кандидатира за местните избори в Русия"}
{"url": "https://www.dnevnik.bg/detski_dnevnik/2018/07/03/3210688_uchilishtata_s_nai-visok_bal_v_sofiia/", "text": "След като  класирането след седми клас в София бе коригирано , от Регионалното управление на образованието (РИО) обявиха училищата с най-висок минимален бал. Традиционно на първо място е Софийската математическа гимназия (СМГ) \"Паисий Хилендарски\", където балът пада от максималните 500 до 456 точки. В първата петица са същите училища като миналата година, само 64-а ГПИЕ \"Мигел де Сервантес\" и Технологичното училище \"Електронни системи\" (ТУЕС) разменят местата си. 1. СМГ \"Паисий Хилендарски\" - минимален бал 456 точки; 2. 91 НЕГ \"Проф. д-р Константин Гълъбов\" - минимален бал 440 точки; 3. 73 СУ \"Владислав Граматик\" - минимален бал 423.5 точки; 4. ТУЕС - минимален бал 419 точки; 5. 64 ГПИЕ \"Мигел де Сервантес\" - минимален бал 416 точки; 6. Първа английска езикова гимназия - минимален бал 404.5 точки; 7. Втора английска езикова гимназия \"Томас Джеферсън\" - минимален бал 403.5 точки; 8. 9 ФЕГ \"Алфонс дьо Ламартин\" - минимален бал 386 точки; 9. 22 СУ \"Г. С. Раковски\" - минимален бал 381 точки; 10. 35 СУ \"Добри Войников\" - минимален бал 368 точки; 11. 133 СУ \"А. С. Пушкин\" - минимален бал 367.5 точки; 12. 31 СУЧЕМ \"Иван Вазов\" - минимален бал 358.5 точки; 13. 32 СУИЧЕ \"Св. Климент Охридски\" - минимален бал 349.5 точки; 14. Национална търговско-банкова гимназия - минимален бал 340 точки; 15. Национална финансово-стопанска гимназия - минимален бал 327.5 точки; 16. СУ \"Цар Иван Асен II\" - минимален бал 319 точки; 17. 7 СУ \"Свети Седмочисленици\" - минимален бал 318.5 точки; 18. Профилирана гимназия за изобразителни изкуства \"Проф. Н. Райнов\" - минимален бал 317.5 точки; 19. 51 СУ - минимален бал 317 точки; 20. Национална природо-математическа гимназия - минимален бал 312.420 точки. Най-желаните паралелки са с изучаване на английски и испански език в 22-ро СУ \"Г. С. Раковски\" и в 164-та ГПИЕ \"Мигел де Сервантес\". В професионалните гимназии най-желани са специалности \"Банково дело\" с английски език и \"Електронна търговия\" с английски език в Националната търговско-банкова гимназия.", "date": "2018.07.03", "title": "Училищата с най-висок бал в София"}
{"url": "https://www.dnevnik.bg/sviat/2018/07/03/3210451_merkel_spasi_kabineta_no_ostava_na_slabi_pozicii/", "text": "Германският канцлер Ангела Меркел успя да спаси правителството си,  приемайки да се откаже окончателно  от щедрата си миграционна политика, но тази глътка въздух може да се окаже краткотрайна. \"Вероятно никога в управляваща коалиция не е имало толкова отровна атмосфера\", коментира днес всекидневникът \"Билд\", най-четеният в Германия, след сключеното вчера с много усилия споразумение между канцлера и нейния непокорен вътрешен министър, който настояваше за значително намаляване на броя на кандидатите за убежище, пристигащи в страната. Консервативният лидер стана обект на безпрецедентна критика вътре в страната, дори и от екипа си. На нея ще ѝ се наложи, след 13 години на власт, да положи двойни усилия, за да възстанови авторитета си и да сплоти крехката правителствена коалиция, образувана трудно през март от нейната дясноцентристка партия Християндемократически съюз (ХДС), баварския десен Християнсоциален съюз (ХСС) и социалдемократите. Въпреки че председателката на Социалдемократическата партия Андреа Налес приветства края на враждебните прояви в лагера на германските консерватори, един от специалистите на партията по миграционните въпроси, Азиз Бозкурт, разкритикува ограниченията за мигрантите, които са \"напълно в духа\" на крайната десница. Ако социалдемократите отхвърлят споразумението, всички усилия на Ангела Меркел да спаси правителството си ще бъдат поставени под въпрос. Среща на ръководствата на трите партии от коалицията - ХДС, ХСС и социалдемократите - е предвидена за тази вечер. Меркел остава първостепенна мишена за най-твърдолинейните течения сред консерваторите, включително и вътре в собственото й политическо семейство. Въпросът, който все още стои: решението ѝ през 2015 г. да отвори Германия за стотици хиляди кандидати за убежище.  Начело на опонентите: председателят на ХСС Хорст Зеехофер, когото канцлерът очакваше, че ще може да запази под контрол, назначавайки го за министър на вътрешните работи. Той обаче се безпокои за своята партия, която има опасност да загуби абсолютното си мнозинство на регионалните избори през есента заради очакваното засилване на крайната десница. Ако случаят е такъв, враждебните прояви срещу Ангела Меркел, обвинена във воденето на прекалено центристка политика, ще продължат с още по-голяма сила. Загубени позиции Привидно Меркел постигна победа, спасявайки правителството си и задържайки се на власт. В атаката на баварската партия ХСС, насочена и лично срещу нея, много медии съзряха опит за \"преврат\" на  дясното ѝ крило . На практика обаче тя загуби доста позиции, съгласявайки се със значителните ограничения срещу имиграцията. Постигнатото със Зеехофер споразумение за миграционната политика бележи края на благосклонната миграционна политика, въведена от канцлера през 2015 г. Едно от приближените до вътрешния министър лица, Маркус Блуме, заговори освен това за \"поврат в германската политика по предоставянето на убежище\". Конкретно отсега нататък пристигащите в Германия кандидати за убежище, регистрирани вече в друга държава - членка на ЕС - с други думи, по-голямата част от тях - ще бъдат настанявани в \"транзитни центрове\" на границата с Австрия, очаквайки своето връщане в страната, в която за първи път са влезли в Европа. Бернд Риксингер, лидер на германската радикална левица, заговори за \"лагери за масово задържане\", правейки препратка към нацисткото минало на Германия. Той помоли социалдемократите, третия партньор в коалицията на Ангела Меркел, да откаже. А те изглежда още се колебаят относно предложените решения. По принцип връщането на мигранти трябва да се прави при споразумение със страната, където е влязъл мигрантът, а не едностранно от Германия. Ако споразумения обаче не бъдат постигнати, се предвижда мигрантите да бъдат насочвани към Австрия. Остава да се разбере какво мислят по въпроса Виена и Рим. Австрийското правителство, включващо крайната десница и консерваторите, което пое ротационното председателство на Европейския съюз, вече предупреди, че при подобни случаи ще взима идентични мерки по своите собствени граници. С риска от ефект на доминото в Европа. \"Ако Германия си мисли, че може просто да изпрати хора в Австрия, погазвайки международното право, ние ще обясним на немците, че няма да ги приемем\", предупреди миналата седмица австрийският министър на вътрешните работи Херберт Кикъл. /БТА", "date": "2018.07.03", "title": "Меркел спаси кабинета, но трудното ѝ предстои"}
{"url": "https://www.dnevnik.bg/sport/2018/07/03/3210600_kris_frum_shte_atakuva_istoricheska_peta_pobeda_v_tur/", "text": "Фаворитът за крайния успех в \"Тур дьо франс\" Крис Фрум ще има подкрепата на силни помощници в опита му за пета победа в най-престижното състезание в колоезденето. В отбора на \"Скай\" за Обиколката на Франция влизат Герант Томас, Еган Бернал, Джонатан Кастровиехо, Михал Квятковски, Джани Москон, Ваут Пулс и Люк Роу. При успех в надпреварата Фрум ще се нареди до емблематичните колоездачи от миналото Еди Меркс, Жак Анкетил, Бернар Ино и Мигел Индураин, които имат по пет победи. В момента британецът държи и трите фланелки от големите обиколки (Джиро, Тур и Вуелта), след като през май триумфира по впечатляващ начин в Обиколката на Италия. \"Последните 12 месеца бяха най-трудните и най-невероятните в кариерата ми. Не си правя илюзия за предизвикателството, но се чувствам готов и не мога да искам подкрепата на по-добър отбор. Никога преди не съм участвал в \"Тур дьо Франс\", след като съм карал в Джирото и това е абсолютно различен подход за сезона\", каза Фрум. Британецът беше пред угрозата да не участва в Тура заради  разследването около положителната проба за салбутамол  от миналогодишната Вуелта. Повече от половин година Фрум беше с неясен статут, но в понеделник  Международният колоездачен съюз свали обвиненията  към него. Очаква се Томас да бъде резервен вариант за лидер на \"Скай\" в надпреварата, докато Пулс и Бернал да помагат на Фрум в изкачванията. Тимът ще има огромно предимство спрямо конкурентите си в отборния часовник, а балансираният състав е предпоставка за нов успех на Фрум. \"Крис е вече един от най-великите в спорта. Това е възможност за него да бетонира репутацията си още повече\", каза шефът на \"Скай\" Дейв Брейлсфорд.", "date": "2018.07.03", "title": "Фрум ще атакува историческа пета титла в \"Тур дьо Франс\" със суперотбор"}
{"url": "https://www.dnevnik.bg/bulgaria/2018/07/03/3210694_pravnata_komisiia_otkaza_danuchnite_dela_da_se_gledat/", "text": "Правната комисия в парламента подкрепи НАП и отхвърли предложението на председателя й Данаил Кирилов (ГЕРБ) жалбите срещу ревизионните актове на данъчните да се разглеждат от административните съдилища в цялата страна. С 8 срещу 7 гласа депутатите peшиха, че те остават в пет съдилища, както е и сега - в Coфия, Пловдив, Варна, Бургас и Beлиĸo Търново. Самият Кирилов гласува срещу собствените си предложения, информира defakto. bg. Той възприе възраженията на НАП и на финансовото министерство. На тази промяна особено държи Върховният административен съд и неговият председател Георги Чолаков. \"Ще говоря и в пленарна зала\", peaгиpa той. Днес бе деветото поред заседание на правната комисия по мащабните изменения в Административнопроцесуалния кодекс (AΠK). Те се приемат на части и докато правната комисия все още не е стигнала до края на законопроекта, парламентът вече гласува окончателно част от текстовете. Целта на законопроекта е да се облекчи натоварения Върховен административен съд и да се изравни натовареността на останалите 28 съдилища. Днешното решение на правната комисия е крачка назад от целта.  Тази промяна на АПК, която води до изменение в Данъчноосигурителния процесуален кодекс (ДОПК) - т.е. жалбите срещу ревизионните актове на НАП да се гледат от административния съд по постоянен адрес/седалище на ищеца, изглеждаше безспорна. Още повече че в административния кодекс бе записан окончателно принципът, че жалбите срещу индивидуални административни актове се разглеждат по адреса/седалището на адресата им. Оставаше само да се приемат сходни изменения в специални закони като ДОПК, за да могат данъчните дела да се гледат във всички 28 административни съдилища. Пред правната комисия днес юристът Иван Кондов представи възраженията на данъчните от името на финансовото министерство - промяната ще ги натовари. Причината - нямали юристи във всички изнесени офиси из страната и трябвало да назначават нови хора, или да правят разноски за пътувания на наличните юрисконсулти.  По думите на Чолакова това не е вярно - всички изнесени офиси на НАП имат юристи, най-малкото защото там се издават и наказателни постановления, които се обжалват пред съответния районен съд и по тези дела се явяват представители на приходната агенция. Според него не е нормално заради удобствата на данъчните да страдат гражданите и те да бъдат товарени с разноски и неудобства от отдалечено правосъдие. Накрая предложението на самия Кирилов бе отхвърлено с гласовете на ГЕРБ, а за него се обявиха депутатите от БСП, \"Обединени патриоти\" и ДПС. \"Текстът отпада засега. Казвам засега\", обобщи Кирилов и заяви, че ще \"видим ĸaĸвo ще стане в пленарна зала\".", "date": "2018.07.03", "title": "Правната комисия отказа данъчните дела да се гледат в цялата страна"}
{"url": "https://www.dnevnik.bg/sviat/2018/07/03/3210714_za_pruv_put_jena_ot_isliamistka_partiia_stana_kmet_na/", "text": "Суад Абдеррахим, която оглавяваше листата на ислямистката партия \" Ан Нахда \" на общинските избори в Тунис наскоро, беше избрана за кмет на едноименната столица и стана първата жена на този пост, предаде \"Франс прес\". Абдеррахим, която е член на политическото бюро на \"Ан Нахда\", но се определя като независима, беше избрана днес от новите общински съветници с 26 гласа срещу 22 за основния ѝ съперник Камел Идир. Идир, висш местен служител по време на режима на бившия президент Зин ал Абидин бен Али, беше начело в листата на партия \"Нидаа Тунес\", учредена от президента Бежи Каид Есебси и съюзник на \"Ан Нахда\" на национално равнище. \"Посвещавам победата си на всички жени в моята страна, на цялата младеж на Тунис\", заяви видимо развълнувана 53-годишната Абдеррахим, която ръководи фармацевтична компания. \"Най-важната задача ще е подобряване на естетичния облик на Тунис\", каза за АФП новият кмет. Столицата има сериозен проблем с управлението на отпадъците, който се задълбочи след революцията от 2011 г., свалила от власт Бен Али. Партия \"Ан Нахда\" излезе начело в град Тунис, но без мнозинство, с 21 от общо 60 места, на общинските избори на 6 май. Тези избори бяха първите след революцията, но протекоха при много ниска избирателна активност, особено на младите избиратели. Изборите бележат началото на децентрализацията - ключов проект в страна, където общините досега бяха със силно ограничена автономия.", "date": "2018.07.03", "title": "За пръв път жена от ислямистка партия стана кмет на Тунис"}
{"url": "https://www.dnevnik.bg/zelen/2018/07/03/3210593_proverka_ustanovi_zamursiavane_s_neft_po_plajovete_na/", "text": "Проверки по плажната ивица на Приморско, плаж Алепу, Несебър и Ахелой са установили наличие на т.нар. катранени топчета. От екоинспекцията в Бургас са издали предписание към концесионерите за почистване на плажовете, съобщават от Министерството на околната среда и водите (МОСВ). Инспекциите са извършени по множество сигнали от граждани за наличие на мазутни топчета на тези места по Черноморието.  В тази връзка Регионалната инспекция отправя питане до \"Морска администрация\" - Бургас, като компетентен орган по контрола за опазване на морската среда от замърсявания от плавателни съдове. От отговора става ясно, че вероятно се касае за т.нар. катранени топчета, които се получават като краен резултат от естественото обветряне  след престой във водата. След продължителен престой на дъното на морето те обикновено се изхвърлят на брега, смесени с разпилени отпадъци, в резултат на силен вятър и вълнение, каквито има през последните дни, са разяснили от \"Морска администрация\". Не е известно кой е замърсителят  В това състояние тези остатъци не дават възможност да се определи кой е конкретният източник на замърсяването. Подобни замърсявания често са факт извън териториалното море на България, където е невъзможно да се проведе разследване, обясняват от МОСВ. Единственият възможен начин за почистване е механичното им събиране от плажа, за което РИОСВ – Бургас, е издала предписание на концесионерите на съответните плажове.", "date": "2018.07.03", "title": "Проверка установи замърсяване с нефт по плажовете на Приморско, Алепу, Несебър и Ахелой"}
{"url": "https://www.dnevnik.bg/sviat/2018/07/03/3210279_snimka_na_denia_da_pluvash_okolo_ciala_velikobritaniia/", "text": "Бившият състезател по водна топка Рос Едли прави опит да стане първият човек, обиколил с плуване Британските острови. Той тръгна на 1 юни от Маргейт и планира да финишира до сто дни.", "date": "2018.07.03", "title": "Снимка на деня: Да плуваш около Великобритания за сто дни"}
{"url": "https://www.dnevnik.bg/skorost/2018/07/03/3209586_pejo_partner_prenasia_udobstvata_ot_lekite_koli_v/", "text": "Пежо\" представи новото поколение на вана \"Партнер\", което предлага интериор и удобства близки до тези на леките автомобили. След интересните системи в колата е сигнализацията за претоварване. Тя се задейства автоматично при запалване на двигателя, като дали товарът не е повече, може да се провери и с натискане на бутон в товарното отделение. Друга интересна система е тази, която дава картина на зоната зад колата и от дясната и страна. Тя разчита на две камери и помага на водача да маневрира безопасно. Предлага се в две дължини \"Пежо Партнер\" излиза на пазара в две дължина. Стандартната версия 4.40 м, като товарното пространство е с използваема дължина от 1.81 метра, а товарният обем вариращ от 3.30 до 3.80 кубика, което е достатъчно за събирането на две европалета. Дългата версия е 4.75 метра и в товарния отсег се събират предмети с дължина 2.16 метра. Товарният капацитет на това изпълнение е от 3.90 до 4,40 кубика. Полезният товар е от 650 кг до 1 тон. Достъпът до товарната зона се осигурява през стандартните задни и опционалните странични плъзгащи се врати, като в нея има халки за укрепване на товара, 12-волтов контакт и осветление със светодиоди. На разположение е и люк над задните врати, който позволява транспортиране на дълги предмети. Хитро усвояване на цялата дължина В зависимост от версията \"Пежо Партнер\" може да се снабди със седалката \"Мултифлекс\", която осигурява възможност отпред да се возят трима души, или при сгъване на облегалката да се транспортират предмети с дължина до 3 и до 3.35 метра в зависимост от версията. В централната седалка е вградена и сгъваема масичка, на която може да се постави лаптоп. \"Пежо Партнер\" се предлага и в товаро-пътническа версия с втори ред седалки, които са взети от пътническата версия \"Рифтър\" и предлагат комфорт и голямо пространство за краката. Вторият ред седалки могат да се сгъват, което позволява транспортирането на големи товари.  Модерният кокпит от леките коли вече и при вановете Поглед към оформлението на работното място на водача в \"Партнер\" ни показва типичният за леките автомобили на \"Пежо\" \"Ай-Кокпит\", отличаващ се с компактен волан, приборно табло на нивото на очите и 8-инчов, реагиращ на допир, сензорен екран. Сред опциите в модела присъстват адаптивен автопилот, система за разпознаване на пътните знаци, асистент за придържане в лентата с коригиране курса, следене на мъртвата зона на огледалата, активна спирачка при риск от удар в друго превозно средство, велосипедист или пешеходец и други. На разположение е и стабилизатор на теглича, който успокоява колебанията в ремаркето чрез неутрализиране на страничните движения и намаляване на скоростта на автомобила, ако е необходимо. Услуги за мениджърите на автопаркове За мениджърите на автопаркове са на разположение три специални пакета. Първият следи изминатият пробег въз основа на часовете на ползване, точна оценка на разхода на гориво и свързаните разходи и следи в реално време интервалите за сервизно обслужване. Вторият анализира стила на шофирането, а третият позволява проследяване на автомобила в реално време, посочвайки поетите маршрути и престоя на автомобила. \"Пежо Партнер\" излиза на пазара с две две версии на 1.2-литровия бензинов двигател. По-мощната е със 130 к.с. и се комбинира с 8-степенна автоматична трансмисия, докато базовият мотор е със 110 коня и съчетан със 6-степенна механична скоростна кутия. Дизелите са три, като при 1.5-литра работен обем предлагат мощности от 75, 100 и 130 конски сили, като най-мощният може да се комбинира с 8-степенен автоматик. С варианти за хубав път и офрод В допълнение към стандартните нива на оборудване \"Пежо Партнер\" предлага за първи път готови версии за определени профили на употреба. Grip, версия, е насочена към хората, които ще използват автомобила по трудни терени. Тя предлага увеличен пътен просвет, по-големи джанти с гуми Mud & Snow, усъвършенстван контрол на сцеплението - Advanced Grip control, увеличен полезен товар до 1 тон, допълнително осветление в товарната зона, резервна гума и други. Версията \"Асфалт\" е предназначена за професионалистите, които пътуват повече по нормални пътища и търсят преди всичко безопасност и комфорт. Тя включва, подобрена звукоизолация, комфортни седалки, набор от камери, електрическа паркинг спирачка, радио с 8-инчов сензорен екран, регулатор и ограничител на скоростта, сензор за дъжд и осветеност, климатик и други. Както и до сега \"Пежо Партнер\" ще се предлага и в различни трансформации - аварийни и помощни автомобили, специализирани превозни средства за строителния сектор, пикапи, хладилни превозни средства, 4x4 и други. Новият \"Пежо Партнер\" се чака на международните пазари в края на годината.", "date": "2018.07.03", "title": "\"Пежо Партнер\" пренася удобствата от леките коли в автомобилите за работа"}
{"url": "https://www.dnevnik.bg/video/2018/07/03/3209954_megaproektut_kitai_video/", "text": "Китайска делегация пристига в България  за среща със страните  от Централна и Източна Европа тази седмица. Пекин се надява да привлече интерес към проекти, които може да са му полезни по Новия път на коприната. Страната обаче работи и по собственото си превръщане в мегапроект, който да подчертае амбициите ѝ да бъде център на света с неограничени възможности. Но това си има цена. Още видео от рубриката \"С две думи\" -  тук .", "date": "2018.07.03", "title": "Мегапроектът Китай изнася в чужбина и азиатския му модел (видео)"}
{"url": "https://www.dnevnik.bg/sviat/2018/07/03/3210080_pet_godini_v_es_kak_hurvatiia_stana_nevidima/", "text": "Преди пет години Хърватия стана пълноправен член на ЕС. Още по онова време не се забелязваше твърде голямо въодушевление - нито в Хърватия, нито пък в ЕС. Датата бе 1 юли 2013. Кризата в еврозоната беше в разгара си - ЕС и ЕЦБ бяха ангажирани най-вече със спасяването на Гърция, Португалия и Ирландия. Италия и Испания също създаваха сериозни тревоги на ЕС. Германските медии отбелязваха загрижеността на германските данъкоплатци, че \"ЕС осиновява поредното проблемно дете\". А в британските вестници по същото време преобладаваше сарказмът: \"Седнете на нашия стол! Нали скоро го освобождаваме\". А в самата Хърватия присъединяването към ЕС мина почти безшумно и без големи празненства. Хората смятаха, че е извършена правилна крачка, защото вярваха, че страната им винаги си е била част от Европа. Хърватите бяха убедени и в това, че са били принудени да чакат неоправдано дълго за членство в ЕС и че във всички случаи е трябвало да бъдат приети поне преди България и Румъния. От друга страна хората бяха загрижени от това, че хърватската икономика навярно няма да е конкурентоспособна в рамките на общия европейски пазар. Безработицата още тогава възлизаше на 20%. Единственият лъч на надежда бяха еврофондовете. Говореше се за милиарди, които щели да бъдат отпуснати на страната. За подарък - изтичане на мозъци Днес, пет години по-късно, празнично настроение отново няма. Дори и най-отявлените привърженици на пълноправното членство не са в състояние да кажат какви са били ползите за ЕС от това, че прие Хърватия в общността. Освен ако не сметнем за печалба масовата емиграция на високообразовани млади хървати към западните страни-членки. Макар че бившият председател на ЕК Барозу даваше добра оценка на страната за борбата ѝ срещу корупцията, от присъединяването си насам най-младата страна-членка на ЕС е паднала по-ниско в класацията на \"Трансперънси интернешънъл\". В т.нар. корупционен индекс Хърватия заема днес 58-о място сред 180 държави. От хърватска гледна точка присъединяването на страната към ЕС също не може да мине за голям успех. От години насам ЕС затъва от една криза в друга. Съюзът, който си беше поставил за задача да стабилизира Балканите, днес е по-нестабилен, откогато и да било. Тази общност, обединена около определени ценности, днес е подложена на вътрешен и външен натиск от десни популисти, \"нелиберални демократи\" и националисти. За страна като Хърватия, която не се отличава с особена толерантност или правова демократичност, европейският пример би бил повече от важен. За съжаление Европа в момента е заета предимно със самата себе си. И в икономическо отношение Хърватия не е спечелила кой знае колко от пълноправното си членство, което личи и по това, че средно по 180 хървати на ден обръщат гръб на страната и се отправят към Германия, Австрия или Ирландия. В повечето случаи това са високообразовани и амбициозни млади хора. В равносметката на петгодишното хърватско членство все пак остава да тежи т.нар. \"геостратегически фактор\". От югославските войни през 1990-те години на Югоизточна Европа се гледа като на нестабилен и опасен регион. На всичкото отгоре това е регион, към който апетити проявяват редица външни сили – руснаци, китайци, турци и саудитци: Всички те явно гледат на Балканите като на свое предмостие към ЕС. Мостове в името на мира Съзнавайки това, бившият хърватски премиер Зоран Миланович преди пет години беше обещал на ЕС, че неговата страна ще \"строи мостове към другите държави в Югоизточна Европа\" в името на мира. От тези горди слова обаче не произлезе нищо. От години Хърватия спори със Словения за няколко километра от един залив в Адриатическо море, провокира Босна и Херцеговина със строежа на мост през нейна територия, а по отношение на Сърбия проявява по-скоро готовност за разпри, отколкото за добросъседски отношения. Присъединяването на Хърватия към ЕС не навреди на общността, нито пък на самата Хърватия. Кандидатите за членство от Западните Балкани могат да се поучат от хърватския пример и да я карат по същия начин: тук няколко необходими реформи, там няколко добре звучащи закона и много още по-добре звучащи обещания. А веднъж влезли в ЕС, биха могли да се снишат като Хърватия и да не се набиват много-много на очи. Нали \"големите\" в Брюксел така или иначе си имат достатъчно поводи за разправии. Кой да ти се занимава тогава със страни като Хърватия! В този смисъл, вдигам една полупразна чаша и пожелавам на Хърватия да използва следващите пет години от членството си по-смислено от първите.", "date": "2018.07.03", "title": "Пет години в ЕС: Как Хърватия стана невидима"}
{"url": "https://www.dnevnik.bg/sport/2018/07/03/3209848_dnes_na_svetovnoto_angliia_izliza_za_purviia_si_goliam/", "text": "Англия започна световното първенство в Русия без огромни очаквания към младия си състав. В груповата фаза обаче отборът натрупа самочувствие и днес излиза с увереност за първото си голямо изпитание в турнира. В спор за място на четвъртфиналите англичаните се изправят срещу Колумбия на \"Арена откритие\" в Москва от 21.00 часа. В другия осминафинал за деня Швеция среща Швейцария от 17.00 часа.  Макар да е в наглед по-лекия поток, за водения от Гарет Саутгейт отбор е все още рано да гледа към първа световна титла от 1966 г. Засега целта пред тима е достигане възможно най-напред, за да се избегне ранно отпадане. В евентуалния си път до финала англичаните няма да срещнат някой от големите фаворити за трофея. Германия, Аржентина и Испания вече отпаднаха, а Франция, Уругвай, Бразилия и Белгия са в горната част на схемата. При успех срещу Колумбия в четвъртфиналите англичаните ще се изправят срещу Швеция или Швейцария, а на полуфинал ще ги очаква победителят от двойката Русия - Хърватия. За последно Англия преодоля осминафиналите на световното в Германия през 2006 г. Тогава отборът отстрани с 1:0 Еквадор, но отпадна още в следващия кръг от Португалия след дузпи. Англия и Колумбия са се срещали веднъж на световни финали. През 1998 г. във Франция \"трите лъва\" победиха с 2:0. Според Саутгейт националният отбор постепенно е спечелил доверието на хората на Острова с добрите си игри. Той вярва, че желанието за изява на най-голямата футболна сцена ще мотивира младите играчи да покажат най-доброто от себе си. \"Вярвам в играчите, с които разполагам. Те са млади и неопитни, като за някои това ще бъде най-големият мач в кариерата. Предизвикателството предстои. През последната година играхме с Франция, Испания, Германия и Бразилия с една цел - да се подготвим за този момент\", заяви Саутгейт. Селекционерът на Англия очаква отборът да надгради върху играта си от груповата фаза. \"Трите лъва\" тръгнаха колебливо с измъчен успех срещу Тунис (2:1), но след това разгромиха аутсайдера Панама с 6:1. В последния мач от групата срещу Белгия Саутгейт реши да съхрани голяма част от титулярите. Надеждите на англичаните са насочени към звездата на тима Хари Кейн. Нападателят показа върхова форма с петте си гола в първите два мача. \"Определено можем да включим на друга предавка. Колкото по-напред в турнира продължаваме, толкова по-напрегнато ще става, но ние можем да се справим с това. Колумбия е силен отбор, но всички наши играчи са пределно мотивирани и можем да им създадем проблеми\", каза полузащитникът на \"Манчестър юнайтед\" Джеси Лингард. От своя страна, колумбийците са отправили поглед към класиране за четвъртфинал на второ поредно световно. Единственото притеснение за селекционера Хосе Пекерман е травмата на звездата на тима Хамес Родригес. Играчът на \"Байерн\" е под въпрос за двубоя, като беше пратен на ядрено-магнитен резонанс. \"Получихме добри новини, че травмата му не е сериозна. Сега имаме ден и половина, за да видим дали ще бъде готов за мача с Англия. Всички се надяваме, че той ще играе\", каза в понеделник Пекерман. ", "date": "2018.07.03", "title": "Днес на световното: Англия излиза за първия си голям тест"}
{"url": "https://www.dnevnik.bg/sviat/2018/07/03/3210057_eho_ot_tridesette_godini_li_e_antiimigrantskata/", "text": "Напрежението в обществените дебати и все по-твърдите изявления на политиците във връзка с миграционната криза в Европа и САЩ показват възраждане на национализма. Но има различни мнения доколко това напомня на 30-те години на 20-ти век. От Доналд Тръмп до италианеца Матео Салвини, от Виктор Орбан до белгиеца Тео Франкен, някои водещи политици използват много остри думи за мигрантите на фона на общото втвърдяване на миграционните политики в САЩ и Европа. Незаконните мигранти \"нахлуват и опустошават нашата страна\" според Доналд Тръмп. \"Африка иска да разбие вратите ни, а Брюксел не ни защитава\", според Виктор Орбан. \"За съжаление ще трябва да си задържим италианските роми\", заявява влиятелният италиански вътрешен министър Матео Салвини. Лидерите не си мерят думите и някои виждат в това повторение на 30-те години на миналия век в Европа, когато фашисти и нацисти идват на власт в някои европейски страни преди Втората световна война и Холокоста. \"В твърдата линия на Тръмп за имиграцията има паралели с 30-те години на 20-и век\", пише в. \"Вашингтон пост\". \"Вдъхновен от Тръмп, светът може да се върне към 30-те години на 20-ти век\", смята в. \"Гардиън\". Германското списание \"Щерн\" постави на корицата си фотомонтаж на Доналд Тръмп, изпънал ръка в нацистки поздрав. Вирус \"Да и не\", отговаря френският политолог и историк Ги Ерме, автор на \"История на нациите и национализма в Европа\". Макар да има засилване на \"извънсистемните\" партии и група хора, която става мишена, сегашната ситуация \"не е следствие от световна война\", както беше с нацизма и фашизма, дошли на власт след края на Първата световна война. \"Историците не смеят да създават големи теории, отнасящи се до съществуването на вътрешноприсъщ на човешката природа расизъм или национализъм. Те предпочитат да разкриват фактите в конкретен контекст\", смята френският историк Ралф Шор, автор на \"Французи и имигранти във времена на криза\", разкриваща, че кризата от 1929 г. е \"засилила\" \"инстинктивното недоверие\" на населението към имигрантите. \"Обстоятелствата са много различни от тези през 30-те години на 20-и век. Но не това е важното\", смята Джеймс Макдугъл, доцент по съвременна история в Оксфордския университет. \"Фашизмът е като вирус: мутира и се адаптира към околната среда.\" В наши дни \"можем да го идентифицираме по наследствените белези\" и да посочим смесицата от това, което той определя като ксенофобия, национализъм, антиинтелектуализъм, антикосмополитизъм и др., които днес са във възход. Освен разпространението на една евентуална националистическа \"проказа\", ако използваме израза на френския президент Еманюел Макрон, от чисто семантична гледна точка от 2014-2015 г. \"все повече стават думите, категориите и етикетите, приписвани на мигрантите\", казва Сара Ал Матари, лектор по литература в университета \"Лион 2 Люмиер\", председателка на SELP (Общество за изучаване на политическия език). Тази експертка описва две големи тенденции, наследени от историята: \"Сравнения с животни и болести, с всичко, което се отнася до болест, които стават популярни през 19 в. заедно с изначалния национализъм, според който държавата е жив организъм. От момента, в който смятаме, че общественият организъм е нещо живо, той може да умре и може да се страхуваме от външни елементи, откъдето се стига и до лексиката за нашествие и зараза\". Това впрочем е същият подход, който използва и Еманюел Макрон, говорейки за \"проказа\". Национализъм на обстоятелствата Въпреки всичко \"аз не вярвам, че в наши дни има възход на изначалния национализъм, това е национализъм на обстоятелствата, на консумацията. Хората се ужасяват, че условията им на живот може да се влошат, това не е толкова дълбоко вкоренено, не е толкова антропологично обусловено, колкото изначалният или романтичният национализъм\", смята Ги Ерме. И това втвърдяване на езиковите средства засяга не само класическите десни формации, но и политическите представители по-близо до центъра на шахматната дъска, както например когато френският вътрешен министър Жерар Колон, издигнат от социалистите, говори за \"миграционен потоп\". \"Партиите от традиционната десница се плъзгат към популистки начин на изразяване, като в същото време си забраняват да се плъзгат към популистките формации\", посочва Ерме. Според Джеймс Макдугъл, доцент по съвременна история в Оксфордския университет, \"най-големият риск за демокрациите би бил класическата десница да свикне с фашистките тенденции и да ги приеме за нещо нормално, което виждаме във Великобритания и САЩ\". Това втвърдяване на езика възмущава мнозина. Бившият евродепутат от зелените Даниел Кон-Бендит отправи ожесточени критики срещу този език от гледна точка на морала. \"Думите не са невинни, потопът е език на крайната десница. Нямаме правото да се оставяме да прибягваме към такива думи\". Но за бившия френски външен министър Юбер Ведрин моралният аргумент вече не издържа, предвид необходимостта от европейски действия за контролиране на миграционните потоци. В своя статия, публикувана на 28 юни във всекидневника \"Монд\", той критикува \"тези, които се надяват да парализират реакциите на отхвърляне на масовите миграции със светена вода или морални присъди\". /БТА", "date": "2018.07.03", "title": "Ехо от тридесетте години ли е антиимигрантската реторика"}
{"url": "https://www.dnevnik.bg/evropa/2018/07/03/3209929_borisov_i_kurc_shte_obsudiat_predsedatelstvoto_na/", "text": "След церемонията, на която премиерът Бойко Борисов  предаде председателството на Съвета на ЕС  на австрийския си колега Себастиан Курц в събота, двамата ще направят и в Европейския парламент. Борисов и Курц ще обсъдят законодателния прогрес в Съвета на ЕС с евродепутатите и председателя на Европейската комисия Жан-Клод Юнкер във вторник сутринта в отделни дебати. Лидерите на политическите групи ще оценят постиженията на първото българско председателство на Съвета на ЕС с Борисов и Юнкер в 10 ч. българско време. По време на втория дебат от 11 ч. българско време Курц ще представи приоритетите на предстоящото председателство. Австрия вече е държала ротационното председателство на Съвета на ЕС два пъти - през 1998 и 2006 г. След това се очаква пресконференция на Курц председателя на парламента Антонио Таяни. Преди година слабият интерес на евродепутатите към обръщението на малтийския премиер Джоузеф Мускат  предизвика гневна реакция  от Юнкер.", "date": "2018.07.03", "title": "Борисов и Курц ще обсъдят председателството на Съвета на ЕС пред евродепутатите"}
{"url": "https://www.dnevnik.bg/photos/2018/07/03/3209856_fotogaleriia_natura_2000_kato_vuzmojnost_za_turizum/", "text": "Късокракият гущер е единственият представител на семейство гущери у нас, за който са характерни слабо развити крайници, а при някои видове дори напълно липсват. Среща се  част от екологичната мрежа Натура 2000. Лятото е подходящ сезон за посещение на тези места от мрежата Натура 2000, като за целта в природния парк са създадени много познавателни и туристически маршрути, а за любителите на колелото: и вело маршрути.", "date": "2018.07.03", "title": "Фотогалерия: Натура 2000 като туристическа атракция"}
{"url": "https://www.dnevnik.bg/politika/2018/07/03/3205730_armiiata_obmislia_da_namali_na_nivoto_na/", "text": "Желаещите да станат професионални войници са по-малко от обявените свободните места от армията. Затова политическото ръководство на Министерството на отбраната обмисля да снижи прага за преодоляване на тестовете за психологическа пригодност, през които преминават всички желаещи за служба в армията. Срещу това обаче се обявяват военни психолози, тъй като в армията може да попаднат психически нестабилни хора. На  заседание на парламентарната комисия  на 10 май министърът на отбраната Красимир Каракачанов каза, че между 30% и 40% от кандидатите за войници отпадат на военните комисии \"и то специално на психотестовете\". \"Не смятам, че 40% от населението на България са луди хора, а и тук трябва да се помисли\", допълни той. Според него на тези тестове и комисии се отхвърлят хора, които могат да служат. От Министерството на отбраната обясниха, че 30% е средният процент на отпадналите кандидати по различни причини. От ръководство на армията потвърдиха, че понижаването на нивото се обмисля, най-вече за войниците, които кандидатстват за по-ниски длъжности. Военни психолози обаче се противопоставят на идеята, защото се опасяват, че на служба могат да попаднат опасни за обществото хора. Обмисля се да се облекчи и проверката на физическото състояние. Според специалната наредба психологическото изследване трябва да оцени интелектуалните и емоционалните характеристики на кандидатите. Изследването на емоциите трябва да покаже мотивацията и нагласите за служба, емоционална устойчивост, устойчивост на стрес, самоконтрол, контрол на гнева и отношението към приемане на заповеди, антисоциални нагласи, способности за поемане на риск, както и склонност към наркомания, и т.н. Според висшето професионално ръководство на армията най-големият проблем е здравословното състояние на кандидатите. Следващият голям проблем е физическото състояние на кандидатите. От началото на годината са отпаднали 15% До първи юни за конкурсите за 339 длъжности документи са подали 295 души, сочат данните, изискани от \"Дневник\" по Закона за достъп до обществена информация. От тях са отпаднали 43 кандидати. Най-много - 24, са скъсани на теста за физическа култура. По здравословни причини са отпаднали 14, на теста за обща култура – 2, и на теста по психологическа пригодност – 1. Това прави около 15% отпаднали. За назначаване са определени 221 души, а от началото на годината до 1 юни са назначени 190. За останалите кандидати все още тече процедура за достъп до секретна информация. Средната възраст на кандидатите за армията е 26 години. Общо обявените конкурси в края на миналата година са за попълване на 585 вакантни длъжности, съответно: 41 за офицери; 13 за сержанти и 531 за войници. Армията има недостиг от около 3000 войника, според данните, които министърът на отбраната и неговите заместници изнесоха пред ресорната парламентарна комисия. Каракачанов тогава изрази оптимизъм, че процесът за намаляване на армията може да бъде спрян до края на годината. За първи от години за 2018 г. година на министерството на отбраната бяха отпуснати 30 млн. лв. за попълване на 1300 вакантни длъжности. За някои поделения няма кандидати От министерството не предоставиха данни за кандидатите по поделения с обяснението, че това е секретна информация. Според източници на \"Дневник\" за някои поделения има много малко кандидати, а точно те са и най-големите - като Карлово, Ямбол и Сливен. Близостта на Карлово до бързо развиващата се икономика на Пловдив, наемането на допълнителни работници в оръжейните заводи в Сопот и растящите заплати в региона правят заплащането в армията неконкурентно. Заплатите на армията  бяха повишени  с отпускането на още 100 млн. лв. в бюджета на военното министерство за тази година. Заплатите на войниците бяха вдигнати с около 70 лв., а на офицерите - с 90 лв. Така основната заплата за редник в момента е около 680 при  средна брутна заплата за страната  през март 1077 лв. На определените дати за провеждане на изпитите не са се явили 22-ма от кандидатите, от които 2-ма за офицерски длъжности и 20 за войнишки длъжности, което според висши военни означава, че кандидатите са си намерили работа междувременно. В други районни проблемът с намиране на войници е по-малък. В Смолянския алпийски полк, например, са попълнили почти всички липсващи бройки. Според военни това е заради по-ниските заплати в региона и специализацията на бригадата, която дава възможност да запалени планинари да практикуват хобито си и да получават заплата за това. Съсредоточаването на поделенията в центъра на страната, с цел да са на еднакво разстояние от всички граници, сега се оценява като грешка. Ако  проектите  за модернизация на армията се осъществят, може да имам модерна техника, но не и хора за нея, коментира генерал от армията.", "date": "2018.07.03", "title": "Армията обмисля да свали прага за преодоляване на психотестовете заради липса на кандидати"}
{"url": "https://www.dnevnik.bg/sviat/2018/07/03/3210048_viziite_na_merkel_makron_i_orban_za_evropa_moje_da_ia/", "text": "В четвъртък германският канцлер Ангела Меркел предупреди, че бъдещето на Европейския съюз зависи от това дали той може да намери отговори на мигрантския въпрос. Колкото и труден да е обаче, въпросът за миграцията е всъщност само един от елементите на изключително сложното предизвикателство, пред което е изправен ЕС - съюз, разделен от много проблеми, появили се през последното десетилетие и изглежда задълбочаващи се. Бъдещето на европейския проект зависи не само от това дали ЕС може ефективно да се справи с бежанците в Средиземно море, но и това дали може да намери начин да помири разминаващите се концепции за това какво трябва да представлява Европа. Европа е разделена географски и политически най-вече от кризите на еврото и бежанците, изострили се отново почти по едно и също време през последните два месеца. По всеки от тези въпроси държавите членки на ЕС образуваха различни коалиции. Например докато Гърция и Италия са срещу Германия по кризата на еврото, сега те са на една и съща позиция с нея в спора за миграцията - въпреки идването на власт на популистки партии в двете държави. Сред суматохата се откроиха три съперничещи си визии. Първата е идеята на  Меркел за \"конкурентна\" Европа . Под нейното лидерство от началото на кризата на еврото през 2010 г. ЕС се превърна още повече в инструмент за налагане на пазарна дисциплина на държавите членки. В името на тази идея по настояване на Германия бе наложена политика на икономии на страните длъжници в еврозоната. С други думи, въпреки че е изразена с проевропейска риторика и включва допълнителна интеграция, в същината си това е една неолиберална визия. Втората визия е идеята на френския президент  Еманюел Макрон за \"Европа, която защитава\".  Макрон предвижда един Европейски съюз, в който ще има повече солидарност между гражданите и между държавите членки. На практика това означава повече преразпределение и споделяне на риска в еврозоната - \"трансферен съюз\", от който се боят Германия и другите държави кредитори. Това е лявоцентристката визия за Европа - въпреки че във Франция заради структурните реформи, които Макрон осъществи в опит да спечели доверието на Берлин, той самият все повече е възприеман като неолиберал. Третата визия е идеята на унгарския министър-председател Виктор Орбан за \"християнска\" Европа на суверенните държави. Неговата визия се появи в отговор на ръководения от Германия опит да бъдат принудени държавите членки на ЕС да приемат задължителни бежански квоти през 2015 г., но се разви в по-широка критика на европейския проект. Орбан се определя като \"нелиберален демократ\" в противовес на това, което той смята за недемократичния либерализъм на ЕС. Визията му се споделя не само от управляващата в Полша партия \"Право и справедливост\", но и от крайнодесни партии в други държави членки на ЕС. И центристите, и популистите виждат, че се води фундаментална борба между либерализма и нелиберализма. Действителността обаче е по-сложна - показва го фактът, че въпреки явните си различия по въпроса за миграцията \"либералните\" християндемократи на Меркел и \"нелибералната\" партия Фидес на Орбан продължават да са част от една и съща група в Европейския парламент - дясноцентристката Европейска народна партия. Някъде по средата са баварските християндемократи, начело с германския вътрешен министър Хорст Зеехофер, който заплаши да свали правителството на Меркел, ако тя не се доближи до визията на Орбан. Въпреки това различията между трите визии са реални. Когато през май в Ахен Макрон получи наградата \"Карл Велики\", той засили натиска върху Меркел, която не откликна на неговия призив за реформа на еврозоната. \"В Германия не може да има вечен фетиш към бюджетния и търговски излишък, защото те се реализират за сметка на другите\", каза той. След като го изслуша, Меркел заяви, че ще намерят общ език въпреки различията си. \"Това е магията на Европа\", каза тя. Орбан обаче незабавно отхвърли като \"кошмар\" идеята им за по-интегрирана Европа. Преди две седмици Меркел най-накрая отговори на Макрон и се съгласи на малък \"фискален капацитет\" на еврозоната, т.е. за бюджет като част от дългоочаквания опит да се рестартират френско-германските отношения като \"мотор\" на ЕС.  Декларацията от Мезеберг  обаче бе възприета по-скоро като разочарование - отстъпките, които Меркел направи няма да допринесат много за устойчивостта на единната валута. Дори и тези отстъпки се натъкнаха без изненада на противопоставяне от други държави в Северна Европа, настроени срещу визията на Макрон по-враждебно и от Германия. Опасността е, че противоречията между трите визии ще направят ЕС все по-дисфункционален, засилвайки критиките срещу него. Миналата седмица новото италианско коалиционно правителство на антисистемното Движение \"Пет звезди\" и крайнодясната Лига бе толкова разочаровано от липсата на напредък по миграционния въпрос, че отказа да подпише заключителния документ на Европейския съвет. \"За нищо не сме се разбрали, докато не се разберем за всичко\", заяви италиански служител. Италия, която сега, също като Гърция преди време, е в центъра както на кризата на еврото, така и на бежанската криза, може да се окаже ключовата колебаеща се държава в сблъсъка на трите визии. Има части от италианското общество, които симпатизират на всяка една от тях. Повечето представители на италианското дясноцентристко пространство, които винаги са подкрепяли европейската интеграция и конкретно еврото като начин за налагане на външна дисциплина на страната, са съгласни с визията на Меркел за конкурентна Европа. Италианските лявоцентристи поддържат визията на Макрон за \"Европа, която защитава\". В същото време Лигата споделя до голямата степен антимигрантската визия на Орбан. Всяка от визиите е отговор на възхода на евроскептицизма в различни части от континента и опит за повторно свързване на ЕС с гражданите. Проблемът е, че визиите са несъвместими. Това, което е нужно да се предприеме за намаляване на евроскептицизма в Южна Европа, ще го засили в Северна Европа и обратно. По същия начин това, което ще намали евроскептицизма в Източна Европа, ще го увеличи в Западна Европа и обратното. Въпросът е дали има изход от тази патова ситуация. /БТА", "date": "2018.07.03", "title": "Визиите на Меркел, Макрон и Орбан за Европа може да я разкъсат"}
{"url": "https://www.dnevnik.bg/sport/2018/07/03/3210045_snimka_na_denia_da_budesh_brazilski_nacional_ot/", "text": "Бразилия се разигра и вече е на четвъртфинал, а това даде повод на запалянковците да се забавляват по трибуните. \"Селесао\"   и премина в следващата фаза, където ще срещне Белгия. В Самара бразилски фенове \"се представиха\" за футболни национали, като поставиха главите си на мястото на визията от лепенките за колекционерските албуми. И така, докато Неймар вкарваше и подаваше на терена, \"Неймар\" го подкрепяше от трибуните.", "date": "2018.07.03", "title": "Снимка на деня: Да бъдеш бразилски национал... от трибуните в Самара"}
{"url": "https://www.dnevnik.bg/sport/2018/07/03/3210152_tozi_obrat_kazva_vsichko_za_otbora_na_belgiia_zaiavi/", "text": "Селекционерът на Белгия Роберо Мартинес похвали футболистите си за проявения характер при успеха срещу Япония. Отборът му  направи впечатляващ обрат от 0:2 до 3:2  и се класира за четвъртфиналите на световното първенство. С успеха съставът си осигури среща с петкратния световен шампион Бразилия. \"На световно първенство искаш да си перфектен, но най-важно е да продължиш и да печелиш. Тук става дума за личности, за фокус, за желание, за непримиримостта на играчите\", каза Мартинес. Испанецът заяви, че мачът е бил изпитание за характера на отбора му. \"Видяхте реакцията на резервите ни, които влязоха, за да спечелим двубоя.\" Двама от резервните играчи имаха ключова роля, като вкараха за обрата - Маруан Фелайни изравни в 74-ата минута, а Насер Шадли отбеляза победния гол в 94-ата минута. Мартинес добави, че няма никакви забележки, след като отборът е минал в следващия кръг. \"Днес трябва да се гордеем с този отбор и да продължаваме да вярваме.\" По думите му Белгия трябва да опита да се възползва от това, че срещу Бразилия няма да е в ролята на фаворит. Според него \"селесао\" е най-добрият отбор на световното.", "date": "2018.07.03", "title": "Този обрат казва всичко за отбора на Белгия, заяви Роберто Мартинес"}
{"url": "https://www.dnevnik.bg/politika/2018/07/03/3210155_spored_valeri_simeonov_proektut_za_gorivata_e_napraven/", "text": "Вицепремиерът Валери Симеонов определи проектозакона за горивата, който налага високи финансови изисквания и към дребните търговци, като отвратителен лобистки закон. В ефира на БНТ той обясни, че проектът е насочен към обслужването на няколко големи фирми, и посочи конкретно \"Лукойл\". Посочи, че въпросните фирми са \"обсебили\" 80% от пазара. Отрече проектът да е на \"Обединени патриоти\", обясни, че е на \"неговия приятел\" Емил Димитров. В понеделник Симеонов е разговарял няколко часа с протестиращите дребни търговци на горива. Не обясни какво точно са обсъдили на срещата, но подчерта, че бил съгласен с протестиращите още преди разговорите. Призна, че има сив сектор на пазара на горива, но той не е в сочените размери от 1 млрд. лв. Подменя се мотивацията за този закон, не става въпрос за борба със сивия сектор, а за осигуряване на безпроблемен пазар на няколко фирми – основно \"Лукойл\" на Валентин Златев, коментира Симеонов. Посочи, че за последните 10 години \"Лукойл България\" е на загуба и не е платила нито един лев данъци при приходи от 5 млрд. лв. За сравнение посочи, че фирмата майка в Русия е на годишна печалба от около 120 млрд. лв. Според него става въпрос за източване на печалби, а на пристанището \"Росенец\" на \"Лукойл\" не се знаело какво става. Малките дистрибутори ще бъдат унищожени, а големите ще монополизират пазара. Има редица нарушения на европейски директиви, обобщи той мнението си по проекта. Не трябва да се позволява монополизация на който и да е бранш, а има непрекъснато такива опити от големите играчи, заключи той.", "date": "2018.07.03", "title": "Според Валери Симеонов проектът за горивата е направен в услуга основно на \"Лукойл\""}
{"url": "https://www.dnevnik.bg/na_put/2018/07/03/3209713_fotogaleriia_na_gosti_vuv_vila_za_1_mlrd_evro/", "text": "Ако тази вила се продаваше, цената и би била 1 млрд. евро. Тя се намира в района Сен Жан Кап Фера (между Ница и Монако) и едва ли някога ще се появи на пазара на имоти, защото е собственост на Академията за изящни изкуства към Френския културен институт.", "date": "2018.07.03", "title": "Фотогалерия: На гости във вила за 1 млрд. евро"}
{"url": "https://www.dnevnik.bg/politika/2018/07/03/3210157_vicepremierut_valeri_simeonov_e_seziral_prokuraturata/", "text": "Напрежението между вицепремиера Валери Симеонов и министъра на туризма Николина Ангелкова е ескалирало още. Това се разбра от участието на Симеонов в сутрешния блок на БНТ, след като съобщи, че е сезирал прокуратурата за действията на Ангелкова. Причина за това бил нейният подпис, който стои под категоризирани обекти по Черноморието, които според Симеонов са незаконни. Той уточни все пак, че може би неправилно в случая казва нейното име, защото става дума за цяло министерство със стотина служители. Въпреки това определи идеята на Ангелкова да разделя курортите на шумни и тихи зони като \"глупотевини\". Това са глупотевините на министър Ангелкова, която се опитва да спаси всички нарушители по нелеп начин. Обясни, че такова деление може да има при проектирането на курортите, но не може да бъде работещо, след като те вече са изградени. Неговата правота се доказвала и от негативната реакция на туристическите организации, които се противопоставят, а и ставало дума да опити \"пак за уреждане на наши хора\". В коментар за  позицията на ЮНЕСКО  по казуса \"Пирин\" Симеонов обясни, че не била нужна нова цялостна екооценка на Пирин, а само такава за въздействието на бъдещия втори лифт, когато се прави устройствен план за него. Освен това концесионерът нямал финансова полза, защото това нямало да му евиличи приходите, а само да намали времето за чакане на туристите. Зад лозунга \"Да спасим Пирин\" на природозащитниците според него се крие лъжа, защото Пирин не бил застрашен.", "date": "2018.07.03", "title": "Вицепремиерът Валери Симеонов е сезирал прокуратурата за действия на Ангелкова"}
{"url": "https://www.dnevnik.bg/bulgaria/2018/07/03/3210019_otcheti_pod_indigo_za_edna_romantichna_komandirovka_do/", "text": "Всички 28 общински съветници и чиновници от местната администрация в Севлиево,  които от 27 до 30 април т.г. пътуваха на бюджетни разноски до Френската Ривиера , са нарушили Наредбата за задграничните командировки и специализациите в чужбина. Това показа проверка на \"Дневник\". Те са подали и напълно идентични, формални доклади за пътуване си, които не дават представа за неговите цели и постигнатите резултати. По време на командировката членовете на делегацията - 23 (от общо 28) общински съветници, четирима зам.-кметове и секретаря на общината, е трябвало \"да обменят добри практики с представители на изпълнителната и на законодателната власт в Ница\". За тази цел, според заповедта, издадена от кмета на Севлиево Иван Иванов, командированите е трябвало да пътуват по маршрут \"Севлиево-София - Ница и обратно\" за срок от четири дни, два от които – 28 и 29 април, почивни. Но проверка на \"Дневник\" показа, че вместо по маршрута, указан в кметската заповед, те са пътували до малкия, но скъп и престижен курорт Рокбрюн-кап-Мартен. Освен това вместо с колегите им по ресори, пътуващите са имали само една протоколна среща в първия ден след пристигането си и то със зам.-кмета на града. По силата на служебните си задължения той е и зам.-председател на местния Общински съвет на градчето. Запознаване \"на място\" В отговор на искането на \"Дневник\" за предоставяне по електронен път на копия от отчетите за пътуването от Общинската администрация в Севлиево отговориха, че това може да стане единствено чрез \"преглед на място\". Според Закона за достъп до обществена информация органите (в случая местната администрация) са длъжни да се съобразят с предпочитаната форма за предоставянето й, освен в случаите, когато \"за нея няма техническа възможност\", ако \"е свързана с необосновано увеличаване на разходите по предоставянето\" или \"води до възможност за неправомерна обработка на тази информация или до нарушаване на авторски права\". Очевидно е, че в случая не става въпрос за нито един от тези случаи, тъй като отчетите са само 28 - всеки на по една страница и не съдържат никаква \"чувствителна\" информация. Така се оказва, че решението за предоставяне \"с преглед на място\" би могло да има за цел единствено затрудняването на достъпа до исканите данни. Освен това под претекст, че е трябвало да бъдат прикрити личи данни, всички копия от отчетите за пътуването, които бяха поискани, се оказаха със заличени имена на съставителите . \"Обменени бяха положителни практики\" Напълно еднаквите текстове на отчетите потвърждават констатацията, че всички 28 командировани са били не в Ница, а в Рокбрюн-кап-Мартен, до където никой не ги е изпращал. За да бъде \"маскирано\" това разминаване със заповедта на кмета на Севлиево, в тях е записано следното: \"В изпълнение на задачата: Обмяна на опит в община Ница, Франция (...) посетих Ница, Република Франция и Рокбрюн-кап-Мартен\". По-нататък във всеки един от отчетите пише следното: \"Взех участие в официална работна среща в община Рокрюн-кап-Мартен. По време на срещата бяха дискутирани въпроси, свързани с предоставяне услуги на гражданите, дейности на общинската администрация и законотворчество на местния парламент. Обменени бяха положителни практики в различни направления\". Ница, Монако, Монте Карло... Любопитна е и друга част от т.нар. отчети. Там пише, че всички участници в пътуването (без изключения) са взели участие \"в програмата, предложена от фирмата, организирала обмена\", и се е запознал \"с културно-историческите забележителности на гр. Ница\". Справка, предоставена на \"Дневник\" от Община Севлиево още през май показа, че на командированите са били изплатени по 35 евро на ден. Освен това за самолетни билети, транспорт и хотелско настаняване за всеки от тях местният бюджет е похарчил по 895 лв. Точно толкова струва стандартната екскурзия до Ница, предлагана през сайта на туристическото дружество \"Бест травъл ейджънси\", което е организирало и въпросното служебно пътуване. Срещу тази цена на редовите си клиенти агенцията предлага панорамна обиколка на Ница, запознаване със забележителностите и свободно време в първия ден на екскурзията. За втория и третия ден, които за севлиевските общинари са били събота и неделя, са предвидени целодневни екскурзии до Монако и Монте Карло (които не са част от територията на Франция), както и до градовете Антиб и Кан. Обратният полет за България е сутринта на четвъртия ден. Цените на на двете допълнителни пътувания са по 60 лв. на човек, които биха могли да бъдат покрити само с част от командировъчните, изплатени от Община Севлиево за двата дни на уикенда – 28 и 29 април. Едно фатално \"събитие на високо ниво\" Още при завръщането си от \"командировката\" – на 30 април т.г., председателя на общинския съвет в Севлиево Здравка Лалева обясни за \"Дневник\", че Ница е голяма община и по тази причина никой не би трябвало да очаква делегацията \"да се срещне с конгломерата\". За това официалната част от посещението се състояла в курорта Рокбрюн-кап-Мартен. Обяснението на Лалева, дадено пред журналистката Емилия Данкова от сайта \"Севлиево онлайн\" гласи съвсем друго. Според тази версия в деня на пристигането на севлиевската делегация в \"основната община Ница\" е имало събитие на високо ниво и по тази причина достъпът до сградата на кметството бил ограничен. Ако това е така, то означава само едно – че командировката е била зле подготвена и че никой в Севлиево не е провел предварителен разговор с кметството в Ница за подготовка на посещението. Вчера от Окръжна прокуратура в Габрово потвърдиха информацията на \"Дневник\", че по повод на публикациите за командировката до Ница на двадесет и осемте общински чиновници и съветници още през май е започнала проверка, която продължава и в момента. Според чл. 40 от Наредбата за служебните командировки и специализациите в чужбина \"служебни лица, които виновно не са изпълнили задълженията си по командировката, възстановяват неправомерно изразходваните средства в левове и във валута\".", "date": "2018.07.03", "title": "Отчети под индиго за една романтична \"командировка\" до Ница"}
{"url": "https://www.dnevnik.bg/sviat/2018/07/03/3210161_stotici_protestiraha_v_polsha_sreshtu_predlagani_novi/", "text": "Стотици активисти протестираха снощи пред сградата на полския парламент срещу законопроект за по-нататъшно ограничаване на правото на аборт, предаде \"Асошиейтед прес\". \"Искаме избор, а не терор\", скандираха демонстрантите. Протестът се проведе, докато специална комисия разглеждаше предложение на гражданска група за забрана на абортите при случаи, когато ембрионът е увреден непоправимо. В крайна сметка тя реши, че е необходима още работа по проекта, преди той да бъде гласуван в парламента. Малка група противници на абортите и монахини се молеха близо до мястото на протеста. Силно католическа Полша, в резултат на трудно постигнат компромис, разрешава абортите в три случая: когато животът или здравето на жената са застрашени, бременността е вследствие на престъпление или изследванията показват висока вероятност за непоправимо увреждане на ембриона. Разглежданият законопроект цели да премахне третото условие, отбелязва АП. Според опозиционната депутатка Йоанна Шоринг-Велгус мярката е представена за обсъждане точно сега, за да бъде отклонено вниманието от новия закон за реформиране на Върховния съд, заради който Европейската комисия заведе наказателна процедура срещу Полша. /БТА", "date": "2018.07.03", "title": "Стотици протестираха в Полша срещу предлагани нови ограничения на абортите"}
{"url": "https://www.dnevnik.bg/bulgaria/2018/07/03/3210160_ot_nachaloto_na_godinata_zagubata_za_bjudjeta_ot/", "text": "От началото на годината загубата за бюджета от бездимните цигари е 15 млн. лв,, а до края на годината ще стане двойно. В същото време ръстът на потреблението им е с 50% от началото на годината и тенденцията е да заемат 1.6% от пазара. Това коментира председателят на бюджетната комисия в парламента Менда Стоянова в ефира на Би Ти Ви. Така тя обясни  намерението на управляващите да вдигнат акциза  за тези продукти. \"Аз съм \"лобист\" и защитник на интереса на бюджета. Нагреваемите тютюневи изделия все повече навлизат и тепърва очакваме ръст на акциза им, който косвен данък и може да бъде променян през годините\", каза тя по повод обвиненията на производители, че лобира за други интереси не може законът да бъде променят в средата на годината. Стоянова добави, че акцизът за пакет от бездимните цигари с цена 5.50 лв. е 93 ст., а на стандартните цигари е 3.50 лв.за същата цена.\"Подценихме това, което ще се случи, когато ги приравнихме акциза им с този на насипния тютюн. В Европейския съюз някои нямат никакъв режим за тези цигари, те тепърва навлизат и загубите ще се изчисляват\", аргументира се тя. \"Следва да има директива или настоящата директива да се допълни. Тази тема се отложи. Когато дебатът се проведе, в много държави ще има преоценка. В момента те се използват от една шепа хора, които са много шумни\", смята председателят на бюджетната комисия. Ако се наложи акцизът, цената ще бъде седем или осем лева, а не десет, добави Стоянова и акцентира, че в България има най-нисък акциз на всички цигари. Тя смята, че законът трябва да бъде такъв, че да осигурява пари за други сфери. \"Важно е да се проведе дебатът, че тези инделия не са здравословни и здравното министерство трабва да влезе в ролята си\", каза тя.", "date": "2018.07.03", "title": "От януари загубата за бюджета от бездимните цигари е 15 млн. лв., съобщи Менда Стоянова"}
{"url": "https://www.dnevnik.bg/politika/2018/07/03/3210168_proverka_v_slunchev_briag_otkri_nezakonni_obekti_no_ne/", "text": "Експерти от Министерството на туризма и Дирекция за национален строителен контрол (ДНСК) извършиха съвместна проверка на морски плаж \"Слънчев бряг - юг\" и установиха, че там има 20 различни съоръжения на плажа, които са в разрез с правилата и закона. Това съобщи Министерството на туризма, след като е направена проверка в периода 25-26 юни по съвместна заповед с министерството на регионалното развитие. Резултатите трябваше да бъдат оповестени на 29 юни по предварителна информация. Съобщението за тях обаче дойде малко след  участието на вицепремиера Валери Симеонов в телевизионния ефир тази сутрин , при което той отново нападна министъра на туризма Николина Ангелкова. Проверяваните обекти бяха една от причините за словесни престрелки между тях. Резултатите показват, че има разположени 20 съоръжения върху морски плаж \"Слънчев бряг – юг\", без да са предвидени с одобрената от министъра на туризма схема. За тях не са издавани и разрешения за поставяне от главния архитект на община Несебър, по информация на присъстващите служители на общината, се казва в съобщението. . Сред обектите, които са разположени без необходимите одобрения са лампи, паркинги, навеси, бариери, волейболно игрище, трибуни, детски пясъчник, алея за транспортна връзка и др. Всички съоръжения, които не са включени в одобрената схема от министъра на туризма и са поставени без разрешение на главния архитект, трябва да бъдат премахнати. За целта ще бъде сезиран кметът на община Несебър, който трябва да издаде нужните заповеди за премахване. Експертите на двете институции инспектираха и 5-те обекта: THE ONE, La Cubanita, Cacao beach, Del Mar и BEDROOM, за които е констатирано, че отговарят на предвидените в схемата конфигурация в план и местонахождение. Това са и заведенията, които Валери Симеонов посочи като нарушители. Ежегодно, по възлагане на Министерството на туризма, през активния летен сезон се извършва и измерване от лицензирани геодезисти на площите на преместваемите обекти и допълнителните търговски площи към тях на територията на морските плажове, посочва Министерството на туризма. Предстои в периода юли-август да се извърши прецизно измерване на площите на поставените обекти на плаж \"Слънчев бряг – юг\". В случай че бъдат установени нарушения, от министерството ще се предприемат необходимите действия за отстраняването им, като се направят предписания към концесионера. Ако той не предприеме нужните действия, нарушенията ще се отстранят със заповед на кмета на община Несебър, се допълва в съобщението.", "date": "2018.07.03", "title": "Проверка в Слънчев бряг откри незаконни обекти, но не посочените от Валери Симеонов"}
{"url": "https://www.dnevnik.bg/sviat/2018/07/03/3210163_dvanaiset_momcheta_moje_da_prekarat_meseci_blokirani_v/", "text": "След девет дни издирване армията в Тайланд откри момчета от отбор по футбол и треньора им в пещера, където те бяха блокирани от наводнение. Оказа се, че те са живи, но може да минат месеци, преди да могат да излязат, съобщи Би Би Си. Друг вариант според спасителните екипи е те да се научат да се гмуркат. Проблемът е, че не е известно колко време ще мине, преди нивото на водата в пещерата да спадне. Според властите може да се наложат доставки на храни за период до 4 месеца - колкото е дъждовният сезон, който може да продължи и през октомври. Властите в Тайланд съобщиха, че дванайсетте младежи футболисти и треньорът им, които не могат да напуснат пещерата в северната част на страната, са открити от британски гмуркачи, присъединили се към спасителната операция, а профила  във \"Фейсбук\" на тайландските военноморски сили се появиха  и първите кадри с тях. Според \"Асошиейтед прес\" момчетата казали, че никой не е загинал при инцидента, но всички са много гладни. Момчетата на възраст между 11 и 16 години и техният 25-годишен треньор влезли в пещерата Тхам Луанг-Кхун Нам Нанг Нон по-миналата събота следобед след тренировъчен мач и оттогава са в неизвестност, съобщи преди дни БТА. В резултат властите предприеха една от най-големите спасителни операции в историята на Тайланд, за да ги открият. В нея участват водолази от военноморските сили и се използва специализирана техника, включително водни роботи и дронове. Усилията обаче са затруднявани от покачването на водите и силните течения. Момчетата и треньорът им, както предполагаха спасителните екипи, действително са живи и вероятно са влезли 4 км навътре, на безопасно място в пещерата, за да избегнат наводнението. Другата версия е, че при влизането им в пещерата проливният дъжд, валял в района на този ден, все още не е бил започнал. В миналото туристи, блокирани от наводненията на над 10-километровата пещера, са били спасявани след оттеглянето на водите. В момента е дъждовният сезон в Тайланд. Той продължава от юни до октомври и обикновено в него стават наводнения в пещерите.", "date": "2018.07.03", "title": "Дванайсет момчета може да прекарат месеци блокирани в пещера в Тайланд (видео)"}
{"url": "https://www.dnevnik.bg/sport/2018/07/03/3210169_shampionut_goldun_steit_otgovori_na_leikurs_s/", "text": "Шампионът в НБА \"Голдън стейт уориърс\" отговори бързо на  \"Лос Анджелис лейкърс\", който привлече голямата звезда Леброн Джеймс . \"Воините\" се подсилиха с Демаркъс Къзинс, съобщава ESPN. Според информацията договорът на центъра е за една година и е на стойност 5.3 млн. долара. Къзинс продължава възстановяването си след тежката контузия, която получи в ахилеса на левия крак. Миналия сезон преди травмата си той имаше средно по 25.2 точки, 12.9 борби и 5.4 асистенции в 48-те си мача за \"Ню Орлиънс пеликанс\". Сега центърът беше свързван с преминаване в \"Лейкърс\", а според ESPN е имал предложение и от \"Бостън селтикс\". Ходът на \"Голдънс стейт\" обаче позволява на отбора да \"сглоби\" състав, който някои медии вече определят за един от най-големите в историята - Къзинс, Стеф Къри, Клей Томпсън, Кевин Дюрант и Дреймънд Грийн. Ключова роля е изиграла и добрата връзка, която центърът има с основните играчи в новия си отбор. Къри вече приветства идването на Къзинс. \"Воините\" се подсилват на поста, след като центърът Джавейл Макгий премина в \"Лейкърс\" като свободен агент. \"Голдън стейт\" дава огромна заявка за четвърта титла в последните пет години.", "date": "2018.07.03", "title": "Шампионът \"Голдън стейт\" отговори на \"Лейкърс\" с привличането на Демаркъс Къзинс"}
{"url": "https://www.dnevnik.bg/ot_vas/novini_ot_vas/2018/07/03/3209606_podzemniia_muzei_na_krakov/", "text": "Това е модерно, интерактивно място и разказва за очарователна история за руините на древния град под пазарния площад.", "date": "2018.07.03", "title": "Подземния музей на Краков"}
{"url": "https://www.dnevnik.bg/bulgaria/2018/07/03/3210184_publichna_taina_e_che_ima_zloupotrebi_sus_sredstva_za/", "text": "Публична тайна е, че има злоупотреби със средства за медицински изделия и че отделените пари не се използват по предназначение. Предвиждат се мерки за справяне с тази практика и засилване на контрола, които са в сила от 1 юли. Те включват намаляване на целевата помощ за някои изделия и добавяне на нови. Това заяви министърът на труда и социалната политика Бисер Петков в ефира на Би Ти Ви. Според социалния министър има всички индикации, че в сектора се правят схеми на изписване на изделия, без да има нужда и те започват от лекарските комисии. Един конкретен случай, констатиран от министерството, е за цифров слухов апарат, чиято цена е 170 лв., но се продава за 406 лв. \"Това е основанието да се намали целевата помощ за това изделие. Намалени са пределните размери на антидекопитални дюшеци, възглавници, комбиниран стол. Те се използват масово и има най-съществено разминаване между оповестените цени. Но има позиции, по които бюджетът е увеличен - за кръвни епитези, перуки, цифрови слухови апарати\", допълни Петков. Новите изделия, които са добавени, са детски инвалидни колички, детски рингови инвалидни колички и вертикализатори. Целта на министерството е ежегодно да се правят актуализации и да се добавят по-модерни изделия. \"Промените включват разработване на координационен механизъм между НЗОК, Министерство на здравеопазването и това на труда и социалната политика\", добави Петков. Държавата отделя над 52 млн. годишно за изплащане на тези помощи . Другото е облекчаване на административната процедура за тези хора. Променя се начина на отпускане и изплащане на тази помощ. Досега тя се получаваше директно от правоимащите лица като парични средства, сега ще се насочва към доставчиците на медицински изделия, за да отпадне посещението в дирекция \"Социално подпомагане\". Министърът коментира внесения в Народното събрание  законопроект за личната помощ  от омбудсмана Мая Манолова. Според Петков с него не се решават устойчиво и комплексно проблемите. \"Ние продължаваме работата по два законопроекта – за хората с увреждания и за социалните услуги. Манолова откликна на исканията на майките на деца с увреждания, пътят на омбудсмана до парламента е по-кратък отколкото на едно министерство. С нея работим заедно в работните групи. Сметката от 100 млн. лв, която тя направи, е доста условна\", заяви министърът.", "date": "2018.07.03", "title": "Злоупотребите със средства за медицински изделия са публична тайна, каза социалният министър"}
{"url": "https://www.dnevnik.bg/sport/2018/07/03/3210180_juventus_e_zapochnal_opiti_da_privleche_kristiano/", "text": "Ювентус\" може да се окаже в ролята на големия фаворит за привличането на Кристиано Роналдо, твърди \"Марка\". Според водещия испански спортен всекидневник италианците са влезли в контакт с \"Реал\" (Мадрид) в опит да вземат португалеца. Клаузата за откупуването на носителя на \"Златната топка\" е 1 млрд. евро. Въпреки това \"бианконерите\", а и самият Роналдо вярвали, че може да се постигне споразумение при далеч по-ниска сума, която да е изгодна и за двата клуба. Италианският шампион бил готов да предложи на нападателя годишна заплата от около 30 млн. евро с договор за четири сезона. След спечелването на Шампионската лига миналия сезон Роналдо загатна, че може да напусне \"Сантяго Бернабеу\". Ден по-късно при тържествата в Мадрид португалецът даде надежда на запалянковците, че ще остане. Новият треньор на белите Хулен Лопетеги се надява да задържи голмайстора в състава си. След отпадането на Поругалия от световното Роналдо ще има месец почивка и ще трябва да се присъедини към отбора си за турнето в САЩ. Първият мач там е на 1 август срещу \"Манчестър юнайтед\". \"Реал\" е свързван и с друг голям трансфер - на Неймар. Клубът отрече твърдения, че е предложил 310 млн. евро на ПСЖ за бразилския национал. Белите обявиха новината на TVE за лъжа и посочиха, че не са отправяли оферта нито към ПСЖ, нито към играча.", "date": "2018.07.03", "title": "\"Ювентус\" е започнал опити да вземе Кристиано Роналдо, твърди \"Марка\""}
{"url": "https://www.dnevnik.bg/sviat/2018/07/03/3210181_edna_treta_ot_mladite_rusnaci_iskat_da_emigrirat/", "text": "Почти една трета от младите руснаци биха искали да емигрират, а болшинството предпочитат Германия, съобщи най-голямата държавна социологическа агенция в Русия ВЦИОМ, цитирана от ДПА и Франс прес. Сред запитаните младежи на възраст между 18 и 24 години в общонационално проучване миналия месец 31 процента казват, че са склонни да емигрират, съобщава ВЦИОМ. Този дял се колебаеше между 21 и 26 процента през последните четири години. Социологическата агенция не посочва причина за увеличението. За желаещите да емигрират млади руснаци трите най-предпочитани страни са Германия - 16 процента, САЩ - 7 процента, и Испания - 6 процента, показва проучването, в което са участвали 2000 души. Емиграцията \"отдавна не се свързва със заминаване без възможност за връщане\", казва ръководителят на проучването Степан Лвов, цитиран от ДПА.", "date": "2018.07.03", "title": "Една трета от младите руснаци искат да емигрират, повечето предпочитат Германия"}
{"url": "https://www.dnevnik.bg/bulgaria/2018/07/03/3210191_volia_vnese_v_parlamenta_zakonoproekta_na_maia/", "text": "Партия \"Воля\" внесе в парламента законопроекта за личната помощ, изготвен от екипа на омбудсмана Мая Манолова. Политическата сила е и единствената към момента, която е заявила подкрепа за него. От \"Воля\" подчертават, че целта е законопроектът да бъде гласуван максимално бързо в пленарна зала, \"за да могат майките на деца с увреждания, които протестират от седмици в цялата страна, да могат да се приберат при децата си възможно най-скоро\". Законопроектът на Манолова беше представен за обществено обсъждане на представителните организации на хората с увреждания и на синдикатите, но те не го подкрепиха. Мотивите срещу предложенията на омбудсмана са, че те обслужват само една малка група хора с тежки здравни проблеми. От своя страна Манолова заяви през уикенда, че  нейният законопроект дава възможност на абсолютно всички хора с увреждания да поискат лична помощ.  Тя уточни, че в момента асистентските услуги се предоставят на проектен принцип, на програмен принцип и макар за тях да се предоставят 169 милиона лева годишно, реално достъп до такива услуги имат 11 158 хора с увреждания, тоест асистентската услуга, която реализира лична помощ стига само до тези хора, а останалите получават една надбавка от 90 лева за чужда помощ ежемесечно, която на практика не може да им осигури нищо. Финансовите разчети на нейния проектозакон позволявали 77 000 души да получат чужда помощ. Според омбудсмана ще са нужни още 105 млн. лв. и всички нуждаещи ще се получат асистенти, като те няма да са по 8 часа за всеки, тъй като някои се нуждаят от много по-малко.", "date": "2018.07.03", "title": "\"Воля\" внесе в парламента законопроекта на Мая Манолова за личната помощ"}
{"url": "https://www.dnevnik.bg/biznes/turizam/2018/07/03/3210242_bulgari_prekratiha_predsrochno_ekskurziia_v_kanada/", "text": "Група туристи от Самоков и Пазарджик се наложи да плащат нощувки, за които вече са им били взети пари и да прекратят екскурзията си в Канада предсрочно заради некоректен туроператор, съобщи \"Нова телевизия\". Райко Масларски, което е сред засегнатите, разказа, че е платил за пътуването 8600 лева на фирма \"Уърълд Травел Мениджмънт\" със собственик Станислава Банкова. Екскурзията трябвало да е в периода 22 юни - 11 юли, като включва обиколка на Канада и няколкодневен круиз с луксозен кораб. Още в първи град по маршрута - Торонто, обаче българите разбрали, че имат проблем, тъй като четирите им нощувки не били платени. Със спането в градовете Квебек и Отава всичко били наред, но в Монреал отново се наложило да платят спането си. Предвид проблемите хората от групата проверили резервациите си за круиза с кораб, като установили, че на номерата на техните резервации излизат други имена. В крайна сметка туристите решили да се приберат предсрочно, като си платили и билетите до България. В писмо до \"Нова телевизия\" от \"Уърълд Травел Мениджмънт\" обясняват, че са били подведени от глобален доставчик, който не е осигурил вече платените услуги. От туроператора обещават да компенсират ощетените туристи.", "date": "2018.07.03", "title": "Българи се върнаха предсрочно от екскурзия в Канада заради некоректен туроператор"}
{"url": "https://www.dnevnik.bg/detski_dnevnik/2018/07/03/3210243_sofiiskata_matematicheska_gimnaziia_otnovo_e_s/", "text": "Софийската математическа гимназия (СМГ) \"Паисий Хилендарски\" е училището, в което е приет кандидат-гимназистът с максимален бал от 500 точки в столицата. Паралелката е с математически профил и изучаване на немски език. Минималният бал за прием в гимназията след първо класиране, резултатите от който бяха обявени днес, е 456 точки при 472.5 през м.г., съобщи директорът на Регионалното управление по образованието (РУО) в София-град Ваня Кастрева днес. Макар и при по-ниски резултати, за поредна година Софийската математическа гимназия е с най-висок бал. Най-желана отново е паралелката с чуждоезиков профил - испански и английски език, но не в 164-та Гимназия с преподаване на испански език (ГПИЕ) \"Мигел де Сервантес\", както м.г., а в 22-ро СУ \"Г. С. Раковски\". За местата в нея са кандидатствали 2098 ученици. На второ място и т.г. е 91-ва Немска езикова гимназия \"Проф. д-р Константин Гълъбов\", където балът на първо класиране е от 495 до 440 точки. Следват я 73 СУ \"Владислав Граматик\" с бал 479 до 423.5 точки и 164-та Гимназия с преподаване на испански език \"Мигел де Сервантес\" с бал 480 до 416 точки. На пето място е Първа английска езикова гимназия, където балът е от 472 до 404.5 точки  Технологичното училище \"Електронни системи\" към Техническия университет-София, което м.г. бе на пето място, сега е на 28-о, а балът му пада до 256 точки. Според Ваня Кастрева причина за това е в подредбата на желанията при кандидатстване, както и в отлив на кандидати след напрежението около статута на училището тази пролет. Родители на седмокласници изразиха съмнения, че има грешки при пресмятането на баловете. След като бе качено, класирането в София бе свалено със съобщение, че данните са временно недостъпни заради синхронизация, съобщи читател на \"Дневник\". Друг читател сигнализира, че балът на дъщеря му е грешно пресметнат, въпреки че формулите за балообразуване при кандидатстването в отделните паралелки са обявени (виж  тук ). Вместо реалните 439.25 точки в паралелка с изучаване на английски език, химия и биология в Националната природо-математическа гимназия, балът на момичето е пресметнат на 428.25 точки, или с 11 точки по-малко. Разлика от 11 точки е колкото разликата между шестица и петица по предмет в дипломата (съответно 50 и 39 точки - бел. авт.), така че може да се направи допускане, че при пресмятането е взет грешен балообразуващ предмет. По-рано днес Ваня Кастрева обясни пред \"Дневник\", че има 4 сигнала за грешки, които се отстраняват. Кандидатстващите са 8896. Засега няма информация защо класирането е недостъпно онлайн.", "date": "2018.07.03", "title": "Софийската математическа гимназия отново е с най-висок бал (допълнена)"}
{"url": "https://www.dnevnik.bg/zelen/2018/07/03/3210237_za_zachestili_sluchai_na_kucheshki_turizum/", "text": "С наближаването на изборите случаите на разселване на бездомни кучета ще се увеличават, предупреждават от \"Четири лапи\" в съобщение до медиите. От българския офис на международната организация за защита на животните  настояват да се намери спешно механизъм за преустановяване на \"кучешкия туризъм\". От \"Четири лапи\" съобщават за получен сигнал от миналата седмица за изоставяне на много на брой безстопанствени животни в село край Кресненското дефиле от автомобил с лого на община Благоевград. Проверка на организацията установила впоследствие, че колата е собственост на стопанисвания от частна фирма общински приют. По този повод от \"Четири лапи\" обръщат внимание, че подобни случаи са масова практика, а контролният орган, който би трябвало да налага санкции – Българска агенция по безопасност на храните, неглижира проблема и така излага на риск здравето не само на животните, но най-вече на хората. Само през последните дни към \"Четири лапи\" са постъпили сигнали за разселване на кучета в планинските райони над Враца, в покрайнините на Пазарджик и в местността Юндола. Неотдавна пък ветеринарен лекар, обслужващ общините Банско и Разлог, беше заловен да разтоварва кучета в село край Симитли.  \"Практиката на организирано извозване на животни от една община към друга е от години, но досега така и не е намерен работещ механизъм за прекратяването ѝ,\" обяснява директорът на \"Четири лапи\" за България д-р Марина Иванова. Според наблюденията на специалистите преди местни избори случаите се увеличават, тъй като масово кметовете, които не предприемат мерки за ефективно намаляване на скитащите кучета, искат да покажат някакво привидно справяне с проблема и търсят най-лесното решение. \"Очакваме в месеците преди предстоящите догодина избори разселването на кучета да се увеличи и затова е крайно необходимо да се вземат навременни мерки\", пишат от \"Четири лапи\". Сред мерките, които експертите предлагат да бъдат въведени, са: регистър на всички юридически лица, които извършват дейности по ограничаване на популацията от безстопанствени животни и превозните средства, които използват; активно участие на КАТ, полиция и прокуратура при разследване на случаи на \"кучешки туризъм\" и третиране на разселването на кучета като престъпление, тъй като то създава предпоставки за инциденти, които застрашават здравето и дори живота на хора и животни. Промени в Наказателния кодекс и разширяване на обхвата на текстовете, предвиждащи наказания за насилие над животни, също би било смислена мярка, според експертите на организацията.  От организацията са загрижени, че в проекта за текст на Национална програма за овладяване на популацията от безстопанствени кучета, който вече втора година се обсъжда на работна група към Министерство на земеделието, храните и горите, няма нито един текст, който да касае мерки срещу организираното разселване на кучета.", "date": "2018.07.03", "title": "За зачестили случаи на \"кучешки туризъм\" сигнализират от \"Четири лапи\""}
{"url": "https://www.dnevnik.bg/sviat/2018/07/03/3210154_bulgariia_gleda_kum_shengen_i_evrozonata_kaza_borisov/", "text": "България оставя на Австрия стабилна основа след председателството на Съвета на ЕС и ще продължи да работи за членството си в европейски организации, включително Шенген и еврозоната. Това каза премиерът Бойко Борисов пред евродепутатите в обобщение на шестте месеца, през които  България председателстваше  Съвета на Европейския съюз. Началото на речта на Борисов се забави заради електрически срив, свързан с превода, чиято поправка бе осуетена от евродепутати - те влязоха в кабината на преводачите в знак на солидарност заради протеста им за по-добри работни условия. Това доведе до 30-минутна пауза и бе посрещнато с гняв от председателя на парламента Антонио Таяни, според когото депутатите не бива да се месят в спора между преводачите и администрацията. София \"ще продължи да гледа напред и да работи за пълното си членство във всички политики - Шенген и еврозоната\", каза и Борисов дни след като обяви позицията на България  за приемането на единната европейска валута  на среща с лидерите на ЕС в Брюксел. Той изтъкна постиженията на България в икономиката и финансите: \"4% ръст (на икономиката), безработица под 6%, 23% дълг към днешна дата, Жан-Клод... и на практика нулев дефицит\", каза премиерът, обръщайки се към председателя на Европейската комисия Жан-Клод Юнкер. Като най-голям успех Борисов отбеляза напредъка в европейската перспектива на Западните Балкани. \"Не може да има мир на континента, докато Европа не бъде обединена.\" Следващата стъпка според него е съгласието за началото на  преговорите с Македония и Албания , обявено от европейските лидери миналата седмица, но трябва да се имат предвид и успехи като преговорите  между Скопие и Атина за името  и Договора за добросъседство между Македония и България (подписан преди началото на председателството). Той каза още, че гражданите в региона \"трябва да видят реални резултати\", включително \"вдигане на брутния вътрешен продукт на целите Балкани.\" Предложихме разговор с Турция, споразумението с която работи, и седнахме на масата, напомни Борисов за срещата във Варна с лидерите на ЕС и президента на Турция Реджеп Тайип Ердоган на 20 март. Той също така спомена напредъка в законодателството и техническите въпроси, свързани с визите, което също е \"свързано с миграцията\". За Дъблинския регламент, за чиято реформа България настоява, той каза, че е постигнат напредък с евродепутатите. \"Но решението предстои да бъде взето\", добави той, приветствайки компромиса на срещата на върха в Брюксел. \"Бойко, отлично се справи\"  След него председателят на комисията Жан-Клод Юнкер благодари на премиера Борисов и \"на Лиляна, която беше инженерът на това председателство\", имайки предвид министъра за българското председателство на Съвета на ЕС Лиляна Павлова. \"Построихте мостове, събрахте хора и в отделните отрасли постигнахте успехи.\" \"Навсякъде, където бяхме, присъстваше темата за Западните Балкани, както ви обещахме. Вие се погрижихте... тази тема да бъде по-добре разбрана\", продължи Юнкер. \"Имаше известно разочарование - за периода 2014-2019 г. ние постигнахме съгласие, че ще се приемат мерки и това, което не беше изяснено за Западните Балкани, вече не е. Бойко, отлично се справи.\" \"Колегата Келер да дойде на Пирин\" \"Няма българин, който да не разбира значението на това да няма граници между Охрид и Черно море\", каза Ангел Джамбазки от групата на Европейските консерватори и реформисти в коментар за стъпките за интеграция на Западните Балкани. Той и поздрави българското председателство за усилията за единство в тежките времена на преговори за Брекзит. Той поздрави Борисов за борбата срещу нелегалната миграция и настояванията за реформа в Дъблинския регламент. \"Бих искал да поканя колегата Келер да види Пирин колко е хубав през лятото... и да преброи лифтовете в Германия, мисля, че са около 300, може да пием един чай\", каза Джамбазки. Той има предвид eвродепутата от \"Съюз 90/Зелените\" Ска Келер, която е в спор с членове на кабинета заради  новите планове за Пирин . \"Г-н премиер, не сте виновен вие\"  Самата Келер говори след Джамбазки от името на парламентарната си група, но не се обърна към колегата евродепутат, а единствено към Борисов. \"Г-н премиер, смятам, че има проблеми, които не са съвсем решени в последните 6 месеца, но не сте виновен вие... Шестте месеца не бяха лесни, но в други области беше постигнат успех, например за Западните Балкани, защото страните получават перспектива.\" \"Надявам се, че сега, когато сдавате председателството, ще продължавате да работите по биоразнообразието в същия дух. Трябва да отбележа, че природата ви е много красива. Посещавала съм Пирин\", каза тя и след това поиска властите в София да направят повече за борба с корупцията, защото тя блокира развитието. \"И се надявам, че скоро ще можем да пътуваме до България, без да си показваме паспортите и да имаме проблеми от този род.\" В заключителните си думи след изказванията от всички политически групи Борисов коментира сдържано критиките на Келер. \"С много неща съм съгласен, а за други си направих и изводи. Не съм казвал, че сме идеални\", каза той. \"Стараем се да пазим околната среда, създадохме антикорупцонен орган с големи правомощия и се надявам тази тема да отпаднем от дневния ред.\"", "date": "2018.07.03", "title": "България гледа към Шенген и еврозоната, каза Борисов в европарламента"}
{"url": "https://www.dnevnik.bg/politika/2018/07/03/3210263_evropredsedatelstvoto_se_izpolzvashe_za_piar_dokato/", "text": "Президентът Румен Радев отправи остри критики към правителството за свършената работа по време на българското председателство на Съвета на Европейския съюз. На конференция на тема \"Българското председателство на Съвета на ЕС - време за равносметка\" той обяви, че кабинетът се е хвърлил изцяло във външната политика и в частност Западните Балкани, но загърбил \"важни взривоопасни процеси вътре в страната\". \"България затвърди положението си на най-периферна за ЕС страна и по отношение на структурите, и по отношение на воденето на основния дебат. Виждаше се, че председателството се използва за вътрешнополитически пиар във времена, когато протестите се множат, а властта не отговаря\", заяви президентът, цитиран от \"Фокус\". По думите му правителството трябва възможно най-бързо да се \"освободи от еуфорията\" след края на европредседателството и \"тялом и духом да се върне в суровата българска действителност\". Според президента основният пропуск на българското председателство бил, че за тези 6 месеца въпросът за Дунавската стратегия така и не е намерил подобаващо място в дневния ред. Той припомни, че страната е пропуснала голям шанс, тъй като 3 последователни ротационни председатели на Съвета на ЕС са в страни, през които минава реката - България, Австрия и Румъния. \"Броят на целувките и прегръдките, броят на лидерите, позирали на Моста на влюбените, стотиците срещи и документи накрая остават статистика\", каза още Румен Радев. Държавният глава добави, че миграцията е откроила дълбоки разломи в ЕС, които застрашават единството на съюза. \"Състоянието на ЕС е такова, че Брюксел може да си позволи само положителни самооценки. Налице са центробежни сили, които поставят под въпрос сегашната му архитектура, а според някои и неговото съществуване\", каза Радев.", "date": "2018.07.03", "title": "Европредседателството се използваше за пиар, докато протестите се множаха, смята Радев"}
{"url": "https://www.dnevnik.bg/video/2018/07/03/3210099_neinata_borba_edno_selo_da_ocelee_video/", "text": "Тук пътят свършва. След него няма нищо. Разположено на брега на река Дунав, село Долни Вадин гледа към отсрещната румънска територия, а зад него остава цяла България. Населението му не наброява повече от 160 души, като останалите млади се броят на пръстите на двете ръце. Децата ги няма – те са в големите градове или в чужбина. Няма и аптека, личен лекар, хранителен магазин, работещ повече от 4 часа на ден, училище, липсва обхват на български телеком. Затова се говори през румънски оператор. Но има едно читалище. Неговият административен секретар – Анелия Спасова, е поставила за своя цел и кауза да запази родното си село на картата на България. От картотекиране на книги през боядисване и редене на паркет, обучаване на възрастните на компютърна грамотност и свързването им по скайп с роднини, в \"Съзнание – 1927 г.\" тя прави всичко, за да поддържа духа в малкото населено място и да го популяризира в останалата част от страна. Вижте историята й и повече за Долни Вадин във видеото.", "date": "2018.07.03", "title": "Нейната борба – едно село да оцелее (видео)"}
{"url": "https://www.dnevnik.bg/sport/2018/07/03/3210259_levski_shte_predstavi_otbora_v_chetvurtuk_sreshtu/", "text": "Левски\" ще представи отбора си за новия сезон на 5 юли, когато сините ще изиграят последната си контрола от лятната подготовка. Тимът среща украинския \"Олександрия\" от 18.30 часа на стадион \"Виваком арена Георги Аспарухов\", като представянето ще е непосредствено преди двубоя. За срещата ще бъде отворен само сектор \"А\". От клуба обявиха вход свободен за всички фенове. Контролата ще е последната проверка на \"Левски\" преди участието на отбора в евротурнирите. В  първия квалификационен кръг на Лига Европа  сините ще срещнат \"Вадуц\" от Лихтенщайн. \"Левски\" гостува в първия мач на 12 юли, а реваншът в София е на 19 юли. До момента сините привлякоха  вратаря Мартин Полачек  и  халфа Давиде Мариани . Клубът се раздели с Роман Прохазка, Васил Панайотов,  Нелуц Рошу и Георги Ангелов . Наскоро изпълнителният директор на \"Левски\" Красимир Иванов заяви, че  тимът се нуждае от поне двама нови футболисти . Според него процесът по селекцията е бавен, защото сините търсят качествени попълнения. ", "date": "2018.07.03", "title": "\"Левски\" ще представи отбора в четвъртък срещу украинския \"Олександрия\""}
{"url": "https://www.dnevnik.bg/ot_vas/galeriiotvas/2018/07/03/3210192_chitatelska_fotogaleriia_centralata_na_tamplierite_v/", "text": "Манастирът на Христос в Томар, Португалия, е една от най-големите монументални творби в пространството и времето на Иберийския полуостров и в европейската архитектура. Той обхваща огромна площ – 45 хектара, на 5 от които са разположени крепостта на тамплиерите и Конвентът на Христос, а останалата част на стария манастир днес е Mata dos Sete Montes (гората на 7-те тепета). Обвит във величие и загадъчност, Орденът на тамплиерите има огромна власт в Португалия от ХІІ до ХVІ в. и до голяма степен финансира Епохата на откритията. Тяхната централа е разположена на залесените склонове над Томар и затворена в стени от ХІІ в. Манастирът на Христос е каменният израз на величието им. Той има множество параклиси, дворове и хорове в разнообразен стил, добавяни през вековете от крале и Велики майстори. ", "date": "2018.07.03", "title": "Читателска фотогалерия: Централата на тамплиерите в Томар"}
{"url": "https://www.dnevnik.bg/bulgaria/2018/07/03/3210283_komisiiata_za_diskriminaciiata_se_samosezira_za/", "text": "Деветчленният състав на Комисията за защита от дискриминация (КЗД) взе решение да се самосезира  по казуса с 9-о основно училище в Благоевград , което обяви, че няма да приема първокласници от ромски произход, съобщиха от пресцентъра на институцията. В края на миналия месец чрез социалната мрежа \"Фейсбук\" директорът на IX ОУ \"Пейо Яворов\" в Благоевград Василка Величкова прикани родителите от близките квартали да записват децата си в първи клас, но с условието да не са от ромски произход. Другият й аргумент е, че в училището има много паралелки, в които ромските деца преобладават, което според нея често води до проблеми в клас и родителите на деца от български произход отказват да запишат първокласниците си. От обявен прием за 18 деца към онзи момент са били записани само шест. От Регионалния инспекторат на образованието в Благоевград уточниха, че до момента няма нито една постъпила жалба от родители, че в някое от училищата в града не искат да приемат детето им.", "date": "2018.07.03", "title": "Комисията за дискриминацията се самосезира за училището, което не приема роми"}
{"url": "https://www.dnevnik.bg/skorost/2018/07/03/3210267_do_kraia_na_2019_g_v_sofiia_shte_se_dvijat_35/", "text": "До края на тази година в София ще пристигнат първите 20 електрически автобуса, които ще бъдат пуснати по линиите на градския транспорт. До средата на август общинското дружество \"Столичен електротранспорт\" ще приема документи за поръчката на други 15 електробуса с опцията да се купят още толкова, като те ще бъдат финансирани с евросредства. Това каза днес кметът на София Йорданка Фандъкова при представянето на нов хибриден автобус, който ще бъде пуснат по трамвайния маршрут на линия 10 за 10 дни. Хибридният автобус марка \"Солар\" е с 4-литров дизелов двигател, като разходът му е два пъти по-малък от този на стандартните автобуси, но цената му е с 30% по-висока от обикновените дизели, посочи зам.-кметът по транспорт Евгени Крусев. Фандъкова посочи, че купуването на хибридни автобуси е заложено в програмата за подобряване на качеството на въздуха. Тя отправи покана и към други производители на хибридни автобуси да ги пуснат тестово в София, а след това да участват и в бъдещата обществена поръчка на общината. До края на годината избраната с поръчка за 16.7 млн. лева компания \"Евролийз ауто\" ще достави 20 електробуса на китайската марка \"Джънджоу юйтун бус ко.\". През 2014 г. с друга поръчка на общината бяха доставени 110 автобуса от същия производител. Предстои и общината да подпише договор с \"Българска автомобилна индустрия\" ЕАД (наследник на \"Литекс моторс\" - бел. ред.), което спечели поръчката за 22 нови газови автобуса за обща цена 8.6 млн. лева без ДДС. Чака се и приключването на търга за 60 съчленени газови автобуси за 43 млн. лева.", "date": "2018.07.03", "title": "До края на 2019 г. в София ще се движат 35 електробуса"}
{"url": "https://www.dnevnik.bg/skorost/2018/07/03/3210295_zakonovi_promeni_predvijdat_otpadane_na_registraciiata/", "text": "Премахване на регистрацията на пътните превозни средства по области и правенето й в частни пунктове освен в тези на Пътната полиция, предвиждат промени в новия  Закон за пътните превозни средства , който е сред трите, заменящи сегашния Закон за движение по пътищата. Основната цел на промяната е да се сложи край на висенето по опашки за номера, научи \"Дневник\" от Министерството на транспорта. След промяната регистрационните табели на автомобилите вече няма да започват с букви, които посочват областта, в която са регистрирани те, а ще се състоят от комбинации от цифри и букви. Така независимо от местожителството на водача той ще може да мине преглед и да получи номер навсякъде в страната. Частните пунктове, които ще получат право да регистрират автомобили, ще се контролират от Министерството на транспорта, което поема от Пътната полиция и тази дейност. Промяната се налага и от европейския регламент, който изисква дейностите по регистрация и контрол на изправността да са в един орган. Сега регистрациите са в Пътна полиция, а контролът на пунктовете за прегледи е към Министерството на транспорта. Държавата ще определя таксата за регистрация Предвижда се таксата за услугата да бъде определена от държавата. Размяната на отговорности между Пътна полиция и Министерството на транспорта включват и пътните полицаи да проверяват на пътя водачите на автобусите и камионите и за спазване на режимите за шофиране и почивка, дали няма случай на претоварване и т.н. Сега този контрол се извършва от Изпълнителна агенция \"Автомобилна администрация\", която е към Министерството на транспорта. С премахването на регионалния принцип в номерата ще се позволи на шофьорите да регистрират колите си във всяка точка на страната, без да се ограничават до града, в който живеят. Няма да има масова замяна на номерата След промяната на номерата не се предвижда замяната на тези на вече регистрираните. Новите табели ще се слагат при първа регистрация на превозното средство в страната, както и при отделни случаи на смяна на собствеността, между притежатели от различни области. Друга новост, също дошла след натиск от Брюксел, е въвеждането на един талон с чип, който заменя сегашните голям и малък талон и в него има всички данни от тях. Той ще е с вида и размерите на сегашните шофьорски книжки, а при проверка на пътя информацията от чипа ще се чете със специални устройства, с които пътните полицаи ще бъдат снабдени. Кога могат да станат факт промените В момента върви обобщаване на предложенията, появили се в рамките на обществените обсъждания на проектозакона за пътните превозни средства. След това пътят му минава през съгласуване с всички заинтересовани институции, одобряване от правителството и гласуване в комисии и в пленарна зала в парламента. При положение че идеите останат в Закона за пътните превозни средства, те могат да станат факт след между осем месеца и една година.", "date": "2018.07.03", "title": "Проект предвижда номера за колите без букви за области и частни пунктове за регистрация"}
{"url": "https://www.dnevnik.bg/bulgaria/2018/07/03/3210296_osiguritelniiat_institut_vuvejda_novi_formuliari/", "text": "Националният осигурителен институт (НОИ) въвежда нови формуляри на заявленията за обезщетения и помощи за болнични и майчинство. Причината са промени в законодателството и наредбата за тях, влезли в сила на 1 юли, съобщи пресслужбата на института. Няма промяна в реда и начина на изчисляване и плащане на парите, както и в сроковете за подаване на документите. Промените се налагат, защото с изменение на закона осиновителите на деца до 5 години получиха право на отпуск и обезщетение за 365 дни от приемането на детето докато навърши 5 години. Тези, които не ползват отпуска, получават 50% от сумата след изтичането на 90 дни от приемането на детето. Новите образци на заявления-декларации и удостоверения за изплащане на паричните обезщетения и помощи от държавното обществено осигуряване ще се публикуват на сайта на НОИ в рубриката \"За потребителя\", подрубрики \"Формуляри\",  \"Формуляри за временна неработоспособност и майчинство\" . До 15 юли включително НОИ ще приема старите образци, с които ще се плащат обезщетения, отнасящи се за периоди преди 1 юли. От 16 до 18 юли няма да се приемат документи, защото институтът ще актуализира програмните си продукти. След 18 юли ще се приемат само новите образци на Приложения № 9, 10 и 11 към наредбата. Изискванията към структурата, формата, използваните номенклатури и контрола на подаваните данни по новите образци са публикувани в рубриката \"Е-услуги\", подрубрики \"За разработчици на софтуер\",  \"Електронен обмен на данни за изплащане на парични обезщетения от ДОО\" .", "date": "2018.07.03", "title": "Осигурителният институт въвежда нови формуляри"}
{"url": "https://www.dnevnik.bg/bulgaria/2018/07/03/3210326_mvr_shte_montira_videonabljudenie_po_granichnite/", "text": "Министерството на вътрешните работи ще купи камери, системи и оборудване за видеонаблюдение на осем от по-малките гранични контролно-пропускателни пунктове (ГКПП). Ведомството е обявило обществена поръчка с прогнозна стойност от 3 729 846.30 лв. без ДДС. Поръчката е за изграждане на системи за видеонаблюдение на ГКПП на Република България, осигуряващи \"охрана на прилежащия периметър и контрол на преминаващите през ГКПП пътни превозни средства на външните граници\". Става дума за пунктовете Брегово, Връшка чука, Стрезимировци, Олтоманци, Златарево, Станке Лисичково, Гюешево и Лесово. Изисква се проектиране, доставка, изграждане, оборудване и поддръжка на необходимия технологичен ресурс и всички компоненти и системи за надеждното функциониране на системите за видеонаблюдение. Изпълнителят трябва да осигури и теоретически и практически обучения за всички видове потребители на системата. Ще бъдат обновени осем сървърни помещения, ще се инсталира нов софтуер за видеонаблюдение на локално ниво, софтуер за разпознаване на регистрационни номера. Предвижда се да бъдат инсталирани 378 камери. Обществената поръчка е с евросредства по фонд \"Вътрешна сигурност\".", "date": "2018.07.03", "title": "МВР ще монтира видеонаблюдение по граничните пунктове за близо 4 млн. лв."}
{"url": "https://www.dnevnik.bg/tehnologii/2018/07/03/3210334_neobichaino_visoka_skorost_promeni_traektoriiata_na/", "text": "Загадъчният космически обект Омуму, който е първият установен и изследван междузвезден обект, преминаващ през Слънчевата система, е увеличил необичайно много скоростта си, което е довело до промяна на траекторията, по която се е движил. До този извод са стигнали учени от НАСА, които изследват събраните за последните 6 месеца данни от телескопа \"Хъбъл\". Омуму беше открит през октомври миналата година. Той е с форма на пура и е с дължина от около 400 метра. Първоначалните му изследвания показаха, че е  покрит с богата на въглерод кора, като обвивката му достига около половин метър.  Космическият обект се движи със скорост 38.3 км в секунда спрямо Слънцето. През май той премина през орбитата на Юпитер, а през януари 2019 г. се очаква да достигне тази на Сатурн. При преминаването през Слънчевата система обаче скоростта му се е увеличила необичайно много. Така се е стигнало и до промяна на траекторията, по която учените на НАСА са изчислили, че той ще се движи. Разликата е около 40 хил. км. \"Има нещо, което засяга движението на Омуму и което е различно от гравитационните сили на Слънцето и планетите\", заяви Марко Мишели от Координационния център за обекти в близост до Земята на Европейската космическа агенция. От НАСА твърдят, че най-вероятната причина за по-високата скорост на космическия обект са струи от газообразен материал, изхвърлени от повърхността му. Това било характерно поведение на кометите, като именно това беше една от загадките при откриването на Омуму - дали е комета или астероид. От космическата агенция уточняват, че кометите обикновено изпускат големи количества прах и газ, когато се затоплят от Слънцето. Очаква се обектът да напусне Слънчевата система след около 4 години.", "date": "2018.07.03", "title": "Необичайно висока скорост промени траекторията на първия междузвезден обект, преминаващ през Слънчевата система"}
{"url": "https://www.dnevnik.bg/citat_na_deniia/2018/07/03/3210278_citat_na_denia_ska_keler_da_doide_do_pirin_i_prez/", "text": "Това каза евродепутатът Ангел Джамбазки след заключителното изявление на премиера Бойко Борисов за председателството на Съвета на ЕС. С думите си той се обърна към евродепутата от \"Съюз 90/Зелените\" Ска Келер, която влезе в остър спор с партията на вицепремиера Валери Симеонов. \"Може да пием чай\", добави той. В декларация Националният фронт за спасение на България (НФСБ)  отправи множество обиди  към нея и предложи дори да я експулсират заради позициите и за строителството в Национален парк \"Пирин\". Днес  Келер  не реагира на забележките на Джамбазки, когато получи след него възможност да коментира резултатите от българското европредседателство. По темата тя каза само: \"Трябва да отбележа, че природата ви е много красива. Посещавала съм Пирин.\" В изявление пред журналисти Борисов каза, че по време на техническите проблеми преди обръщението е говорил с Келер и са се договорили да дойде в България, за да разгледа случващото се в Национален парк \"Пирин\".", "date": "2018.07.03", "title": "Цитат на деня: Ска Келер да дойде до Пирин и през лятото"}
{"url": "https://www.dnevnik.bg/sviat/2018/07/03/3210341_avstraliia_osudi_na_godina_zatvor_arhiepiskop/", "text": "Австралийски архиепископ беше осъден на една година затвор за прикриване на престъпленията на свещеник педофил, съобщиха агенциите \"Франс прес\" и ДПА. Архиепископът на Аделаида, 67-годишният  Филип Уилсън , е най-високопоставеният католически духовник в света, обвинен и осъден за подобно престъпление. През май Уилсън беше признат за виновен, че е прикривал злоупотребите с четири момчета, извършени през 70-те години в щата Нов Южен Уелс от печално известния свещеник педофил Джим Флечър. Флечър бе признат за виновен през 2004 г. по девет обвинения в сексуални злоупотреби с деца и почина от удар през 2006 г. в затвора, където излежаваше близо осемгодишна присъда, припомня АП. Архиепископът отхвърля всички обвинения. Адвокатите му четири пъти се опитаха да издействат прекратяване на делото с аргумента, че той е болен от Алцхаймер. На 14 август съдът в Нюкасъл ще реши дали Уилсън може да изтърпи присъдата си не в затвора, а под домашен арест в жилището на роднина. Насилието над деца в църквата е болезнена тема за Австралия, която едва в последните години откри и призна дългогодишния проблем. През 2012 г. тогавашният премиер Джулия Джилард създаде специална разследваща комисия за сексуалното насилие в църквата. Тя публикува  финалния си доклад  миналата година - 17 тома с над 400 препоръки към различни институции, сред които да се премахнат задължителното безбрачие и тайната на изповедта. Разследването е установило, че проблемът с детската педофилия в католическите институции е имал застрашителни размери.  7% от австралийските свещеници  са обвинени в актове на педофилия между 1950 и 2010 г. В някои от диоцезите 15% от  свещениците са заподозрени в сексуални посегателства  срещу деца, а в Ордена на братята хоспиталиери от Сен Жан са уличени 40% от членовете му.", "date": "2018.07.03", "title": "Австралия осъди на година затвор архиепископ, прикривал педофил в църквата"}
{"url": "https://www.dnevnik.bg/photos/2018/07/03/3210302_fotogaleriia_kak_avstriia_prie_predsedatelstvoto_ot/", "text": "С празненство, приличащо на нещо средно между неделен планински излет и рок фест в планината, Австрия отпразнува на 30 юни поемането на председателството на Съвета на ЕС от България. Това стана в непринудена атмосфера по дънки и без вратовръзки в присъствието на премиера Бойко Борисов, канцлера Себастиан Курц и на председателя на Европейския съвет Доналд Туск. Мястото е Шладминг - един от популярните австрийски ски курорти, част от най-обширния регион на страната със 760 км писти и 270 лифта, за които може да се ползва една абонаментна карта.", "date": "2018.07.03", "title": "Фотогалерия: Как Австрия прие председателството от Борисов"}
{"url": "https://www.dnevnik.bg/bulgaria/2018/07/03/3210345_profesionalna_kamara_i_za_psiholozite_predlagat_ot/", "text": "Психолозите да бъдат събрани в камара, членуването в която ще е задължително условие за практикуване на професията. Проектозакон с това предложение са внесли депутати от \"Обединени патриоти\", съобщава \"Сега\". Преди седмица Бойко Борисов  нареди да се изтегли законът  за създаване на камара на автопревозвачите в България след протести на част от бранша. Проектозаконът за камарата на психолозите е написан по инициатива на Дружеството на психолозите в България. Това е сдружение с идеална цел и е най-старата и многобройна асоциация на професионалните психолози у нас. То е създадено на 5 май 1965 г. Членуването в него е доброволно. Ние сме единствената държава в ЕС без регулация, коментира пред \"Дневник\" Пламен Димитров – председател на управителния съвет на Дружеството на психолозите в България . Според него, който има квалификация за психолог, не трябва да се притеснява, че няма да може да практикува професията си. Димитров даде пример с камарите на нотариусите и инженерите, членуването в които е задължително. Членуването в професионален съюз трябва да е задължително за всеки лекар и психолог, каза Димитров. Иначе се ширят самозвани шарлатани, без да са приели професионалните и етичните стандарти, добави той. Вредата от самозванците според него е гигантска. \"Гледате ги по телевизията, те са агресивни, има какви ли не полусектантски, езотерични, търговски упражнения\", даде пример Димитров. Всички членове трябва да бъдат вписани в публичен регистър, който камарата ще поддържа. Психолозите, които не работят по професията си, могат да членуват доброволно. За да бъде вписан в регистъра, всеки психолог ще трябва да подаде заявление до камарата, към което да приложи копие от диплома за степен по психология, да посочи къде работи, какъв стаж има и т.н. Заявлението ще се разглежда от управителния съвет на камарата, който може да го приеме или отхвърли. Отказът може да се обжалва пред съда. Неспазването на стандартите ще води до наказания, които могат да бъдат порицание, глоба от една до пет минимални заплати и заличаване от регистъра за срок от 3 месеца до 2 години, което означава, че те няма да могат да практикуват като психолози. Наказанията също ще подлежат на обжалване.", "date": "2018.07.03", "title": "Професионална камара и за психолозите предлагат от \"Обединени патриоти\""}
{"url": "https://www.dnevnik.bg/sviat/2018/07/03/3210339_bivshiiat_premier_na_malaiziia_e_arestuvan_za/", "text": "Бившият малайзийски премиер Наджиб Разак е арестуван днес във връзка с разследването на изчезването на милиарди долари от държавен фонд, създаден от него преди около десетилетие, предадоха \"Ройтерс\" и БТА. Става дума за  спорния фонд 1 Malaysian Development Berhad (1MDB) , с който може да са свързани  стоките за 275 млн. долара, намерени в дома му . Със средства от фонда 1MDB може да са купени луксозни стоки на няколко континента, стигнали до известни личности от политиката и шоубизнеса. До фонда води и разследване на SCR International, организация, която е част от 1MDB и с която според разследващите е пряко свързан самият премиер. Властите са отвели Наджиб от дома му, след като му представили заповед за задържане, съобщиха близки до семейството източници. Според тях утре се очаква да му бъде повдигнато обвинение в съда. Малайзийската антикорупционна агенция, цитирана от националната информационна агенция \"Бернама\", потвърди задържането на Наджиб. Очаква се утре да му бъде повдигнато обвинение. След изненадващата му загуба на изборите през май, когато премиер  стана негов 93-годишен противник , властите забраниха на Наджиб да напуска страната във връзка с разследването. В интервю за \"Ройтерс\" миналия месец премиерът Махатир Мохамад, който спечели изборите, заяви, че обвиненията, които може да бъдат повдигнати срещу Наджиб, включват незаконно присвояване и подкупи с държавни средства.", "date": "2018.07.03", "title": "Бившият премиер на Малайзия е арестуван за изчезването на милиарди долари от държавен фонд"}
{"url": "https://www.dnevnik.bg/bulgaria/2018/07/03/3210342_kratki_novini_nelegalni_migranti_bez_dokumenti_sa/", "text": "Кратки новини е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Милена Цветанска напуска БНТ Пореден журналист от БНТ реши да се раздели с телевизията, съобщава  \"Капитал\" . Във вторник Милена Цветанска публикува статус във \"Фейсбук\": \"Напуснах БНТ и някои от илюзиите си.\" Пред \"Капитал\" тя заяви, че не би искала да коментира това свое решение. Според източници на \"Капитал\" тя вероятно ще започне работа в \"Нова телевизия\". През март новият генерален директор Константин Каменаров и екипът му свалиха предаването \"Плюс това\", водено от Цветанска и журналиста от \"24 часа\" Георги Милков, с аргумента, че то има нисък рейтинг. Вместо него вече върви предаването \"Денят започва с Георги Любенов\", което преди това беше на екран само в неделя, а сега вече се излъчва два пъти седмично. Откакто преди близо година БНТ има нов генерален директор и нов мениджърски екип, в медията текат процеси на подмяна на екипите. За този период телевизията смени директора на дирекция \"Информация\", освободи главния продуцент на вътрешни продукции Робърт Ковачев. Напусна водещата на \"Още от деня\" Аделина Радева, която избра да работи в \"Нова тв\". Считано от 31 май, от заеманите длъжности бяха освободени: главният продуцент на продуцентски център \"Спорт\" към дирекция \"Информация\" Методи Манченко, финансовият директор Росица Григорова, главният счетоводител Елисавета Боянова-Канелова, началникът на отдел \"Управление на собствеността\" Зорина Бояджиева, началникът на отдел \"Обществени поръчки\" Асен Илиев и София Живкова - началник на отдел \"Маркетинг и продажби\" в дирекция \"Маркетинг и комуникации\". От ръководството на медията обясниха, че освобождаването на тези позиции се прави \"в рамките на провеждащите се промени в ръководството на БНТ\".  Съпругът на студентка е задържан за убийство на университетски преподавател Пловдивската прокуратура разследва умишлено убийство на 70-годишния пенсиониран учен Стефан Нейков, бивш преподавател в Селскостопанския институт в Садово. Арестуван е съпругът на студентка, а предполагаемият мотив - ревност, съобщи БНТ. По данни на разследващите 32-годишната студентка и 70-годишният са имали среща снощи извън Пловдив. На мястото се появил и съпругът на жената, който започнал да удря мъжа с дървена бухалка. Двамата откарали възрастния мъж до колата му, паркирана на булевард \"Христо Ботев\" в Пловдив, след което избягали. \"Предполагаме, че смъртта е настъпила в резултат на побоя\", каза Галин Гавраилов, заместник-окръжен прокурор на Пловдив. Според разследващите от няколко години Нейков е имал любовни отношения със студентката и с познанствата си в академичните среди ѝ е оказвал помощ да вземе изпитите. Съпругът й е задържан за 72 часа. Повдигнато му е обвинение за умишлено причиняване на убийство, наказанието за което е затвор от 10 до 20 години. Работодателите защитиха шефа на енергийния регулатор Четирите национално представителни работодателски съюза защитиха председателя на Комисията по енергийно и водно регулиране Иван Иванов, за чиято оставка настоява БСП. Под ръководство на Иванов през последните 3 години КЕВР заслужи уважението на бизнеса като независим регулатор, който защитава интересите на всички потребители – и битови, и индустриални, пишат работодателите. Футболният фен, ранил полицай с бомбичка, е пуснат под домашен арест Софийският апелативен съд пусна под домашен арест Йордан Исаев, който хвърли бомбичка по време на едно от дербитата между \"Левски\" и ЦСКА през април и рани двама полицаи. Тогава по-сериозно пострада 24-годишната Гергана Зашева, която дори имаше опасност да загуби едното си око. След няколко операции то беше спасено, но все още ѝ предстоят още хирургически интервенции. Решението на съда е окончателно. Преди около две седмици адвокатът на Исаев отново поиска той да бъде пуснат под домашен арест, но съдът отказа и го остави в ареста. Нелегални мигранти без документи са открити край Нови хан Група от нелегални мигранти, състояща се от осем мъже, три жени и едно дете, са задържани край Нови хан от екип на ОДМВР - София. Всички те са без документи, като са заявили, че са от Ирак. Полицията ги е открила, след като вчера следобед е получен сигнал от хора, които случайно са ги видели на нива край Нови хан. Всички 12 чужденци са отведени в районното управление, след което са предадени в специализираните домове за временно настаняване.", "date": "2018.07.03", "title": "Кратки новини: Съпругът на студентка е задържан за убийство на университетски преподавател"}
{"url": "https://www.dnevnik.bg/bulgaria/2018/07/03/3210300_prokuraturata_ima_pravo_da_obiaviava_imena_na/", "text": "Комисията за защита на личните данни (КЗЛД) е обяснила на прокуратурата, че публикуването на имена на обвиняеми при надделяващ обществен интерес е законосъобразно, но е оставила и вратичка на държавното обвинение да крие имената. Това се разбира от  становището ѝ  по въпросите на главния прокурор Сотир Цацаров, съобщават  news.lex.bg  и в. \" Сега \". Становището бе поискано заради влизането в сила на Общия еврорегламент за защита на данните (GDPR), който съдебната власт използва, за да цензурира информацията за дейността си.  Според КЗЛД от прокуратурата могат да оповестяват имената на обвиняемите, както и длъжността или местоработата им, но за всеки случай тя трябва да преценява дали това е нужно. Мнението на Цацаров обаче, както и на шефа на спецпрокуратурата например - Иван Гешев, е, че не трябва да бъдат оповестявани данни, идентифициращи обвиняемите. В едно от последните съобщения от прокуратурата -  за внасяне на обвинителния акт срещу бившия изпълнителен директор на НДК Мирослав Боршош,  не бяха посочени дори инициалите на предадените на съд хора.  \"Публикуването на лични данни на обвиняеми лица в досъдебното производство на интернет страниците на прокуратурите, както и предоставянето им на медиите за журналистически цели е законосъобразно, когато има законово задължение или е налице надделяващ обществен интерес. В случаите, когато с оглед на общественополезната цел е невъзможно или нецелесъобразно информацията да бъде публикувана в анонимизиран или псевдонимизиран вид, тогава посочването на името, длъжността или местоработата на обвиняемия биха били достатъчни за постигане на обществена осведоменост, докато публикуването на ЕГН, адрес, връзки с трети лица извън процеса и пр. би било прекомерно\", се казва в становището на комисията. Освен това прокуратурата трябва да предприеме и конкретни мерки, за да не допусне погрешно идентифициране на друго лице при евентуално съвпадение на имената, уточняват от КЗЛД. За тази цел биха могли да се използват допълнителни признаци, включително псевдоними, възраст, населено място и други, стига допълнителната информация да не е прекалена. Според комисията разследващите би трябвало широко да използват съдействието на обществеността за разкриване на престъпленията и изясняване на обстоятелствата по делото. Когато това е обосновано и пропорционално на обществената опасност на дееца или на престъпното деяние, прокуратурата би могла да се обърне за съдействие към гражданите и чрез своята интернет страница и медиите, включително чрез публикуване на лични данни - снимки, имена, адрес или други данни за лицето, пишат от комисията. Тя посочва и конкретен пример, при който общественият интерес за информираност би могъл да надделее над защитата на личните данни. Това е, когато в наказателния процес участва човек, който заема висша публична длъжност по смисъла на закона за борба с корупцията, както и такъв, който поради естеството на своята дейност има влияние върху обществото. В становището се припомнят и решения на Конституционния съд от 1996 и 2012 г., че \"държавната власт като цяло, както и политическите фигури и държавните служители могат да бъдат подложени на обществена критика на ниво, по-високо от това, на което са подложени частните лица. Поначало защитата на личните данни на тези лица е много по-занижена в сравнение със защитата на останалите граждани\". В становището пише още, че огласяването на имена от прокуратурата не нарушава презумпцията за невинност, а само дава информация за предприетите действия за разкриване и преследване на престъпления. Според КЗЛД публичността, прозрачността и отчетността на съдебната власт са част от обществения контрол върху нея. Така се постигат справедливост, законност и независимост, както и се засилва общественото доверие в институциите. Освен това има и възпитателен ефект. Междувременно вчера от Върховния административен съд (ВАС) обявиха, че вече  няма да заличават от публикуваните актове имената на фирмите, БУЛСТАТ и техните координати . Изключение ще правят само едноличните търговци, но ако в тяхното наименование се съдържа името на физическото лице. При гражданите обаче името и презимето ще са с инициали, само фамилията ще се изписва изцяло. Ще бъдат премахвани и допълнителните елементи, които биха позволили установяването на съответните лица. Преди дни и Върховният касационен съд (ВКС) започна да изпраща прессъобщения с изписано с инициал първо име на подсъдими и изцяло изписана фамилия. Очаква се да бъде проведена среща между Висшия съдебен съвет (ВСС), председатели на съдилища и прокуратури, както и представители на медии за временно решение на въпроса с цензуриране на информацията за дейността на съдебната власт. Окончателно разрешаване на проблема може да има след приемане на изменения в Закона за защита на личните данни,  което ще се случи най-рано наесен .", "date": "2018.07.03", "title": "Прокуратурата има право да обявява имена на обвиняеми, но кога - ще преценява сама"}
{"url": "https://www.dnevnik.bg/sviat/2018/07/03/3210348_avstriia_predupredi_che_shte_pazi_svoite_jujni_granici/", "text": "Австрийското правителство обяви, че е готово да предприеме мерки за защита на южната граница на страната от потоци  нелегални мигранти , ако съседна  Германия реализира плана  за връщане на някои категории мигранти от нейната граница, предаде агенция \"Асошиейтед прес\", цитирайки австрийската агенция АПА. АПА съобщи, че австрийският канцлер Себастиан Курц, неговият заместник и вътрешният министър са казали днес, че постигнатото снощи  споразумение между двете консервативни партии  - ХДС и ХСС, показва, че \"Германия иска на спре миграционните потоци чрез национални мерки\". Ако това стане позиция на германското правителство, Австрия \"е готова да вземе мерки за защита на нашите южни граници\" с Италия и Словения, се казва в правителствената декларация. Постигнатият в германското правителство компромис предвижда създаването покрай германско-австрийската граница на \"транзитни центрове\" за бързо връщане на бежанците, които вече са подали молби за убежище в други страни от ЕС, а също и на онези, които поначало нямат право да останат във федералната република\".", "date": "2018.07.03", "title": "Австрия предупреди, че ще пази своите южни граници заради плана на Германия"}
{"url": "https://www.dnevnik.bg/bulgaria/2018/07/03/3210359_evropredsedatelstvoto_namalilo_kriticite_na_kabineta_s/", "text": "Положителна равносметка за доверието към премиера Борисов и електоралните позиции на ГЕРБ в края на българското председателство на Съвета на ЕС показва регулярното тримесечно проучване на \"Алфа Рисърч\". \"Успоредно с това нарастващата активност от страна на опозицията, проблемите в социалната сфера и периодично изострящите се вътрешнокоалиционни противоречия очертават някои симптоматични промени в общественото мнение, които по всяка вероятност ще търсят своето развитие в есенния политически сезон\", посочват социолозите. Проучването е национално представително и е реализирано в периода 17 – 25 юни 2018 г. чрез пряко стандартизирано интервю лице в лице сред извадка от 1017 души. Електоралните нагласи за евентуален парламентарен вот се запазват без съществени промени. ГЕРБ постига ръст от 1.5% спрямо март и остава първа политическа сила (24.5%), следвана от БСП (20.1%). Обединените патриоти отбелязват лек спад (до 5.0%) и почти се изравняват с ДПС (4.9%). С 2.2% подкрепа Воля е под 4-процентовата бариера. Със същата начална подкрепа от 2.2% стартира новосъздаденото обединение \"Демократична България\". Делът на нежелаещите да гласуват нараства до 34.6%, а 6.1% търсят друга политическа сила. Високият дял на хората, усещащи се непредставени от настоящите парламентарни партии, показва, че въпреки неуспешните опити от последните години все още има потенциал за нови политически субекти, отбелязват анализаторите. Правителството запазва привържениците си практически без промяна (20% одобрение). Успешният край на европредседателството намалява критиците му с 2 на сто, но общественият отзвук след бягствата на затворници и убийството на един от тях, катастрофата с военния хеликоптер и протестите на майки на деца с увреждания му костват и 1% спад на привърженици. Подкрепата за кабинета се разколебава и от липсата на сериозни промени и резултати в базови за социалната инфраструктура сектори като здравеопазване, образование, правосъдие, сигурност. Конюнктурните решения неутрализират моментните напрежения, но оценките за работата именно в тези направления изпъкват с високата си критичност, отбелязват от \"Алфа Рисърч\". Периодът март - юни беше наситен с интензивни политически събития, фокусирали медийното и общественото внимание както със значимостта си, така и с конфликтния си потенциал. Влиянието им намира отражение в динамиката на подкрепата за политическите партии и лидери, но и в оценките на общественото мнение за всяко от тях, отбелязват социолозите. Европейската перспектива за Западните Балкани и срещата на върха в София са сред най-високо оценяваните събития през последните месеци (55%). Мнозинството от българите (54%) са убедени, че регионът ни ще бъде по-стабилен и сигурен, ако ЕС има решаващо влияние в него. Като резултат второ поредно тримесечие одобрението за ЕС не слиза под едни от най-високите регистрирани стойности (60%).", "date": "2018.07.03", "title": "Европредседателството намалило критиците на кабинета с 2%, ГЕРБ бележи ръст от 1.5% спрямо март, сочи изследване"}
{"url": "https://www.dnevnik.bg/sport/2018/07/03/3210335_grigor_dimitrov_niama_miasto_za_panika_no_triabva_da/", "text": "Григор Димитров заяви, че му е необходимо време, за да осмисли положението, в което се намира. По думите му след ранното отпадане от \"Уимбълдън\" той ще си вземе почивка и ще опита да остане с положителна нагласа. Българският тенисист  загуби от Стан Вавринка и за пръв път отпадна още на старта в турнира . \"Нещата са такива, каквито са. Отличен първи сет, дори във втория се чувствах добре в тайбрека, но допуснах леки непредизвикани грешки. Губех важните точки и там дойде разликата. Той игра добре, бори се много и заслужи победата повече от мен. Имах много възможности за пробив, които сякаш ми се изплъзнаха през пръстите\", каза Димитров. Той обясни, че трябва да разбере защо играе по този начин и защо се е оказал в това положение. \"Много съм разочарован и ми е трудно да дам точен отговор. Сигурен съм, че няма място за паника. Така или иначе не съм такъв човек. Ще опитам да остана положително настроен - знам, че това е едно от най-трудните неща, особено когато отпаднеш рано.\" \"Винаги искам повече от себе си. Когато стигнеш определено ниво и искаш да продължиш напред, но ти остават последните 2-3%, е най-трудно. Може би изисквам прекалено много от себе си или пък в момента не мога да се справя с напрежението. Най-голямото напрежение винаги е идвало от самия мен\", заяви българинът. Той допълни, че временно ще остави ракетата встрани. \"Много ми е трудно да приема загубата, особено на този турнир, на който съм постигал толкова в миналото и конкретно на този централен корт.\" \"Никога не съм бил толкова спонтанен да правя големи промени или да взимам радикални решения. Като цяло работя добре. Просто ми трябват няколко дни да се успокоя, да поговорим с отбора и да видим каква е следващата стъпка.\"", "date": "2018.07.03", "title": "Григор Димитров: Няма място за паника, но трябва да намеря отговори"}
{"url": "https://www.dnevnik.bg/bulgaria/2018/07/03/3210395_s_pismo_do_premiera_avtobusnite_prevozvachi_poiskaha/", "text": "С писмо до премиера автобусни превозвачи поискаха създаване на конфедерация. Решението за това е било взето на 28 юни по време на среща на Националното сдружение на автобусните превозвачи в България, Браншовия съюз за стопанска инициатива в транспорта, Националното сдружение на автобусните превозвачи, Националния съюз на превозвачите, Корпорацията на автомобилните превозвачи в България, Българската федерация за пътнически транспорт, Националния съюз на превозвачите Варна, пише в позиция, изпратена до медиите. Това са организации, които  се обявиха против идеята за създаването на  автомобилна камара , предложена от ГЕРБ, \"Обединени патриоти\" и \"Воля\" с проектозакон. От други организации  в бранша обаче тогава обявиха , че протестиращите представляват под 1% от всички и освен това при почти двегодишното обсъждане на проекта не са били против създаването на камара.  \"Конфедерацията е формата за сдружаване, при която национално представените браншови организации, от една страна, ще запазят своя профил, от друга, ще отговори на очакванията на държавната администрация за идентифициране на единен браншови субект за комуникация, разбира се, след дефиниране на изискванията за представителност\", съобщават те в писмото си. Целта им е чрез конфедералните органи за управление сдруженията в автобусния транспорт да \"имат възможност да постигат своите цели и да обединяват усилия си за устойчивото развитие на автобусния транспорт в България\". Те фокусират вниманието върху факта, че голяма част от транспортните фирми, извършващи обществен превоз на пътници, не членуват в браншови организации, а формата на сдружаване в конфедерация, ще позволи на всяка една от тях да припознае своята браншова организация, в която желае да членува, като този начин на сдружаване би позволил и създаването на нови организации, които да се включат в конфедерацията. Според авторите на писмото обединението на бранша в конфедерацията ще бъде основано на конституционни права, а именно правото на свободно сдружаване, а срокът за учредяване след утвърждаване на решението за членство от общите събрания на браншовите организации е до средата на септември.", "date": "2018.07.03", "title": "С писмо до премиера автобусни превозвачи поискаха създаване на конфедерация"}
{"url": "https://www.dnevnik.bg/biznes/2018/07/03/3210396_ikonomikata_shte_se_uskori_a_bezraboticata_shte_spadne/", "text": "Ускоряването на растежа на българската икономика все още не е приключило,  прогнозира икономическият екип на УниКредит Булбанк  в последния си тримесечен анализ за икономиката на Централна и Източна Европа. Икономиката на България е на път да отчете най-високия темп на растеж от световната финансова криза насам, отбелязват анализаторите на банката. \"Очакваме реалният ръст на БВП да достигне 4% годишно през 2018 г., подкрепен от нарастването на доходите, увеличаването на финансираното с кредит потребление на домакинствата, както и от съживяването в строителството на жилища, наред с усвояването на повече средства от ЕС\", се казва в анализа. Според банката тези фактори се очаква да спомогнат за това растежът да е достатъчно широко базиран и устойчив, така че да се забави едва незначително през 2019 г. до 3.9% годишно. Като причина за лекото понижение на първоначално прогнозирания ръст от 4.4% през тази година експертите посочват по-слабите от очакваните данни за икономическата активност за първите четири месеца на годината в комбинация с по-високата прогноза за цените на суровия петрол. Именно отражението на цената на петрола върху потребителските цени ще доведе до малко по-слаб ръст на индивидуалното потребление, докато в резултатите на инвестициите и нетния износ не се предвижда съществена промяна спрямо предишната прогноза. Безработицата върви към исторически минимум Ситуацията на пазара на труда продължава да се подобрява, се посочва в анализа. Икономиката създаде с 63 хил. работни места повече през първото тримесечие на 2018 г. спрямо година по-рано, които са почти равномерно разпределени между експортно-ориентираните сектори на преработващата промишленост, транспорта и изнесените бизнес услуги, от една страна, и ориентираните към вътрешното търсене, бързо растящи сектори на строителството и управлението на недвижими имоти. Безработица през първото тримесечие се свива до 5.7%, безработните са около 190 хил, почти колкото са били и през 2008 г., когато е отчетен историческият минимум на показателя. \"Очакваме през 2018 г. нормата на безработицата да достигне средна стойност от 5.4%, което би било и най-ниското равнище от 1989 г. насам. Не смятаме за възможно подобренията в нормата на безработицата да продължат със същите темпове, които наблюдавахме до момента във възходящия цикъл, тъй като причините за оставащата безработица са в голяма степен структурни, като например несъответствието между предлагани и търсени умения, както и сравнително ниската трудова мобилност\" се посочва в анализа. Според авторите му окуражаващо е, че значителна част от новите работни места, създадени от началото на годината, са добре платени в сектора на изнесените бизнес услуги, чиято значимост за икономиката продължава да нараства. Същевременно, средната месечна заплата нараства със 7.1% на годишна база през първото тримесечие, по-бавно от двуцифрените темпове на растеж, отчетени през втората половина на 2017. Инфлацията ще се ускори до 2.7%  През април потребителската инфлация се забави до 2.0% годишно, след пик от 3.0% през ноември 2017 г. Очакванията на икономическия екип на \"Уникредит Булбанк\" са инфлацията да продължи да нараства като достигне средно 2.7% през тази година. По-голямата част от ускоряването на инфлацията през тази година се очаква да дойде като резултат от по-високите цени в енергетиката и по-конкретно, тези на суровия петрол.", "date": "2018.07.03", "title": "Икономиката ще се ускори, а безработицата ще спадне рекордно, сочи банков анализ"}
{"url": "https://www.dnevnik.bg/sport/2018/07/03/3210244_kak_velikiiat_obrat_na_belgiia_vurna_spomena_za_zaguba/", "text": "В понеделник вечерта националният отбор на Белгия сътвори подвиг, който вероятно ще се помни дълго. \"Червените дяволи\" стигнаха до велик обрат в осминафинала от световното първенство срещу Япония, след като изоставаха с два гола до 69-ата минута. Тогава гол с глава на защитника Ян Вертонген вдъхнови белгийците, а пет по-късно Маруан Фелайни заличи преднината на японците.  Насер Шадли завърши обрата след вихрена контраатака  в четвъртата минута от добавеното време. Драмата между Белгия и Япония върна спомена за драматична загуба на България от световни финали. Националите бяха от губещата страна при последния обрат от 2:0 до 2:3 на световното в Мексико през 1970 г., когато отстъпиха срещу Перу в групите. Динко Дерменджиев дава преднина на българите в 13-ата минута, а в 49-ата Христо Бонев отбелязва втория гол. Подобно на мача от понеделник вечерта, тогава само за пет минути перуанците изравняват резултата, а по-късно осъществяват обрат. След тежка загуба от Западна Германия (2:5) и равенство с Мароко (1:1) българите отпадат в групите на надпреварата. Белгия стана първият отбор от 52 години насам., който успява да заличи изоставане от два или повече гола в елиминационната фаза на световни финали. През 1966 г. Португалия начело с Еузебио побеждава Северна Корея в четвъртфиналите с 5:3 след изоставане от 0:3. И трите гола на белгийците влязоха в историята на световните първенства. Първото попадение на Вертонген е най-далечният гол с глава, откакто се води статистика от 1966 г. Бранителят отправи удара на разстояние 18.60 метра от вратата. Белгийците са също първият отбор, за който се разписват две от смените в елиминационен мач.", "date": "2018.07.03", "title": "Как великият обрат на Белгия върна спомена за загуба на България"}
{"url": "https://www.dnevnik.bg/evropa/evrofinansirane/oblasti/kultura/2018/07/03/3210367_kato_alternativa_na_nobelovata_nagrada_shte_bude/", "text": "Тази година Шведската академия няма да връчи Нобелова награда за литература заради  обвинения за сексуален тормоз срещу Жан-Клод Арно , който е съпруг на един от членовете на академията Катарина Фростенсон. В знак на протест срещу решението шведски интелектуалци, сред които писатели, журналисти и актьори, ще присъдят алтернативна награда, наречена \"Нова академия\" (New Academy). Скандалът доведе до вълна от оставки сред членове на журито. Така съставът му намаля до 11 души при общо 18 предварително обявени. Според британския вестник \"Гардиън\" целта на основателите на \"Нова академия\" е да напомнят на публиката, че литературата трябва да е насочена към демокрацията, съпричастността и уважението, а арогантността и сексизмът трябва да останат на заден план. \"Във време, в което човешките ценности са поставени под въпрос, литературата играе все по-важна роля в прекратяването на културата на мълчание и потисничество. \"Нова академия\" вярва, че това е толкова важно, че най-великата литературна награда все пак трябва да бъде връчена през 2018 г.\", пишат в обръщение до медиите създателите на организацията. \"Нова академия\" обяви, че чака номинации на автори от цял свят, които да са написали поне две книги, една от които да е публикувана в последните 10 години. С гласуване на любители на четенето пък ще бъдат избрани четиримата най-добри автори, които да се изправят пред жури. Победителят ще бъде обявен през октомври - времето, по което традиционно се обявяват и Нобеловите награди. На 11 декември, ден след като победителят получи наградата си, \"Нова академия\" ще прекрати съществуването си. \"С тази награда изразяваме протест. Искаме да покажем на хората, че сериозни литературни творби не трябва да бъдат подминавани заради нередности, породени от външни фактори\", съобщава още новата организация. Очаква се Шведската академия да обяви двама носители на Нобеловата награда за литература през 2019 г.", "date": "2018.07.03", "title": "Като алтернатива на Нобеловата награда за литература ще бъде връчена \"Нова академия\""}
{"url": "https://www.dnevnik.bg/detski_dnevnik/2018/07/03/3210392_purvoto_klasirane_za_gimnaziite_v_sofiia_se_okaza_s/", "text": "Първото класиране за гимназиите в София, което бе публикувано онлайн малко след 10 часа днес, се коригира заради технически грешки. От 11.30 часа класирането е свалено, а резултатите се проверяват. Информацията за класирането бе представена  в 10.30 днес от директора на Регионалното управление по образованието (РУО) в София-град Ваня Кастрева. На питане по сигнал на читател на \"Дневник\", чиято дъщеря е със сгрешен бал, тя отвърна, че има четири сигнала за технически грешки, които се отстраняват. По-късно обаче читатели сигнализираха, че класирането е свалено, а на сайта има съобщение, че данните са временно недостъпни заради синхронизация. След това просветният министър Красимир Вълчев обяви в парламента, че класирането ще се забави заради технически грешки, за които ще има наказани. По-късно се очаква пресконференция на Регионалното управление по образованието. На сайта вече е обявено, че резултатите ще бъдат публикувани отново до края на работния ден. Читатели сигнализират, че има подозрения за грешки при пресмятането на баловете в Технологичното училище \"Електронни системи\" (ТУЕС) към Техническия университет - София, и в Националната природо-математическа гимназия. По-рано днес бе обявено, че ТУЕС е на 28-о място, а балът му пада до 256 точки. Миналата година училището бе на пето място, а родители подозират, че точките от изпита по математика не са утроявани. По-късно от училището посочиха в своя позиция, че заради грешките на министерството балът за прием е променен. В съобщение до медиите се уточнява, че балът за прием в ТУЕС се образува от оценката по български език и литература от Национално външно оценяване, три пъти оценката по математика от НВО, оценката по математика от удостоверението за завършен седми клас и оценката по физика от удостоверението за завършен 7-ми клас. Получихме сигнали от родители, чиито деца кандидатстват в ТУЕС, че оценката от НВО по математика не е умножена по три в системата, в резултат на което се получава изключително нисък бал за прием в ТУЕС, който не отговаря на реалността, допълват от училището. Те са информирали Регионалното управление по образованието – София град и Министерството на образованието за случая и настояват за бързото коригиране на този пропуск. Читател на \"Дневник\" сигнализира, че балът на дъщеря му е грешно пресметнат, въпреки че формулите за балообразуване при кандидатстването в отделните паралелки са обявени (виж  тук ). Вместо реалните 439.25 точки в паралелка с изучаване на английски език, химия и биология в Националната природо-математическа гимназия балът на момичето е пресметнат на 428.25 точки, или с 11 точки по-малко. Разлика от 11 точки е колкото разликата между шестица и петица по предмет в дипломата (съответно 50 и 39 точки - бел. авт.), така че може да се направи допускане, че при пресмятането е взет грешен балообразуващ предмет.", "date": "2018.07.03", "title": "Първото класиране за гимназиите в София се оказа с грешки (допълнена)"}
{"url": "https://www.dnevnik.bg/sport/2018/07/03/3210397_snimka_na_denia_spasibo_ot_iaponiia/", "text": "Япония може и да отпадна от световното първенство, но си тръгна с чест от турнира. Азиатците и техните запалянковци изживяха тежка вечер на \"Ростов арена\" след  кошмарния обрат от 2:0 до 2:3 срещу Белгия . Въпреки това и отборът, и привържениците отново станаха за пример. Няколко снимки добиха огромна популярност след мача след хиляди споделяния в социалните мрежи. Едната е от съблекалнята на японците, като според автора ѝ Присила Янсенс, която е координатор на ФИФА, е направена след двубоя с Белгия. На нея се вижда как съблекалнята е в блестящ вид. Нещо повече - на едно от шкафчетата е оставена бележка с надпис на руски \"Спасибо\" (Благодаря). Другите кадри, привлекли вниманието в социалните мрежи, са на поведението на японските фенове. Снимки показват как дори облени в сълзи и видимо разочаровани, запалянковци почистват след себе си по трибуните на \"Ростов арена\".", "date": "2018.07.03", "title": "Снимка на деня: Спасибо от Япония"}
{"url": "https://www.dnevnik.bg/sviat/2018/07/03/3210455_kakvi_centrove_za_migranti_v_germaniia_dogovoriha/", "text": "Германският канцлер Ангела Меркел отстъпи пред искането на своя вътрешен министър хардлайнер Хорст Зеехофер за  създаването на транзитни центрове , в които ще се настаняват мигранти, докато могат да бъдат върнати в онази страна от ЕС, в която първо са регистрирани, пише ДПА, разяснявайки какво ще представляват тези центрове. Т.нар. Ankerzentren, или центрове за настаняване, базирани на немските думи за пристигане, решение и репатриране - са спорни, защото мигрантите, държани там, ще имат минимален контакт с външния свят и няма да могат да работят или да изучават немски език. По-рано германските власти разпределяха бежанците из общини по места, където те всекидневно общуваха с германците, за да могат по-лесно да се интегрират. Заплахата на Зеехофер да подаде оставка не остави на Меркел друг избор,  освен да се съгласи със създаването на закрити центрове  покрай германските граници. Компромисният план обаче все още изисква одобрението и на другия коалиционен партньор - левоцентристката ГСДП. Критиките Никоя от германските федерални провинции досега не се е съгласила да приеме такива центрове. Пилотният транзитен център, създаден в в Бавария - родната провинция на Зеехофер, имащ за цел да служи като прототип за тази схема, страда от висока престъпност и протести на настанените в него. Зеехофер твърди, че тези центрове ще гарантират по-ефикасни процедури за даване на право на убежище, защото там имиграционни служители на място ще обработват молбите на кандидатите, а юристи ще обсъждат обжалванията. Критици обаче смятат, че е съвсем реално тези центрове да се превърнат в постоянни места за задържане. Тези, чиито молби за убежище биват отхвърляни, често не могат да бъдат депортирани поради липсващи документи или защото страните, от които произхождат, са смятани за небезопасни. Зеехофер също се надява, че налагането на наказания на хора, които напускат центровете, ще намали броя на отхвърлените кандидати за убежище, които се укриват, когато им предстои депортиране. Правителството не е обяснило какви ще бъдат тези санкции. /БТА", "date": "2018.07.03", "title": "Какви центрове за мигранти в Германия договориха Меркел и Зеехофер"}
{"url": "https://www.dnevnik.bg/sviat/2018/07/03/3210462_izrael_spira_plashtaniiata_kum_palestinskata_vlast/", "text": "Израел ще замрази плащанията към Палестинската автономия, за да накаже властта, която изплаща стипендии на арестувани от еврейската държава палестинци, семействата им и на близките на убити от израелски войници. По силата на временни мирни споразумения  Израел събира данъци  от името на палестинската власт, като сумата е около 130 млн. долара месечно. Кнесетът гласува днес с 87 на 15 гласа да задържи плащанията. Премиерът  Бенямин Нетаняху  многократно е изисквал Палестинската автономия да спре да дава пари на хора, които за палестинците са национални герои, а за израелците – терористи. Според Абас плащанията са социални помощи за затворниците и семействата им, но според еврейската държава те са стимул за повече и по-тежки  терористични атаки . Министърът на отбраната  Авигдор Либерман  коментира в \"Туитър\": \"Обещахме да спрем масовите стипендии за терористи и изпълнихме обещанието си. Край. Всеки шекел, който Абу Мазен (Махмуд Абас) ще плати на терористи и убийци автоматично ще бъде изваден от бюджета на Палестинската автономия\". Говорителят на палестинската власт Юсеф ал Мамуд заяви, че тези пари принадлежат на народа и законът цели \"да окраде затворниците и мъчениците, които са символ на свобода\". Според Палестинската автономия близо 6500 души се намират в израелски затвори.", "date": "2018.07.03", "title": "Израел спира плащанията към палестинската власт заради помощта ѝ за терористи"}
{"url": "https://www.dnevnik.bg/sviat/2018/07/03/3210478_trump_ne_dopusna_nai-golemiia_mobilen_operator_v_sveta/", "text": "Правителството на САЩ предприе стъпки да блокира влизането на китайската телекомуникационна компания \"Чайна мобайл\" (China Mobil) на американския пазар, тъй като според Вашингтон китайският държавен концерн застрашава националната сигурност, предадоха световните агенции, цитирани от БТА. Националната служба по телекомуникациите и информацията на САЩ е препоръчала на Федералната комисия по комуникациите да отхвърли заявката на \"Чайна мобайл\", подадена през 2011 година, да предлага телекомуникационни услуги на територията на САЩ. Това се посочва на сайта на службата. \"След активно взаимодействие с \"Чайна мобайл\" опасенията от засилени рискове за прилагането на американския закон и за интересите на националната сигурност не бяха отстранени. Във връзка с това се препоръчва Федералната комисия по комуникациите да отхвърли молбата за лиценз на Чайна мобайл\", се посочва в документа, цитиран от \"Ройтерс\". \"Чайна мобайл\", най-големият световен телекомуникационен оператор с 899 млн. абонати, не отговори на запитванията за коментар. Напрежение Препоръката е отправена на фона на  засилващото се напрежение  по търговски въпроси между Вашингтон и Пекин. Очаква се САЩ в края на седмицата да наложат мита върху китайски стоки за 34 млрд. долара, а Китай да отвърне с нови ставки за американски продукти на същата стойност. Зет Ти И (ZTE),  вторият по големина китайски производител  на телекомуникационно оборудване, бе принуден да спре основни дейности през април, след като Вашингтон му забрани да внася американски части за срок от 7 години, твърдейки, че компанията не е изпълнила споразумение да накаже мениджъри, опитали да заобиколят санкциите срещу Иран и Северна Корея. Концернът е на път да постигне вдигане на забраната, след като миналата седмица обяви нов състав на управителния си съвет.", "date": "2018.07.03", "title": "Тръмп не допусна най-големия мобилен оператор в света до пазара на САЩ"}
{"url": "https://www.dnevnik.bg/sport/2018/07/03/3210393_djarel_milur_otkazva_da_se_bie_s_kubrat_pulev_v/", "text": "Съперникът на Кубрат Пулев в елиминационния мач на Международната боксова федерация (IBF) Джарел Милър няма желание да се бие в България. Това заяви промотърът на американеца Дмитри Салита. Двубоят, който ще излъчи претендента за световната титла на Антъни Джошуа,  беше обявен за 1 септември  в София. Компанията Epic Sports & Entertainment, чийто съсобственик е българският мениджър Ивайло Гоцев, се зае с организацията на мача, след като  спечели търга на IBF с оферта за 2.11 милиона долара . \"Джарел се заинтересован от битка срещу Пулев, но не и в София. Все още водим преговори около мястото на двубоя. Джарел иска значими мачове и да се бие с най-добрите в света, а кариерата му да се развива\", каза Салита, цитиран от boxingscene.com. Преди два дни Пулев написа в \"Туитър\": \"Щастлив съм да посрещна Джарел Милър - Голямото бебе в България. Това със сигурност ще бъде един много зрелищен мач\". 37-годишният българин и 29-годишният американец са съответно първи и втори в ранглистата на IBF след световния шампион Джошуа. Преговорите между Пулев и Милър продължават, като Милър има време до 11 юли да приеме предложението. Ако непобеденият американец откаже, съперник на българина следва да бъде следващият в ранглистата на IBF. След Пулев и Милър е руснакът Александър Поветкин, който обаче очаква мач с Джошуа на 22 септември за три от титлите в тежката категория. Най-вероятно е при отказа от Милър Пулев да започне преговори с Хюи Фюри, който е следващият претендент в ранглистата. \"Милър има 15 дни от получаването на договора, за да приеме или откаже предложението. То беше направено на 25 юли и изпратено на 26-и, така че той все още има време да реши\", каза пиар директорът на IBF Жанет Салазар.", "date": "2018.07.03", "title": "Джарел Милър отказва да се бие с Кубрат Пулев в България"}
{"url": "https://www.dnevnik.bg/bulgaria/2018/07/03/3210391_spored_43_ot_bulgarite_rumen_radev_e_postignal/", "text": "Своеобразното символно състезание между премиер и президент на Източния фронт, поне за момента, е в полза на последния. Въпреки че нито един от двамата висши държавници не успя да посочи конкретни резултати от  посещението си в Русия , 43% от българите са убедени, че  Румен Радев е бил успешен  и е постигнал позитивни резултати, докато за Борисов така смятат едва 26%\". Това показват резултатите и коментарите на социолозите от \"Алфа Рисърч\" на регулярното тримесечно проучване на агенцията. Изследването е национално представително и е реализирано в периода 17 – 25 юни 2018 г. чрез пряко стандартизирано интервю лице в лице, сред извадка от 1017 души. Президентът Румен Радев продължава да е политикът с най-висок рейтинг в държавата (54%), но в сравнение с март губи 5 процентни пункта. Отливът на подкрепа не се отразява на негативните мнения, които се запазват около 10 на сто, но се увеличава делът на колебаещите се в преценката за неговата дейност. Сред партийните лидери Бойко Борисов запазва най-високо доверие (37.2%, ръст от 1.6%), следван от Красимир Каракачанов (25.2%) и Корнелия Нинова (23.3%). В същото време както най-рейтинговият министър на \"Обединени патриоти\", така и лидерът на БСП губят популярност в сравнение с март. Традиционно ниският рейтинг на Волен Сидеров спада с още 2%. Единственият от националистите, който бележи ръст – и като министър, и като партиен лидер, е Валери Симеонов (16.4% - ръст от 5 на сто). Сумарно взето обаче, разногласията вътре между националистите, както и с големия коалиционен партньор водят до отстъпление в електоралните им позиции. Томислав Дончев, Лиляна Павлова и Екатерина Захариева са тримата министри с най-висок рейтинг. През юни външният министър измества от тройката военния, който заради ръста на негативните мнения след трагичния инцидент с военния хеликоптер край Пловдив, минава на пета позиция. Подкрепата от майките на деца с увреждания за Бисер Петков води до леко подобряване на неговите позиции. Другата значителна промяна през юни е с негативен знак - сериозен спад социолозите отбелязват при вътрешния министър Валентин Радев, въпреки че проучването е провеждано на терен преди вота на недоверие. Няма промяна в отношението към основните държавни институции. Имайки предвид дългогодишния устойчиво нисък рейтинг на Народното събрание, социолозите отбелязват първи слаб ръст в одобрението му от началото на мандата, както и повишеното одобрение за председателя на парламента Цвета Караянчева (което достига 24%). Главен прокурор, съд и полиция остават с критично ниски нива на доверие.", "date": "2018.07.03", "title": "Според 43% от българите Румен Радев е постигнал позитивни резултати в Русия, за Борисов така мислят 26%"}
{"url": "https://www.dnevnik.bg/video/2018/07/03/3210475_video_griinpis_blusna_dron_v_aec_za_da_pokaje_slabata/", "text": "Неправителствената организация \"Грийнпийс\" блъсна дрон във формата на Супермен в една от сградите на ядрена централа край Лион, за да демонстрира, че подобни обекти не са достатъчно защитени от терористична атака. Безпилотният апарат, управляван от активист, е навлязъл в забранената за полети зона около АЕЦ в Бюже, която принадлежи на компанията \"Електрисите дьо Франс\" (EDF). След няколко маневри дронът е блъснат в стена на хранилище за отработено ядрено гориво. От EDF казват, че е имало и втори дрон, който е бил свален от полицията, както и че инцидентът не се е отразил по никакъв начин на работата на централата. \"Акцията ни изтъква колко незащитени са подобни сгради, съдържащи огромно количество радиоактивност на терена на ядрените централи\", казват от \"Грийнпийс\", цитирани от \"Ройтерс\". Подобни действия на организацията предизвикаха парламентарно разследване за ядрената сигурност и резултатите трябва да бъдат представени днес. В страната работят 19 ядрени централи, управлявани от държавната EDF и даващи близо 75% от електроенергията. Това е поредната акция на \"Грийнпийс\" (за някои от тях са ѝ наложени глоби за десетки хиляди евро) в опита на организацията да привлече вниманието към недостатъчната защита и особено на сградите с отработено гориво. В тях се съхранява еквивалентът на няколко пъти горивото на ядрен реактор. За разлика от корпусите с реакторите, изградени от подсилен бетон, тези с отработеното гориво не са проектирани да устоят на силни външни атаки и са най-слабото звено във френските АЕЦ, настояват от \"Грийнпийс\". Организацията призовава те са бъдат подсилени като бункер, а от EDF отвръщат, че хранилищата са много здрави и издържат на природни бедствия и инциденти.", "date": "2018.07.03", "title": "Видео: \"Грийнпийс\" блъсна дрон в АЕЦ, за да покаже слабата защита"}
{"url": "https://www.dnevnik.bg/biznes/2018/07/03/3210494_trudovata_inspekciia_napomni_pravata_i_zaduljeniiata/", "text": "Трайна практика е сезонни работници в туризма да се оплакват в Главната инспекция по труда (ГИТ) едва след края на активния сезон, че са работили без договор и че последната заплата не им е платена. Друго често оплакване е, че заплатата е договорена устно, а работодателят не си държи на думата, съобщи агенцията, която в тези случаи не може да се намеси. Наблюденията на инспекторите сочат, че секторът е рисков и нарушенията при заплащането и отчитането на работното време са чести. Затова в навечерието на масовите проверки, които ГИТ започва в курортите, тя напомня какви са правилата за наемане и какви са правата и задълженията на работодателите и на работниците. Трудов договор и договор със срок за изпитване Наетите за сезонна работа не трябва да се съгласяват да работят без сключен трудов договор, тъй като при евентуално нарушаване на правата им те могат да претендират пред ГИТ само за условията на труд и възнаграждение, договорени писмено. Работодателят няма право да допуска хора на работните места без да им е връчил подписан от двете страни", "date": "2018.07.03", "title": "Трудовата инспекция напомни правата и задълженията на работещите сезонно"}
{"url": "https://www.dnevnik.bg/sviat/2018/07/03/3210496_avstriia_shte_gradi_mostove_i_shte_pazi_evropeiskiia/", "text": "Като председател на Съвета на ЕС Австрия ще има още по-важна роля като \"строител на мостове\" в съюза, в който \"повече неща обединяват, отколкото разделят\" европейците. Това каза австрийският канцлер Себастиан Курц в Европейския парламент след обръщението до евродепутатите  на българския премиер Бойко Борисов . Курц пое председателството от Борисов в края на миналата седмица. Международният ред се промени и сега включва една \"непредсказуема американска администрация, която поставя международните споразумения под въпрос\". Междувременно Китай е в икономически възход. Но въпреки трудностите Европа днес се справя по-добре от преди, каза Курц, цитиран от в. \"Ди пресе\". \"Европа, която защитава\" Мотото на австрийското председателство, което започна в неделя, е \"Европа, която защитава\", повтори Курц на пленарно заседание на Европейския парламент във френския град Страсбург. Курц е сред онези лидери на ЕС, които целят да решат миграционните проблеми чрез укрепването на външните граници на блока, твърдейки, че вътрешните спорове относно отговорността за новопристигналите впоследствие ще затихнат, отбелязва ДПА, цитирана от БТА. Затова е нужен \"по-засилен фокус върху охраната на външните граници... като основа на Европа без вътрешни граници\", каза Курц, призовавайки за \"промяна в парадигмата\" на миграционния дебат. Той даде за пример и спора за миграцията в Германия часове след като австрийските власти предупредиха, че може да вземат мерки, ако Германия започне да връща мигранти от границата. Речта му бе съпроводена от бурен дебат след изказвания на депутати, рязко осъждащи австрийските позиции за миграцията. Съхраняване и обновяване Същевременно правовата държава, демокрацията и свободата в Европа днес са всичко друго, но не и подразбиращи се. Този \"европейски начин на живот\" трябва \"да се защитава и да се пази за бъдещето\", каза още Курц. Фразата \"европейски начин на живот\" бе произнесена на английски - European way of life. Това значи спазване на основните ценности, с които не бива да има компромис, а ако някой иска да е част от съюза, \"трябва да ги спазва, без \"ако\" и \"но\",\" добави канцлерът. Макар да няма съгласие по всички въпроси - нито в парламента, нито в съвета - това разнообразие е ценно, защото именно то прави Европа; нужно е обаче политиците да се съсредоточат около общите неща. Нужно е обаче и обновяване на икономическата и социалната система: \"В много области сме станали прекалено бюрокатични, прекалено скъпи и бавни, за да издържим икономически в глобализирания свят.\" Западните Балкани и Русия Курц отново изтъкна ангажимента на страната си към евроинтеграцията на Западните Балкани. \"Проектът за ЕС ще бъде завършен изцяло само когато ЗБ станат част от съюза. Тези страни заслужават не само европейска перспектива, а и членство в ЕС. Тези страни трябва да получат нашата подкрепа в стремежа си да се присъединят към ЕС. Радваме се, че Македония и Албания ще започнат преговори за присъединяване.\" За Русия Курц каза, че е нужно да се \"подсилят каналите за диалог\", тъй като мирът на континента може да се постигне \"само заедно с Русия, а не срещу нея\".", "date": "2018.07.03", "title": "Австрия ще гради мостове и ще пази \"европейския начин на живот\", каза Курц"}
{"url": "https://www.dnevnik.bg/bulgaria/2018/07/03/3210528_demokratichna_bulgariia_bulgariia_moje_da_zagubi_1/", "text": "От проведено заседание на Комитета по наблюдение на оперативна програма \"Транспорт\" става ясно, че поради критично забавяне на процедурите за възлагане на най-големия предвиден за изпълнение железопътен проект в страната (Елин Пелин – Костенец) същият ще бъде отложен за следващия програмен период. Стойността на този проект е 451 млн. евро. Това се казва в позиция на \"Демократична България\". Според обединението на \"Да, България\", ДСБ и \"Зелените\" това решение поставя под голяма опасност изпълнението на цялата оперативна програма. След взетото решение управляващият орган изпратил писмо до държавното предприятие НКЖИ, с което ги призовава да предложат други проекти за реализацията в рамките на този бюджет. Според \"Демократична България\" единственият проект, който може да бъде финансиран по оперативната програма в този бюджет, е участъкът Видин – Медковец, част от линията Видин – София – Кулата. Този проект е част от основната TEN-T мрежа (Трансевропейската транспортна мрежа - б.а.), за него са похарчени над 10 млн. лв. за анализ разходи-ползи, предпроектни проучвания, идеен и технически проект. Проектът е включен и в постановление на МС 509/2011, чрез което се определя като обект за приоритетно финансиране. Скандалното в тази ситуация е, че на заседанието на Комитета по наблюдение, управляващият орган насочва ДП НКЖИ да ускори работата по модернизацията на жп линията Русе – Варна, смятат от \"Демократична България\". Този проект не попада в основната TEN-T мрежа. Опитът за финансиране на проекта Русе – Варна ще бъде пагубен и ще доведе до загуба на близо един милиард лева, тъй като има договорена приоритетност между всички държави членки за реализиране първо на основната TEN-T мрежа, а впоследствие на разширената, се казва в позицията на \"демократите\" В позицията се добавя, че тази опасност се потвърждава и от писмо от УО до директора на НКЖИ. Проектът Русе – Варна е важен за страната ни, но не може да бъде финансиран с европари, докато не изградим TEN – T мрежата. Директна критика и официално предупреждение е отправил и изпратеният представител на Европейската комисия – Аурелио Сесилио. Той заявил открито, че ЕК има съмнения за нарочни саботажи на обществените поръчки за железопътна модернизация с цел да се пренасочат средства към пътна инфраструктура или други проекти. Заявил е категоричната позиция на ЕК, че това няма да бъде допуснато и препоръчва по най-бързия начин да се подадат за финансиране алтернативни железопътни проекти. \"Страната ни приоритетно трябва да развива основната европейска TEN-T мрежа, част от която е направлението Видин – София – Кулата като най-пряк път между големите контейнерни пристанища на Егейско море и Централна и Западна Европа. Най-прекият път до Централна и Западна Европа на пристигащите азиатски товари по море минава именно по това направление. Развитието му е шанс за икономически растеж за най-бедния европейски и български регион – Северозападния. Добрата обезпеченост с модерна жп инфраструктура винаги е действала като катализатор за инвестициите, там където е изградена\", се казва още в позицията на \"Демократична България\".", "date": "2018.07.03", "title": "\"Демократична България\": България може да загуби 1 млрд. лв. по оперативна програма \"Транспорт\""}
{"url": "https://www.dnevnik.bg/bulgaria/2018/07/03/3210497_institutut_za_putna_bezopasnost_poiska_ot_borisov/", "text": "Институтът за пътна безопасност поиска от премиера Бойко Борисов реални мерки в борбата за намаляване на катастрофите. Това се разбира от тяхно становище, изпратено до министър-председателя, в което искат той да не одобрява проектопостановление, с което се въвеждат задължителни ежемесечни заседания на  комисията по проблемите на безопасността на движението по пътищата , както и промяна на състава ѝ. \"Господин Борисов, имате шанса може би за последен път по тази тема да се разграничете от некомпетентността от ръководството на МВР по темата пътна безопасност\", започва становището си неправителствената организация. Според нея в проекта не са предвидени възможности за решаване на основните задачи за ефективно управление на системата за безопасност на движението по пътищата. \"Комисията продължава да не разполага с административен капацитет самостоятелно да извършва задълженията си, възложени от Закона за движение по пътищата. Не е посочено кой ще изготвя докладите и анализите за състоянието на безопасността на движението по пътищата. Не е посочено кой ще контролира изпълнението на задачите и целите. Комисията се казва, че е държавно-обществена, но в нея не членуват неправителствени организации в обществена полза\", се казва още в становището. Институтът призовава още премиера да не приема доклада за състоянието на безопасността на движението по пътищата в България през периода 2011-2016 г и 2017 г. Организацията се аргументира с това, че докладът не показва: - какви са конкретните причини за чувствително отклонение от целта, поставена в Националната стратегия; - защо има драстично разминаване на едни същи показатели, отчетени в здравното министерство и в МВР; - защо ръководителите на транспортното, образователното министерство и МВР не изпълняват повече от 10 години задълженията си по Закона за движение по пътищата; - какви са причините в Министерския съвет да не бъдат внесени предвидените в закона доклади за състоянието за безопасността на пътя повече от 10 години; - защо и в малкото направени предложения за подобряване на пътната безопасност не е предложен план за действие, в който да са посочени отговорници, срокове и необходимите ресурси за изпълнението на предложените мерки.", "date": "2018.07.03", "title": "Институтът за пътна безопасност поиска от Борисов реални мерки в борбата с катастрофите"}
{"url": "https://www.dnevnik.bg/bulgaria/2018/07/03/3210488_sudut_vuzstanovi_lili_marinkova_v_nacionalnoto_radio/", "text": "Лили Маринкова, дългогодишен водещ на предаването \"Неделя 150\" на Българското национално радио, която бе уволнена на 6 юни 2016 г. като директор на програма \"Хоризонт\", е възстановена, реши Върховният касационен съд. Уволнението на Лили Маринкова по чл. 328, ал.2 от Кодекса на труда бе първото кадрово решение на току-що назначения нов генерален директор на БНР Александър Велев. Съдебният състав на ВКС обаче казва в решението си, че БНР не може да се управлява кадрово единствено с цел печалба, каквато е основната цел на търговските дружества.    .\" Ето защо - пише съдът, не е осъществена хипотезата на чл. 328, ал. 2 от КТ – работодателят не осъществява като основен предмет на дейност стопански функции и в процесния договор за управление /сключен между СЕМ и генералния директор - бел. ред./ не е уговорено постигането на конкретна бизнес задача.\" Съдът присъжда и обезщетение на Маринкова, както и заплащане на разноските по делото от ответника БНР. Потърсена от \"Дневник\", Лили Маринкова каза: \"Смятам решението на съда за важно за мнозина журналисти вбъдеще. Защото подпомага прекия смисъл на обществената медия; показва, че не може да се гледа комерсиално на обществената медия; че не може да се инкасира и утвърждава лична власт; а трябва да се утвърждава плурализмът, и това важи и за екипите.\" \"Дневник\" не успя да се свърже с Александър Велев. Пред \"24 часа\" той е коментирал, че тепърва ще се запознае с решението на съда. През юни 2016 инициативна група от журналисти и общественици организира подписка за възстановяване на Лили Маринкова като водещ на предаването \"Неделя 150\". В рамките на тази инициатива групата беше приета от  Съвета за електронни медии,  който препоръча среща с генералния директор Велев. Срещата се състоя, но  без резултат .", "date": "2018.07.03", "title": "Съдът окончателно възстанови Лили Маринкова в националното радио"}
{"url": "https://www.dnevnik.bg/photos/2018/07/03/3210108_snimka_na_denia_dokato_prevodachite_v_evroparlamenta/", "text": "Българският премиер Бойко Борисов трябваше да направи принудителна пауза при гостуването си в Европейския парламент, защото преводачите стачкуваха. Докато разговаряше с български евродепутати, преводачите от 24 официални езика протестираха срещу решение, което увеличава от 7 на 8 часа времето им за престой в кабинките, а обедната почивка е свита до 45 минути. Стачката продължава в сряда и четвъртък, докато генералният секретар на европарламента Клаус Веле се съгласи на разговори. Преводачите твърдят, че след шестия час (колкото работят колегите им в ООН) започва да пада качеството на превода.", "date": "2018.07.03", "title": "Снимка на деня: Докато преводачите в европарламента стачкуват"}
{"url": "https://www.dnevnik.bg/detski_dnevnik/2018/07/03/3210542_tehnicheska_greshka_e_dovela_do_neviarno_klasirane_v/", "text": "Техническа грешка е  причината за сбърканото  класиране в гимназиите след 7 клас - системата не е утроила точките от изпита по математика в Технологичното училище \"Електронни системи\" (ТУЕС) към Техническия университет-София и в Професионалната гимназия по електроника \"Джон Атанасов\". В една от паралелките в Националната природо-математическа гимназия пък не е удвоен резултатът от конкурс по физика. Това съобщиха директорът на Регионалното управление по образование Ваня Кастрева и ресорният зам.-министър Таня Михайлова на извънредна пресконференция днес. По думите им каква е причината за грешката тепърва ще се уточнява. Класирането ще е достъпно пак в 17 ч. Класирането за София-град, което бе  временно свалено от сайта на министерството , ще бъде качено отново до 17 ч. днес, като по първоначални данни около 20 от над 8000 деца ще сменят училищата, в които първоначално са класирани. След като грешката беше поправена, ТУЕС се нарежда на четвърто място  сред училищата в София, които приемат с най-висок бал , а не на първоначално съобщената 28-а позиция. Минималният бал за прием в училището е 419 точки. Гимназия \"Джон Атанасов\" се мести от 39-о на 26-о място. След като е готово класирането, контролна комисия отново ще провери резултатите. На този етап не е известно колко деца ще бъдат ощетени и ще бъдат класирани в по-нежелано от тях училище, но целта е системата да нареди всички в по-желана паралелка, обясниха експертите. \"Ако се докаже човешка грешка, ще има наказания\", обяви отново зам.-министър Михайлова. Класирането бе публикувано в 17.40 ч. Записването ще започне утре, като по първоначални данни са класирани 8256 ученици. Второ класиране е на 12 юли.", "date": "2018.07.03", "title": "Техническа грешка е довела до невярно класиране в гимназиите в София (допълнена)"}
{"url": "https://www.dnevnik.bg/zelen/2018/07/03/3210537_devet_durveta_shte_budat_premahnati_ot_voennata/", "text": "Девет едролистни липи от парка на Военната академия \"Г. С. Раковски\", на възраст между 50 и 55 години, в \"много добро състояние\", ще бъдат отстранени заради строителството на третата линия на метрото. Това е одобрила днес комисията по екология към Столичния общински съвет. Дърветата са с височина между 10 и 12 метра, но попадат в строителното петно, където ще бъдат изградена вентилационната система за метрото. Едно дърво, на възраст между 5 и 10 години обаче ще бъде преместено, се казва още в решението. Премахването се налага, защото в близост до парка на Военната академия на бул. \"Евлоги и Христо Георгиеви\" преминава трасето на третата линия между станциите при бул. \"Владимир Вазов\" и \"Малък градски театър зад канала\" и Софийския университет \"Св. Климент Охридски\". Предложението беше гледано в комисията още през зимата, но бе забавено, защото бе необходимо съгласуване с Националния институт за недвижимо културно наследство, откъдето също е получено одобрение. Възрастта на тези дървета, които ще бъдат отстранени, и техният размер почти изключват възможността за преместване, коментира пред \"Дневник\" Димитър Захариев, председател на Асоциацията на арбористите в България. По думите му липите са във \"втората половина на живота си\" и няма гаранции, че ще се адаптират, ако бъдат преместени. Същевременно за местенето на дървета с такива размери е необходима сериозна с техника, \"а за съжаление на знам в България да има такава\", каза още Захариев. \"По принцип преместването се прави от специалисти, но няма гаранция, че едно дърво ще се адаптира и ще оцелее\", каза още той. Потърсена за коментар, Лорита Радева, председател на комисията по екология, не отговаряше на мобилния си телефон.", "date": "2018.07.03", "title": "Девет дървета ще бъдат премахнати от парка на Военната академия заради метрото"}
{"url": "https://www.dnevnik.bg/photos/2018/07/03/3210388_fotogaleriia_predstoiashtata_zima_spored_lagerfeld/", "text": "На Седмицата на висшата мода в Париж германският дизайнер Карл Лагерфелд представи есенно-зимата си колекция за 2018/2019 г., създадена за френската модна къща \"Шанел\".", "date": "2018.07.03", "title": "Фотогалерия: Предстоящата зима според Лагерфелд"}
{"url": "https://www.dnevnik.bg/bulgaria/2018/07/03/3210464_uvelichava_se_dela_na_horata_koito_ochakvat_tova_liato/", "text": "От 9.2% на 13.2% се увеличава през тази година в сравнение с миналата делът на хората, които очакват това лято срещи с близки, деца, внуци, живеещи извън България. \"Този ръст е изключително показателен за значителните демографски промени в обществото - всяко осмо българско домакинство е засегнато от миграцията, което не остава без психологически и емоционални последици\". Това показват резултатите и коментарите на социолозите от \"Алфа Рисърч\" на регулярното тримесечно проучване на агенцията. Изследването е национално представително и е реализирано в периода 17 – 25 юни 2018 г. чрез пряко стандартизирано интервю лице в лице, сред извадка от 1017 души. Макар обичайно разглеждани само в рубриката \"развлечения\", летните планове на хората са важен индикатор, отбелязват анализаторите. Тази част от данните показват икономическото благосъстояние и съответно нивото на икономически оптимизъм, който движи редица от най-важните сектори в България. Както и за личните приоритети на българите. Изследването показва, че въпреки ръста на доходите планираната лятна икономическа активност почти не се различава от миналогодишната. С 1.4% нараства делът на възнамеряващите да почиват в България за сметка на почти аналогичния спад на планиращите почивка в чужбина. Общо 3.4%, или около 200 000 домакинства, възнамеряват да отдъхват и на двете места - и в страната, и извън нея. Плановете за по-малки (13.2%) или по-големи ремонти (4.4%) също остават в рамките на миналогодишните, потвърждавайки сдържаността в личните инвестиционни планове. Позитивно е нарастването в дела на хората, които възнамеряват да спортуват активно (от 4.4% на 6.2%), което е в синхрон с общата тенденция за по-активен и здравословен начин на живот през последните години, особено сред по-младото поколение. За втора поредна година най-нисък, но все пак с минимален ръст (1.8%) остава делът на хората, които планират участие в курсове за повишаване на образование или квалификация. Предвид проблемите с работната сила у нас, този слаб интерес е сериозно предизвикателство и пред образователните институции - било то училища, университети, или школи, отбелязват от агенцията. Всички те биха могли да предоставят много по-широка палитра от образователни възможности, насочени към младите хора, позволяващи им да повишат личните си шансове за добра работа и заплащане.", "date": "2018.07.03", "title": "Увеличава се делът на хората, които очакват това лято да се срещнат с емигрирали в чужбина деца и внуци"}
{"url": "https://www.dnevnik.bg/sport/2018/07/03/3210484_filmut_edin_den_na_vitosha_beshe_predstaven_pri_goliam/", "text": "Филмът \"Един ден на Витоша\" беше представен при голям интерес в кино \"Люмиер\". Създаването на прожекцията е по инициатива на алпиниста Дойчин Боянов и е част от програмата на \"София 2018 - Европейска столица на спорта\". Филмът представя моменти от щафетния супермаратон \"Един ден на Витоша\", който се проведе на 14 и 15 април.  Събитието предложи п овече от 15 спортно-туристически дейности , като участниците бяха предвождани от професионалисти в своята област.  В супермаратона се включиха водещи спортисти, сред които Веселин Овчаров, Кирил Николов-Дизела, Станилия Стаменова, Илко Илиев, Николай Петков, Антония Григорова и  алпинистът Боян Петров , който изчезна в подножието на връх Шиша Пангма на 3 май. Целта на събитието беше да се съберат средства за кампанията \"Витоша – достъпна за всички\", за да се изградят алея и спортна площадка в местността \"Игликина поляна\" за хора с физически увреждания.  Директорът на Природен парк \"Витоша\" Снежана Петрова заяви, че досега са събрани над 10 500 лева. Благотворителната кампания продължава чрез изпращане на есемеси или с дарения по банков път.", "date": "2018.07.03", "title": "Филмът \"Един ден на Витоша\" беше представен при голям интерес"}
{"url": "https://www.dnevnik.bg/biznes/turizam/2018/07/03/3210580_na_turoperatora_provalil_pochivkata_na_bulgari_v/", "text": "Експерти от Министерството на туризма са образували административно-наказателно производство и са връчили акт за установяване на административно нарушение на управителя на туроператора \"Уърлд травел мениджмънт\", който стана причина група българи да се върнат предсрочно от екскурзия в Канада. За случая  разказа тази сутрин  \"Нова телевизия\". Туристите платили от джоба си нощувки, които вече веднъж са платили на туроператора, като за тяхна сметка били и самолетните билети до България. Санкцията на компанията обаче не е заради този случай. Проверката на Министерството на туризма показала, че \"Уърлд травел мениджмънт\" има регистрация за извършване на туроператорска и турагентска дейност от месец май 2015 г. Проверката в регистрите установила, че към момента компанията е с изтекла застраховка, като срокът на последната полица е бил 25 януари 2018 година. Фирмата не е представила договор за сключена застраховка, като според действащите регламенти на Закона за туризма това трябва да стане в срок от 2 седмици след подписването на договора и един месец преди да изтече срокът на предходната застраховка.", "date": "2018.07.03", "title": "На туроператора, провалил почивката на българи в Канада, беше съставен акт"}
{"url": "https://www.dnevnik.bg/analizi/2018/07/03/3210552_v_bulgariia_izmislici_zabludi_i_otkroveni_luji/", "text": "В България стана едва ли не нормално да се разпространяват подвеждащи измислици и откровени лъжи. Човек остава с усещането, че политиците са повели битка срещу здравия разум. Ясен Бояджиев коментира примери за това за \"Дойче веле\": Ако не друго, през последните трийсетина години българската политика успя да натрупа сериозни традиции в популизма. Преминало през какви ли не превъплъщения, днес явлението е на път да придобие повсеместен характер и да измести всякакви разумни аргументи. Това, разбира се, е отдавна известно, но понеже глупостта е много заразна, от време на време е добре да поспираме и да се вглеждаме в нея. \"Див популизъм\" Един от най-разпалените парламентарни дебати миналата седмица бе предизвикан от следното предложение, внесено от председателката на голяма опозиционна партия: парламентът да се откаже тази година от предвидената в правилника му ваканция през август, за да приема социални закони. Мотото: \"Докато хората страдат, вие лежите по плажовете!\" Идеята не е нова - през годините едни и същи политици, според това дали са на власт или в опозиция, са били и \"за\", и \"против\" нея. Тя звучи човеколюбиво и самоотвержено, но е практически безсмислена, понеже прекараните повече часове и дни в парламента не са гаранция за нищо добро. А и истинският проблем се състои в това, че откъм работещи идеи и решения мнозина са си в постоянна ваканция. По този повод друг партиен лидер определи като \"див популизъм\" твърдението, че \"за 30 дни ще решиш това, което за години не си решил\". И е напълно прав. Само че самият той работи усилено в същия жанр. Докато парламентът обсъждаше вота на недоверие (също толкова безсъдържателен, но силно емоционален \"дебат\"), лидерът заведе депутати от партията си \"да свършат нещо добро за хората\", като запълват дупки на символично подбраната за целта улица \"Милосърдие\". Също толкова безплодна и лицемерна имитация на загриженост, която някакъв потребител в социалните мрежи бе озаглавил така: \"Дупки запълват дупки.\" Заблуди, измислици, лъжи Ето и примери от друг популистки жанр - този на подвеждащите измислици. Освен димката с парламентарната ваканция, споменатата вече партийна лидерка си бе подготвила и една енергийна тема (от тези, които в България действат безотказно): енергийният регулатор не бил обърнал внимание на внесената от партията ѝ подписка за прекратяване на сделката за ЧЕЗ, което пък най-вероятно било свързано с (минималното) поскъпване на тока от 1 юли. Тя прекрасно знае, че няма как една партийна подписка да прекрати частна сделка (каквато и да е тя), че регулаторът няма как да се произнесе нито за подписката, нито за сделката, понеже няма законова база за това, както и че определянето на цената на тока (всяка година по това време) няма нищо общо с темата. Което изобщо не ѝ попречи да потопи в безумна истерия още 2-3 дни парламентарно и медийно време. Накрая спретна и \"спонтанен граждански протест\" срещу новите цени. Протестът можеше да се свика пред посолството на Русия, откъдето идва по-скъпият газ (а с него и по-скъпият ток). По същата логика и със същите изгледи за успех може да се организира и протест пред Министерството на околната среда заради неспирните дъждове. Партийният лидер с дупките пък не без успех се опита да отвлече в глухата линия на безумните аргументи \"дебата\" за модернизацията на армията, като подкрепи позицията си срещу купуването на нови самолети с актуалното международно положение. \"Вижте, от вчера международна новина номер 1 в света е, че Тръмп се среща с Ким Чен Ун и говори за разоръжаване. И казва: това е страшна договорка, изключително полезна за целия свят. (...) Излиза шефът на ООН, ние сме страна - членка на ООН, и той казва: светът трябва да се разоръжава\", заяви въпросният партиен лидер в национален ефир. Друг партиен лидер (и военен министър) му отговори, че понеже разбира от лекарства, е \"по-добре да си пие хапчетата, вместо да се занимава с българската армия\". И е напълно прав. Само че самият той също работи усърдно на същото поле. Миналата седмица \"се разписа\" с твърдението, че Световната здравна организация се канела да легализира педофилията. Което естествено е откровена лъжа. Но колко хора знаят чужди езици и ще си направят труда да го проверят? Тежки последици Списъкът с подобни бръщолевения е безкраен. И се допълва всеки ден. А ефектът се умножава многократно от факта, че авторите им се ползват с неспирното благоволение на медиите, в които човек вече трудно може да попадне на нормален глас. Естествено, всичко е опаковано в благовидна идеологическа обвивка. Едни се представят като борци срещу \"либерално-мракобесните нови тенденции\", други твърдят, че се борят срещу глобализацията и \"безчувствената към проблемите на хората десница\", трети - срещу корумпирания елит, от който те не били част. Нищо подобно. За да се докопат и задържат във властта, всички те всъщност водят битка срещу здравия разум. И я печелят. Запълващият дупки противник на новите самолети твърди например, че бил направил \"една бърза социология\", която показала, че 97% от българите мислят като него и \"не биха изхарчили българските пари за въоръжаване\". Нищо чудно да е прав. Замислете се само колко пъти за последните трийсетина години мъдрият български избирател \"се излъга\" и вкара в парламента (а напоследък и в европарламента) партии и партийки ментета, всевъзможни политически търчи-лъжи, които си сменяха мнението и се пребоядисваха през ден. А всъщност \"качествата\" им се виждаха с просто око от 100 километра. Някои си изпълниха задачата, след което изчезнаха да си консумират кротко натрупаните блага. Други останаха и до днес. Макар и добре разработени, организирани и финансирани, едно време те все пак бяха изолирани явления. Днес се превърнаха в мнозинство и вече дори имат място в правителствата. Последиците от това са тежки. Системното заблуждаване на \"широките народни маси\" с измислици, раздухването на фалшиви проблеми и фалшиви решения отравя трайно цялата обществена среда. А това прави решаването на реалните проблеми много трудно, невъзможно дори. ", "date": "2018.07.03", "title": "В България: измислици, заблуди и откровени лъжи"}
{"url": "https://www.dnevnik.bg/biznes/2018/07/03/3210437_purviiat_hotel_ot_verigata_interkontinental_zalaga_na/", "text": "Най-новият петзвезден бизнес хотел в София, управляван от световната верига \"Интерконтинентал\", залага в интериорите си на творби от български автори. Прозрачна женска фигура на входа издухва глухарче, чиито \"парашутчета\" символично се разпръсват във фоайето, увисвайки във въздуха като осветителни тела. Инсталацията е дело на българската компания \"Идея\". В коридорите и стаите висят пейзажи от стара София, а тук там в интериора се виждат български шевици. Построената преди 50 г. по дъгата на площад \"Народно събрание\" сграда в спомените на по-възрастните софиянци остава като \"Гранд хотел София\", а в най-ново време се управляваше от веригата \"Радисън\". От 2012 г. хотелът е собственост на Спас Русев чрез дружеството \"Интерхотел Гранд хотел София\". През 2016 г. той повери управлението на InterContinental Hotels Group (IHG). Последва мащабен ремонт и пристрояване на ново крило като в резултат броят на стаите се увеличи от 142 на 194 г. Договорът за управление е за 10 г. с възможност за удължаване, коментира пред журналисти генералният мениджър Анджело Зукала. По-голямата част от персонала на \"Радисън\" е запазена, но заради разширението са наети и нови служители, а заплащането е средното за пазара, каза той в отговор на въпрос на \"Дневник\". Новото ръководство залага на прогнозите за увеличение на бизнес пътуванията към София и е уверено, че градът може да поеме и други брандове.  В момента две конкурентни световни вериги изграждат хотелите си в София. \"Хаят\" ще се настани на мястото на разрушеното кино \"Сердика\", а \"Мариот\" - на Солни пазар в съседство със сградата на КНСБ.", "date": "2018.07.03", "title": "Първият хотел от веригата \"Интерконтинентал\" в София залага на български творци"}
{"url": "https://www.dnevnik.bg/sport/2018/07/03/3210604_lyov_ostava_nachelo_na_germanskiia_nacionalen_otbor/", "text": "Селекционерът на германския национален отбор по футбол Йоахим Льов ще остане на поста. Той обяви, че продължава работата си въпреки провала на световното първенство. Бундестимът, който спечели титлата преди четири години,  отпадна още в груповата фаза . Германците завършиха последни в групата си след загуба с 0:2 от Южна Корея. В навечерието на мондиала в Русия Льов подписа нов договор до 2022 г. След краха в Русия обаче  той даде знак, че може и да си тръгне . \"Усещам, че въпреки критиките след отпадането ни има голяма подкрепа\", каза Льов, който застана начело на германския отбор през 2006 г. \"Сега искам да положим основите на преобразяване с пълна отдаденост. Необходимо е време, но всичко може да е готово за началото на новия сезон за националните отбори през септември\", заяви селекционерът. Под неговото ръководство Германия спечели световната титла през 2014 г., като четири години преди това взе бронзовите медали. На Евро 2008 бундестимът стана втори, а след това през 2012 и 2016 стигна полуфиналите.", "date": "2018.07.03", "title": "Льов остава начело на Германия въпреки провала на световното"}
{"url": "https://www.dnevnik.bg/bulgaria/2018/07/03/3210602_bnb_shte_pusne_samo_edna_zlatna_vuzpomenatelna_moneta/", "text": "Българската народна банка (БНБ) ще пусне само една златна възпоменателна монета през следващите три години, съобщава на сайта си институцията. Тя ще е с тема \"Рождество Христово\", като ще бъде разпространена през 2020 г. За 150-ата годишнина от създаването на Българската академия на науките (БАН) догодина ще бъде емитирана сребърна монета. Такава ще бъде пусната и за Националната музикална академия, но през 2021 г. От серията за средновековните владетели ще има монети, посветени на хан Омуртаг и цар Калоян. Те ще са сребърни с частично позлатяване. До 2021 г. ще бъдат пуснати още монети, посветени на Евлоги и Христо Георгиеви, Г. С. Раковски и Гео Милев.", "date": "2018.07.03", "title": "БНБ ще пусне само една златна възпоменателна монета в следващите три години"}
{"url": "https://www.dnevnik.bg/sviat/2018/07/03/3210394_i_decata_v_bulgariia_turkat_lotariini_bileti_pishe/", "text": "Играя от време на време, но в класа ми има момче, което не прави нищо друго, освен да си купува билетчета за търкане.\" С това изречение \"Франс прес\" цитира десетгодишния Денислав, с когото разговаря, докато той си купува билет за 2 лв. с джобните си пари. В материала  \"Манията по билетчета за търкане обхваща България\"  агенцията разказва историите на хора, които купуват такива билетчета. Тя споменава данни от експертно изследване, поръчано от българска институция в най-бедната северозападна част на страната през 2016 г, според което 10% от гимназистите си купуват билетчета всеки ден, а 11% - веднъж седмично. Критици казват, че законодателството не се променя в крак с неимоверно увеличилия се интерес към хазарта - например проблем според тях са  липсата на възрастови ограничения . \"Франс прес\" разговаря и с 96-годишния Стоян Стоименов, който живее недалеч от София и като хиляди други българи участва редовно в игри с търкане на билетчета. \"През февруари Стоименов спечелил 5000 лв. - близо 25 пъти размера на пенсията му - и разпределил наградата между децата, внуците и правнуците си. Те му благодарили, като му дали още билетчета за 96-ия му рожден ден на 6 май.\" В кафенето, където той е спечелил наградата си, има много други, които се занимават с това, а момичето на бара казва, че продава \"повече билетчета\" от всичко друго, пише агенцията. Данни от компанията Nielsen Admosphere сочат, че през 2017 г. хазартният бизнес е най-големият рекламодател за българските телевизии. Според информация от \"Капитал\" продадените билетчета за търкане за същата година са общо 100 млн. при население от около 7 млн. души. Проучване от април, проведено от \"Галъп\", показва, че 57% от българите участват в някакъв вид хазартна дейност и България има втората по големина хазартна индустрия в ЕС след Малта, затова се правят опити за реформа на законодателството.", "date": "2018.07.03", "title": "Българчета дават джобните си пари за лотарийни билети, пише \"Франс прес\""}
{"url": "https://www.dnevnik.bg/analizi/2018/07/03/3209961_pica_mah_piar_feiknjus_-_izberi_sam/", "text": "Арестувани са 10 души,  членове на организирана престъпна наркогрупа /.../ която е готвела побои и дори убийства на магистрати и полицаи. Причината била, че полицаите и прокурорите не вземали пари и не прекратявали разследванията. Това съобщи ръководителят на спецпрокуратурата Иван Гешев на специална пресконференция по темата в понеделник.\" Съвсем очаквано във всички медии информацията от брифинга бе доминирана от един и същи акцент - за подготвяните атентати срещу неподкупни магистрати и полицаи. От което е логично да последва подсилване на тяхната охрана. Имало списък на нарочените, но имената, разбира се, са тайна, както впрочем и имената на задържаните. За които съдебни репортери предположиха, че са герои на образувани преди години дела и проверки, които сега са възобновени. Без посочване поне на минимална конкретика брифингът на шефа на Специализираната прокуратура и главния секретар на МВР е по-близо до пиарска акция, рекламираща все още неосъществени пред съда успехи, целяща да впечатли насядалите пред телевизора зрители. Макар че и това не е сигурно. Публиката е навикнала на прокурорски сензации - нали едни бандити преди време щяха да убиват самия Пеевски... Дали акцентът от брифинга е реална новина или поукрасена хипотеза, ще се види, когато прокуратурата внесе в съда обвинение (ако внесе) за подготовка на нападения срещу магистрати и полицаи. Дълбоко съмнително. Дълбоко съмнително е, а бих казала изключено - ако съдя по безпощадната практика досега, такова обвинение към задържаната престъпна група да влезе в съда. Като емблема на доказателствата, събрани от стоте претърсвания и двумесечната работа на полиция и прокуратура, бе предоставена и снимка на лист от тетрадка, на който е написано \"пица мах\" и няколко числа, някои задраскани. Публикувам го, защото е непостижим скритият код на този лист, разгадан и оценен от Иван Гешев като доказателство за... непонятно за какво... За публиката и телевизията листът може да е забавен. Но изпитвам дълбоко съмнение, че този лист ще бъде представен един ден на съда в подкрепа на някакво твърдение. Да се чуди човек защо си правят труда с пиарските продукции от рода \"искат да убият X\". Та нали продуцентът отдавна е доказал, че може да утрои охраната и да осигури стремителната кариера на когото трябва - разбира се, в случая на г-н Гешев, и без да бъдат забавлявани зрителите с представления като поредния брифинг.", "date": "2018.07.03", "title": "Пица мах, пиар, фейк нюз - избери сам"}
{"url": "https://www.dnevnik.bg/bulgaria/2018/07/03/3210607_grajdanite_niama_da_mogat_da_osporvat_cenite_na_gaza/", "text": "Конституционният съд (КС) отхвърли  искането на омбудсмана Мая Манолов а да бъде отменена разпоредба от Закона за енергетиката, която препятства възможността на всеки гражданин да оспорва в съда цените на тока, парното и газа. Според закона решенията на Комисията за енергийно и водно регулиране (КЕВР), с които се определят пределни цени на тока, парното и газа по искане на енергийните предприятия, са индивидуални административни актове. А потребителите не са техни адресати и следователно нямат право да ги оспорят пред съда. Конституционните съдии са взели решението с 10 на 2 гласа. В малцинство са останали докладчикът по делото Филип Димитров и Георги Ангелов. Решението и мотивите към него не са публикувани, но по информация на специализирания сайт news.lex.bg в основата на позицията на Конституционния съд стои фактът, че според основния закон омбудсманът има ограничени правомощия да го сезира. Той може да иска обявяването за притивоконституционни само на закони, с които се нарушават права и законни интереси на гражданите. В случая конституционните съдии не са установили прякото им засягане. Възможно е обаче да се приеме, че разпоредбата от Закона за енергетиката нарушава конституционния принцип за разделение на властите, тъй като лишава съда от правото на самостоятелна преценка за характера на решението на КЕВР, т.е. дали то е индивидуален административен акт или не. Това на практика би означавало, че ако друга от институциите, които имат право да сезират Конституционния съд - например върховните съдилища или главният прокурор, се обърне към него със същото питане, може и да получи друг отговор. Според Мая Манолова решенията на КЕВР за определяне на пределни цени засягат пряко и непосредствено права и законни интереси на гражданите. Тезата ѝ е, че определянето на решенията на КЕВР като индивидуални административни актове игнорира основни техни характеристики. \"Тъкмо обстоятелството, че административният акт непосредствено засяга права, свободи или законни интереси на неопределен брой лица, дава основание съгласно чл. 65 от АПК същият да бъде причислен към категорията на общите административни актове\", обясни омбудсманът в искането си до конституционните съдии. Друг неин аргумент е, че в резултат от възприетото законодателно решение на практика гражданите се лишават от право на защита. Освен това според нея разпоредбата в енергийния закон противоречи и на принципа на правовата държава. Вчера стана известно, че Манолова ще се срещне със заместник главния прокурор и ръководител на Върховната административна прокуратура Ася Петрова заради решението на Комисията за водно и енергийно регулиране за повишаване цените на парното и тока.  Новите цени са в сила от 1 юли,  като средното покачване на цената на електрическата енергия е с 2.03%, а на топлинната енергия - със 7.33%.", "date": "2018.07.03", "title": "Гражданите няма да могат да оспорват цените на газа, тока и парното"}
{"url": "https://www.dnevnik.bg/sviat/2018/07/03/3210726_trump_skloni_da_svali_znamenata_napolovina_zaradi/", "text": "Президентът Доналд Тръмп нареди американските знамена върху федерални сгради да бъдат свалени наполовина до залез слънце днес в памет на петимата журналисти, убити в Анаполис, столицата на щата Мериленд, предаде агенция \"Асошиейтед прес\". Заповедта бе дадена, след като кметът на Анаполис Гавин Бъкли вчера каза, че Тръмп е отклонил молбата му за спускане на знамената.  Петима служители на в.  \"Кепитъл газет\"  бяха убити в четвъртък миналата седмица от мъж, нахлул с оръжие в нюзрума и стрелял напосоки. 33-годишният убиец  Джарод  Рамос се е признал за виновен в дело за онлайн тормоз срещу жена и е водил дело за клевета  срещу медията, задето е съобщила това на страниците си. Съдът е оправдал вестника. Тръмп нееднократно е наричал журналистите \" врагове на народа \", а в началото на мандата си почти ежедневно  влизаше в конфликт с медии , с чиято позиция не е съгласен - отказвайки да отговаря на въпросите им и обиждайки репортерите им. Негови служители  неведнъж са лъгали  в национален ефир, дори когато твърденията им са били очевидно грешни. От Белия дом казаха, че Тръмп е наредил да се свалят флаговете наполовина веднага щом научил за молбата на кмета на Анаполис.", "date": "2018.07.03", "title": "Тръмп склони да свали знамената наполовина заради убитите в Мериленд журналисти"}
{"url": "https://www.dnevnik.bg/sport/2018/07/03/3210717_shveciia_nadhitri_shveicariia_i_stigna_chetvurtfinalite/", "text": "Швеция продължи силното си представяне на световното първенство в Русия с класиране за четвъртфиналите. С практична игра \"трите корони\" се наложиха с 1:0 срещу Швейцария и изхвърлиха \"кръстоносците\" от турнира. В герой за шведите се превърна плеймейкърът на тима Емил Форсберг. Той отбеляза в 66-ата минута, като ударът му от границата на наказателното поле рикошира в крака на защитник и излъга вратаря. За последно Швеция се класира за четвъртфиналите на световното в САЩ през 1994 г. Тогава \"трите корони\" стигнаха до полуфинал, като в мача за третото място разгромиха България с 4:0. В четвъртфиналите шведите ще се изправят срещу победителя от двойката Колумбия - Англия, които играят в 21.00 часа. Шведите започнаха по-мотивирано двубоя, като по-добрите възможности за гол се откриха пред Маркус Берг. В осмата минута нападателят беше изведен зад защитата на \"кръстоносците\" след добра комбинация с Ола Тойвонен, но ударът му мина встрани от вратата. Последва грешка при изнасянето на вратаря на Швейцария Ян Зомер, от която не можаха да се възползват шведите. Топката попадна у Берг, чийто удар от границата на наказателното поле беше блокиран от Мануел Аканджи. Албин Екдал опита да добави, но стреля над вратата. Организираната игра на шведите не позволяваше на швейцарците да достигнат до чисти голови положения. Възпитаниците на Владимир Петкович опитваха да застрашат вратата на шведите с центрирания към наказателното поле. В 28-ата минута Берг отново беше в центъра на събитията, когато негов удар отблизо беше спасен по блестящ начин от Зомер. Швейцарците продължиха да бъдат невнимателни в защита, докато шведите не успяваха да реализират създадените положения. В края на първото полувреме Екдал беше оставен сам при центриране на задната греда, но полузащитникът стреля високо. В началото на втората част швейцарците стесниха кръга около вратата на Швеция, но това не даде желания резултат. Шведите изчакваха моментите си на контраатака, като най-деен беше Форсберг. В 66-ата минута пробив на бранителя Виктор Линдельов създаде числено предимство за шведите по левия фланг. Тойвонен намери Форсберг, който залъга защитник и шутира. Ударът му отиваше в ръцете на Зомер, но топката влетя във вратата след рикошет в крака на Аканджи. След гола швейцарците се втурнаха в атака, но дълго време не успяваха да пробият компактната защита на шведите. В 80-ата минута Аканджи можеше да се реваншира, но ударът му с глава след центриране от корнер беше спасен от Робин Олсен. В края на мача резервата Хари Сеферович получи отлична възможност да отбележи, но стражът на Швеция отново беше на ниво. В добавеното време Михаел Ланг получи червен картон за избутване срещу Мартин Олсон. Бранителят на Швейцария беше последен в защитата, като първоначално съдията Дамир Скомина отсъди дузпа, но по-късно промени решението си след консултация със системата за видеоповторения.", "date": "2018.07.03", "title": "Швеция надхитри Швейцария и стигна четвъртфиналите"}
{"url": "https://www.dnevnik.bg/sport/2018/07/03/3210716_nadal_preodolia_s_lekota_purviia_krug_na_uimbuldun/", "text": "Рафаел Надал започна с бърза победа участието си на \"Уимбълдън\". Испанецът спечели с 6:3, 6:3, 6:2 срещу Дуди Села. Във втория кръг двукратният шампион в надпреварата ще играе с победителя от мача между Вашек Поспишил и Михаил Кукушкин. Надал допусна по-малко непредизвикани грешки (18 срещу 24) и направи повече печеливши удари (30 срещу 18). Той беше стабилен на начален удар, като взе около 80% от точките при вкаран първи сервис. В първите два сета носителят на 17 титли от Големия шлем беше безупречен. В тях испанецът игра стабилно и не допусна нито една възможност за пробив. Надал спечели първия сет след късен пробив за 5:3, който впоследствие затвърди. Във втория той се наложи след пробиви в първия и последния гейм. Села се вдигна и спечели подаването на испанеца, за да поведе в третия сет. Надал отвърна бързи и след нови два пробива поведе с 3:1. Последва дълъг гейм, в който шампионът от 2008 и 2010 г. трябваше да спасява три възможности за пробив. Испанецът се защити и продължи да държи развоя под контрол. Той подпечата участието си във втория кръг след нов продължителен гейм, завършил с пробив.", "date": "2018.07.03", "title": "Надал преодоля с лекота първия кръг на \"Уимбълдън\""}
{"url": "https://www.dnevnik.bg/sviat/2018/07/03/3210585_biznesut_s_onlain_reklama_izprobva_podhodi_kum/", "text": "Компаниите за онлайн реклама имат разнообразни подходи към новия европейски регламент за личните данни – някои прекратяват услугите си, докато други изпробват границите на регулаторите, показва проучване на агенция \"Ройтерс\". Някои големи сайтове продължават да изпращат таргетирана реклама на европейци, които не са дали съгласие за това, казват източници от индустрията, собственици на уеб страници и проучването на медията. Въпросното съгласие е ключов елемент от  Общия регламент за защита на личните данни  ( GDPR ), който влезе в сила през май. Някои сайтове и продавачи на рекламен софтуер обаче са на мнение, че това може да бъде заобиколено – и понеже законите са нови, регулаторите тепърва трябва да предприемат мерки. А вътрешните данни на високопоставени служители в четири рекламни компании показват, че между 10 и 30% от европейските потребители отказват да получават персонализирани реклами, когато получат избор за това. Пазарът за  онлайн реклама  в Европа е на стойност 22 млрд. долара. Сайтовете и приложенията могат да искат 10 пъти по-високи такси за показване на реклами, когато те са таргетирани, например по историята в браузъра или местоположението на потребителя. За нарушения на  регламента  компаниите са заплашени от глоби до 4% от годишния оборот. Германската издателска къща \"Аксел Шпрингер\" не е искала съгласие да насочва рекламите в своите сайтове – например новинарския \"Билд\" - с мотива, че законът прави изключение за \"легитимни\" бизнес интереси и ако потребителите могат да се откажат. Американската Национална хокейна лига също запази таргетираните си реклами в Европа, без да разкрие  как употребява данните . Повече от една трета от 75 големи сайта, прегледани от медийната консултантска фирма Oko Digital, не предупреждават за персонализираните реклами. Холандската потребителска организация Consumentenbond съобщава, че половината от 150 изследвани от нея сайта са започнали да следят дейността на потребителите, преди да получат съгласие.", "date": "2018.07.03", "title": "Бизнесът с онлайн реклама изпробва подходи към правилата за личните данни"}
{"url": "https://www.dnevnik.bg/video/2018/07/03/3210701_video_boen_helikopter_preletia_na_santimetri_ot/", "text": "Боен хеликоптер Ми-24 прелетя на сантиметри от азербайджанска журналистка по време на церемония по повод 100-годишнината от създаването на армията на страната. Елмира Мусазаде избира опасно място на пистата, над която прелитат няколко двойки от прочутите хеликоптери за борба с танкове. Но докато говори за репортажа, заснет в края на юни, един от тях едва не я отнася. Въпреки това тя запазва самообладание и продължава репортажа, макар зад нея да се задава поредната двойка Ми-24. Азербайджан притежава 40 такива машини, всяка от които при пълно натоварване тежи близо 11 тона.", "date": "2018.07.03", "title": "Видео: Боен хеликоптер прелетя на сантиметри от журналистка"}
{"url": "https://www.dnevnik.bg/sport/2018/07/03/3210545_maradona_e_gotov_da_vodi_bezvuzmezdno_nacionalniia/", "text": "Легендата на аржентинския футбол Диего Марадона е готов да поеме безвъзмездно националния отбор на страната, ако му бъде предложено. Бившият играч на \"Наполи\" не изключи възможността да води тима за втори път, въпреки че селекционерът Хорхе Сампаоли има договор до 2022 г. и не мисли за оставка. На въпрос във венецуелско предаване дали би поел Аржентина, Марадона отговори: \"Да и ще го направя безвъзмездно. Не бих поискал нищо в замяна.\" Марадона вече води южноамерканците от 2008 до 2010 г. Той напусна поста си след края на световното първенство в Южна Африка, където Аржентина отпадна на четвъртфинал след тежка загуба с 0:4 от Германия. Марадона допълни, че е разочарован от представянето на отбора на мондиала в Русия. Аржентина отпадна на осминафинал след зрелищна загуба с 3:4 от Франция. Преди това отборът излезе драматично от групата с победа срещу Нигерия, като двубоят ще се запомни и с реакциите на Марадона на трибуните. \"Хората си мислят, че съм щастлив, но сърцето ми тъжи. Чувствам се ужасно, защото всичко, което сме градили с много усилия, беше разрушено толкова лесно\", каза още Марадона.", "date": "2018.07.03", "title": "Марадона се предложи за селекционер на Аржентина без заплащане"}
{"url": "https://www.dnevnik.bg/sviat/2018/07/03/3210730_rekorden_broi_slujiteli_sa_napusnali_trump_za_edna/", "text": "                        40% от екипа на президента Доналд Тръмп в Белия дом са напуснали в рамките на една година, показва нов доклад. Хаосът обхваща служители от всички нива, като особено често оставки подават тези на най-високите постове и колкото по-близо са те до Тръмп, толкова по-вероятно е да побързат да подадат оставката си. Досега не е имало друга администрация, в която текучеството на високопоставени служители да е толкова голямо, коментира за \"Ройтерс\" Марта Кумар от Университета Таусън, която следи тези процеси от времето на Роналд Рейгън насам. Това означава, че на  Тръмп ще му е по-трудно да прокарва политики  в координация със съюзниците си извън Белия дом. 56% от висшите служителите на президента са напуснали от 2017 г. или са обявили оставките си – сред тях бяха ръководителят на администрацията  Райнс Прибъс , икономическият съветник  Гари Кон  и говорителят  Шон Спайсър . Във второто ниво напусналите са 43%, а в третото – 39%. Всички тези числа са много по-високи, отколкото по времето на Обама. Данните идват от ежегодния доклад за заплатите на служителите в Белия дом, който администрацията е длъжна да предаде на Конгреса до 1 юли. За сравнение, в два други доклада от ерата на Барак Обама, напусналите високопоставени служители са 13%. Най-ниско е било текучеството при президента Джордж У. Буш. Очаква се тази тенденция да продължи – Тръмп вече се консултира с кого да замени сегашния си ръководител на администрацията Джон Кели, който преди това заемаше друга длъжност. Проблемите на върха затрудняват работата на останалите отдели, където задържалите се на работа служители се конкурират за нови позиции, наваксват изостаналите задачи и обучават новодошлите. Трудности вероятно ще има и след междинните избори през ноември, когато обичайно някои служители биват заместени.", "date": "2018.07.03", "title": "Рекорден брой служители са напуснали Тръмп за една година"}
{"url": "https://www.dnevnik.bg/sviat/2018/07/03/3210106_trump_riazko_vtvurdi_tona_kum_nato_i_obmislia_da/", "text": "С писма, някои от които съдържат особено остър тон, президентът Доналд Тръмп е настоял пред няколко европейски правителства на страни от НАТО да увеличат разходите си за отбрана. В писмо на министъра на отбраната Джим Матис до Лондон дори се съдържа намек, че Вашингтон може да избере за основен стратегически партньор на континента Франция. В същото време Пентагонът анализира разходите и ефекта от евентуално мащабно предислоциране на близо 35 000 американски военни в Германия и извеждането им от страната. Това се случва броени дни преди началото на годишната среща на лидерите на Северноатлантическия алинас в Брюксел на 11-12 юли. Няколко издания от двете страни на Атлантика съобщиха през последните дни, че писмата от президента на САЩ са пристигнали през юни в Германия, Белгия, Норвегия и Канада. Според \"Ню Йорк таймс\" в тях се казвало, че тези държави заделят твърде малко собствени средства за отбраната си, а търпението на САЩ се изчерпва. Расте тревогата, че форумът - първият в новата централа на НАТО - може да завърши с фиаско. За това допринася и напрежението след срещата на Г-7 в Квебек преди месец и неизвестността с каква позиция Тръмп отива на разговори с Владимир Путин в Хелзинки на 16 юли. \"Както обсъдихме по време на визитата ви през април, в САЩ расте разочарованието, че някои съюзници не изпълняват обещанията си. Продължаващите недостатъчни германски разходи за отбрана подкопават сигурността на алианса и дават основание на други съюзници да не спазват плановете си за отбранителни разходи, тъй като гледат на вас като на модел\", пише в писмото до канцлера Ангела Меркел, цитирано от \"Ню Йорк таймс\". В началото на 2018 г. от 29 страни членки 8 са постигнали или са близо до 2% от БВП разходи за отбрана - ориентировъчен минимален праг, за който в НАТО се договориха преди години. Това са САЩ, Великобритания, Полша, трите балтийски републики, Румъния и Гърция. Шест други - България, Франция, Унгария, Черна гора, Словакия и Турция - представиха планове как да постигнат тази цел до 2024 г. Но това означава, че мнозинството държави в НАТО нямат дори планове как и кога ще достигнат за 10 години това, за което лидерите им разговаряха в Уелс на 4-5 септември 2014 г. Сред тях е и Германия, най-силната икономика в Европа, но в Берлин посочват като аргумент, че за сигурността си европейците правят разходи и в редица програми за международна и икономическа помощ, както и че на континента мнозина биха се изнервили, ако бюджетът на Бундесвера бързо наближи 80 млрд. евро годишно. Тръмп казва в писмата си до канадския премиер Джъстин Трюдо и норвежката му колежка Ерна Солберг, че разбира, че те са \"под вътрешен политически натиск\" от опонентите на засилените отбранителни разходи. Той припомня, че сам е трябвало да похарчи \"значителен политически капитал за увеличаване на собствените ни военни разходи\". Но президентът намеква също, че ако съюзниците не променят нищо, САЩ можи да преподредят военното си присъствие по света. \"Ще стане все по-трудно да се обяснява на американските граждани защо някои държави не споделят бремето на колективната сигурност в НАТО, докато американските войници продължават да жертват живота си в чужбина или се завръщат у дома тежко ранени\", пише в писмото до Меркел. Представител на Белия дом, пожелал анонимност, коментира пред \"Ню Йорк таймс\" по повод писмата, че президентът държи на НАТО и очаква съюзниците да помат със \"справедлив дял от общото отбранително бреме и да вършат повече в секторите, които ги засягат\". Но изданието допълва, че някои остри критики на Тръмп показват, че той изглежда не разбира някои фундаментални принципи, по които функционира организацията. Джон Болтън, съветникът му по националната сигурнаст, каза в неделя, че не Тръмп, а европейските съюзници отслабват алианса с малките си отбранителни бюджети. \"За НАТО има доста добри новини, но има опасност те да бъдат засенчени от обвиненията на Тръмп за двата процента\", коментира пред сп.\"Форин полиси\" Александър Вършбау, бивш зам.-генерален секретар на алианса, който днес работи за Атлантическия съвет в САЩ. \"Това, което според мен създава проблем за алианса е, че някои от тези гневни думи може да се превърнат в гневни действия. А това може да се окаже много, много по-сериозно\", казва и Адам Томпсън, бивш британски посланик в НАТО. \"Среща на върха, от която няма да има никакви новини, би била добра среща\", допълва европейски дипломат, пожелал анонимност. \"Но в момента сме адски уплашени.\" Тръмп показа след срещата на Г-7, че е способен да унищожи всичко с един туит. Поради това съюзници са притеснени, че ако форумът следващата седмица премине в напрегната атмосфера, той може и да не нападне НАТО, но да започне да хвали Путин, казва още пред \"Форин полиси\" Джули Смит, специалист по трансатлантическа сигурност във вашингтонгския Център за нова американска сигурност. Друго притеснение на европейците е да не отслабне влиянието на министъра на отбраната Джеймс Матис в аминистрацията на Тръмп. Въпреки критиките от президента към НАТО, той отговаря за значителното завръщане на американските части и ръст на разходите за Европа. Вършбау го нарича \"най-важният гарант, когото съюзниците да подкрепят\", а представител на европейско отбранително министерство допълва, че \"тук доста хора го смятат за последният глас на разума\". Но именно от Матис тази седмица дойдоха критики за британския бюджет за отбрана. В писмо до колегата си Гейвин Уилямсън, попаднало в медиите, той изразява загриженост от риска да ерозира британската военна мощ и прави сравнение с Франция на Еманюел Макрон, която се е ангажирала със значителен ръст на разходите. \"Като глобални играчи, Франция и САЩ заключиха, че сега е моментът за значително увеличение на инвестициите ни в отбрана. Други съюзници ни следват. В интерес на нашите две страни е Великобритания да остане предпочитаният партньор на САЩ\", пише той, което веднага бе разчетено като предупреждение, че за тази роля Вашингтон може да смени Лондон с Париж. Франция изразходва 1.7% от БВП за отбрана, но през февруари Макрон представи инициатива за още милиарди евро годишно, с които до 2025г. да достигне 2% дял. Текстът е от 12 юни, т.е. три дни след визитата на Матис в британската столица и изглежда невероятно Уилямсън да е оставил той да \"изтече\" в медиите без да е получил съгласие за това и от американския си колега. Това безспорно е подкрепа за британския министър в кампанията му да получи повече средства за ведомството, но и необичайна с публичността си намеса във вътрешните работи на страната. \"Не е моя работа да ви казвам как да си приотизирате вътрешните разходи, но се надявам Великобритания скоро да е способна да споделя с нас ясен и изцяло финансиран отбранителен план, който да ми позволи да планирам нашите бъдещи ангажименти с вас от позиция на силата и доверието\", пише още Матис. \"Глобална страна като Обединеното кралство с интереси и ангажименти по света ще изисква равнище на отбранителни разходи отвъд това, което очакваме от съюзниците си само с регионални интереси. Без боеспособна армия световният мир и стабилност ще бъдат поставени под допълнителен риск.\" Част от ходовете преди срещата на НАТО са и съобщенията, че в началото на годината Тръмп се е поинтересувал каква е възможността американските войски в Германия да бъдат предислоцирани на друго място. Американски медии съобщиха през юни, че Пентагонът е започнал да прави сметки за това на ниско равнище и че министерството не е получавало задача как да изпълни евентуално преместване. Не е ясно дали това не е само част от тактиката на Вашингтон в седмиците преди разговорите на 11-12 юли в Брюксел. От Съвета за национална сигурност казват, че подобни анализи не са нещо необичайно и не са искали от министерството на отбраната да анализира препозициониране на войските в Германия. Няколко служители в администрацията не изключват и това да има съвсем друга цел - да се съберат аргументи, с които да бъде разубеден Тръмп да предприема такава крачка. Спекулациите с различни сценарии, обаче, веднага започнаха. Те се движат между прибиране на американските войски в САЩ и пълно или частично изнасяне на изток в Полша.", "date": "2018.07.03", "title": "Тръмп рязко втвърди тона към НАТО и обмисля дали да изтегли армията от Германия"}
{"url": "https://www.dnevnik.bg/photos/2018/07/03/3210277_fotogaleriia_svetovnite_snimki_na_denia_-_3_juli_2018_g/", "text": "Италиански полицай падна заедно с коня си по време на парад на карабинерите в Италия.", "date": "2018.07.03", "title": "Фотогалерия: Световните снимки на деня - 3 юли 2018 г."}
{"url": "https://www.dnevnik.bg/bulgaria/2018/07/03/3210759_policiiata_zapochva_masirani_proverki_za_narkotici_po/", "text": "Започват масирани проверки за наркотици по Черноморието, полицията ще проверява шофьорите за дрога с нови, по-модерни тест дрегери, съобщи Би Ти Ви. След Созопол, Приморско и Несебър до дни с по-модерни тест дрегери ще бъдат оборудвани и полицейските управления в Поморие и Царево. \"Могат да засичат много широка палитра наркотици, включително и лека дрога, както и част от дизайнерските дроги\", каза Неделчо Рачев от охранителната полиция в Бургас.", "date": "2018.07.03", "title": "Полицията започва масирани проверки за наркотици по Черноморието"}
{"url": "https://www.dnevnik.bg/biznes/2018/07/03/3210767_jivotnovudi_shte_iskat_kompensacii_po_naredbata_za/", "text": "Близо 1 800 животновъди, които отглеждат овце и кози, ще претендират с колективни искове държавата да им изплати близо 30 милиона лева компенсации за пропуснати ползи по Наредбата за директните плащания за тази и миналата година. Това обявиха във Велико Търново ръководствата на асоциациите на овцевъдите и козевъдите, съобщи БНР. Върховният административен съд отмени текстовете в наредбата, свързани с бранша. Отменената наредба за директните плащания е засегнала около 360 хиляди овце и кози, за които не са получени полагащите им се субсидии. \"Пряката финансова щета е, че те не са могли да кандидатстват, тъй като новата наредба не им е дала това право. Косвената е, че те са влезли в една зависимост от изкупвачите на мляко, които, възползвайки се от тази зависимост, с 40% овчето мляко е слязло надолу спрямо 2016 година, а цените в магазина са с 40% нагоре\", коментира Симеон Караколев, съпредседател на Националната овцевъдна и козевъдна асоциация. В отговор от Министерството на земеделието съобщиха, че няма основание за претенции за компенсации и пропуснати ползи от отменения чл. 23 на Наредба №3 за директните плащания. Решението на съда не е осъдително, а отменително и има действие само занапред. То по никакъв начин не засяга подпомагането на животновъдите за кампанията през 2017 г., казват от министерството.", "date": "2018.07.03", "title": "Животновъди ще искат компенсации по Наредбата за директни плащания"}
{"url": "https://www.dnevnik.bg/sport/2018/07/03/3210742_ruska_kvalifikantka_prepuna_sharapova_oshte_na_starta/", "text": "Мария Шарапова отпадна изненадващо още на старта на \"Уимбълдън\". Рускинята допусна неочаквана загуба със 7:6 (3), 6:7 (3), 4:6 срещу сънародничката си Виталия Дяченко. Мачът беше много оспорван и премина под дъжд от пробиви. Накрая след последния 13-и пробив и над три часа игра квалификантката стигна до победата. В първия сет Шарапова имаше инициативата и три пъти пробиваше, но и в трите случая Дяченко мигновено връщаше пробива. В тайбрека шампионката от 2004 г. се наложи със 7:3 точки. Във втората част Шарапова поведе с 3:0 и този път задържа преднината си. Тя сервираше за победата при 5:4, но съперничката ѝ направи решителен пробив и се спаси. В последвалия втори тайбрек Дяченко спечели също със 7:3. Колебанията на Шарапова продължиха и в третия сет. В още два случая тя пробиваше и веднага след това се пропукваше в сервис-геймовете си. При 5:4 в своя ползва Дяченко направи решаващата стъпка и с поредния пробив стигна до победата. Новак Джокович се класира с уверена игра и бърза победа за втория кръг на \"Уимбълдън\". Сръбският тенисист се наложи с 6:3, 6:1, 6:2 срещу  Тенис Сандгрен . Трикратният шампион стигна до успеха след 93 минути. Следващият му съперник ще е аржентинецът Орасио Себайос. Джокович игра стабилно на начален удар, като допусна само една възможност за пробив в мача. Съперникът му се възползва, но това не му помогна да затрудни сърбина. Носителят на 12 титли от Големия шлем грешеше далеч по-рядко, като приключи с 15 непредизвикани грешки срещу 35 на американеца. Джокович взе първия сет след два пробива. Във втория той беше още по-убедителен, като Сандгрен стигна само до гейм. И в третата част сърбинът тръгна вихрено, като след два пробива дръпна с 3:0. Тогава тенисистът от САЩ върна единия, но с два поредни гейма на нула Джокович приключи мача.", "date": "2018.07.03", "title": "Руска квалификантка препъна Шарапова още на старта на \"Уимбълдън\""}
