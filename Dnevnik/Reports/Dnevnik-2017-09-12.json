{"url": "http://www.dnevnik.bg/sport/2017/09/12/3040719_bliasukut_na_mesi_dade_perfekten_start_na_barselona_v/", "text": "Лионел Меси разби прокобата срещу Джанлуиджи Буфон и изведе \"Барселона\" до убедителна победа с 3:0 срещу \"Ювентус\". Аржентинецът даде перфектен старт на каталунците в Шампионската лига, след като вкара първия и третия гол и имаше главна заслуга за втория. През първото полувреме \"Барселона\" владееше продължително топката (64% от времето), но \"Ювентус\" беше отлично подреден в отбрана и не допускаше опасности пред Джанлуиджи Буфон. Италианският шампион чакаше своите шансове на контраатака и по-често обстрелваше вратата на съперника. В шестата минута опасен шут по диагонала на Матиа де Шилио беше спасен от Марк Андре тер Стеген. Реферът Дамир Скомина не видя намесата на германския вратар и отсъди аут. Последваха два точни удара на Пауло Дибала и Миралем Пянич, но те не затрудниха особено Тер Стеге. В 16-ата минута Андрес Иниеста беше фаулиран пред наказателното поле, а Меси стреля в стената при отсъдения свободен удар. Топката се върна към Луис Суарес, който прати топката под гредата под гредата, но Буфон показа отличен рефлекс и изби в корнер. В 38-ата минута защита на \"Ювентус\" допусна първата си грешка и Дембеле имаше възможност да открие резултата, но под натиска на Алекс Сандро стреля високо на вратата. В последната минута на полувремето \"Барселона\" най-после получи повече пространство в половината на \"Ювентус\" и се възползваха. Дембеле изнесе добре топката между трима играчи към Меси. Аржентинецът напредна от центъра, размени двойно подаване със Суарес и с отлично насочен удар с левия крак по земята намери далечния ъгъл. През второ полувреме каталунците заиграха много по-спокойно и изцяло контролираха мач, а играчите на \"Ювентус\" не успяха да отговорят по никакъв начин. Меси беше много близо да вкара втори гол веднага след почивката, но ударът му срещна гредата. Попадението обаче не закъсня. В 56-ата минута петкратният носител на \"Златната топка напредна отдясно и опита подаване към Суарес. Подаването беше пресечено от Родриго Бетанкур, но топката попадна право в Иван Ракитич, който удвои аванса на \"Барселона\". В 69-ата минута Меси нахлу от десния фланг към центъра, задържа между няколко бранители и хвана в крачка Буфон с удар в близкия ъгъл.  До края на мача гол на Суарес беше отменен заради засада, а \"Ювентус\" пропусна няколко добри възможности да намали резултата. Италианският шампион създаде нещо в атака едва в края на мача, когато \"Барселона\" намали темпото. Шампионът на \"Челси\" постигна най-убедителната победа в първия ден от груповата фаза на най-силния европейски турнир. Лондончани разбиха дебютанта от Азербайджан \"Карабах\" с 6:0 с попадения на Педро Родригес, Давиде Дзапакоста, Сесар Аспиликуета, Тиемуе Бакайоко, Мичи Матшуай и автогол на Максим Медведев.  \"Пари сен жермен\" затвърди заявката си да атакува първия си трофей в Шампионската лига след разгром с 5:0 при гостуването на \"Селтик\". Парижани поведоха с 3:0 още до 40-ата минута след голове на Неймар, Килиан Мбапе и Единсон Кавани от дузпа. Микаел Кустиг прати топката в собствената си врата в 83-ата минута, а две по-късно Кавани оформи крайния резултат. \"Манчестър юнайтед\" се завърна в турнира с безпроблемно 3:0 у дома срещу \"Базел\". \"Червените дяволи\" постигнаха най-убедителния си успех в първия мач от групите на Шампионската лига от победата с 5:0 срещу \"Олимпиакос\" през 2003 г. Влезлият като резерва вместо Пол Погба Маруан Фелайни откри резултата в 35-ата минута. Осем минути след почивката Ромелу Лукаку след центриране от свободен удар на Дейли Блинд. Шест минути преди края на редовното време появилият се малко преди това Маркъс Рашфорд оформи крайния резултат. Той спази традицията да вкарва гол при дебютите си във всички турнири - Висшата лига, Купата на Англия, Лига Европа, Шампионската лига, и за английски национален отбори. \"Байерн\" (Мюнхен) също беше убедителен на старта, въпреки че показа колеблива игра. Германският шампион победи \"Андерлехт\" с 3:0. Още в 11-ата минута Стив Кумс хвана за работо Роберт Левандовски в наказателното поле и беше изгонен с директен червен картон, след като полякът се строполи на земята. Левандовски реализира отсъдената дузпа, а Тиаго Алкантара и Джошуа Кимих се разписаха след почивката Всички резултати \"Бенфика\" - ЦСКА (Москва) 1:2 \"Манчестър юнайтед\" - \"Базел\" 3:0 \"Байерн\" - \"Андерлехт\" 3:0 \"Селтик\" - ПСЖ 0:5 \"Челси\" - \"Карабах\" 6:0 \"Рома\" - \"Атлетико\" (Мадрид) 0:0 \"Барселона\" - \"Ювентус\" 3:0 \"Олимпиакос\" - \"Спортинг\" 2:3", "date": "2017.09.12", "title": "Блясъкът на Меси даде перфектен старт на \"Барселона\" в Шампионската лига"}
{"url": "http://www.dnevnik.bg/bulgaria/2017/09/12/3040478_sled_ubiistvoto_vuv_vinogradec_sobstvenikut_na/", "text": "От разпечатката от мобилния телефон на доскорошния председател на общинския съвет в Септември Лазар Влайков, с чието оръжие беше убит човек, се вижда, че в нощта на убийството той е звънял над 15 пъти на съпругата си. Същевременно в показанията си свидетели сочат, че тя е била там. Това се разбра по време на заседанието в окръжния съд в Пазарджик, който потвърди по-леката мярка за неотклонение - домашен арест, каквото реши и  долната съдебна инстанция , съобщи \"Фокус\". Прокуратурата обвинява Влайков за това, че по време на тържество на 31 август във Виноградец не е взел необходимите мерки за сигурност, предоставил е оръжието си на дете, в резултат на което е последвала смъртта на Наско Тонкев. Затова държавното обвинение поиска най-тежката мярка - постоянен арест, но съдът не уважи искането му. Определението на съда е окончателно. Магистратите се аргументираха с чистото съдебно минало на Влайков, както и с липсата на опасност да се укрие или извърши престъпление.  Прокурор Васил Малинов представи пред съдебния състав нови доказателства по делото - резултатите от три експертизи, две химични и една съдебномедицинска експертизи. От химичната експертиза и натривките по ръцете на 6-годишното дете Лазар Влайков и Наско Тонкев се разбира, че по ръката на детето и левия ръкав на Влайков има едни и същи по състав микрочастици, а по ръцете на убития - други. Първоначалната информация, разпространена от говорителя на полицията в града, бе, че  6-годишно дете е стреляло последно , след което Тонкев е починал.  Роднините му обаче се усъмниха в тази версия  и заявиха, че според тях Влайков е убил Тонкев. Близките му отношения с местния ръководител на прокуратурата са помогнали за измислянето на теорията, че детето е извършило убийството, защото е наказателно неотговорно, коментираха още близките на жертвата. Заради тези твърдения прокуратурата поиска разпечатки от телефона на Влайков и разследването бе преместено  в Пловдив по нареждане на главния прокурор . От днешното заседание не се разбра дали държавното обвинение ще иска разпечатка и от телефона на съпругата на Влайков. Пред съда днес прокуратурата обърна внимание и на резултата от съдебномедицинската експертиза, според която куршумът е проникнал отдолу нагоре и отляво надясно. Това е възможно, в случай че подредбата, в която са седели на празненството, е следната: Влайков - Тонкев - 6-годишното дете. За такава подредба говорят някои свидетели, посочва \"Фокус\".  \"24 часа\"  обаче цитира прокурор Малинов, че свидетел твърди, че детето е стояло отдясно на убития Тонкев, така че няма как то да го е простреляло. ", "date": "2017.09.12", "title": "След убийството във Виноградец собственикът на пистолета е провел 15 разговора със съпругата си"}
{"url": "http://www.dnevnik.bg/photos/2017/09/12/3040526_snimka_na_denia_curkovno_shestvie_paralizira_centura/", "text": "Църковно шествие парализира централната част на Санкт Петербург, след като властите пропуснаха да предупредят по кои улици ще премине то. За четвърта поредна година на 12 септември десетки хиляди се включват в Кръстен ход по повод деня, в който през 1724 г. мощите на Александър Невски са пренесени от град Владимир в новата столица.Този път задръстванията са огромни и на места надхвърлят 4 км, включително защото е затворен един от мостовете над река Нева.", "date": "2017.09.12", "title": "Снимка на деня: Църковно шествие парализира центъра на Санкт Петербург"}
{"url": "http://www.dnevnik.bg/gradska_sreda/2017/09/12/3040486_dali_kolata_shte_se_usmihne_ili_kak_se_razbira_dali/", "text": "Дали автомобилът ви замърсява въздуха? Моментален отговор на този въпрос може да получи всеки шофьор, ако премине през  мобилната станция на испанската компания RSLab , която от 4 септември от лабораторията поставят на различни места в София. Тя е устройство, което посредством инфрачервени и ултравиолетови лъчи измерва нивата на вредните емисии, които отделя всеки автомобил. Друг датчик измерва скоростта на движение, а камера заснема номерата на колите. На няколко метра след станцията е поставен монитор, на който се изписва дали автомобилите отделят ниски (Low), средни (Average) или високи (High) нива на замърсители - фини прахови частици въглеводороди, въглероден окис и азотен оксид. Всеки от надписите е придружен от емотикон в различен цвят - зелен и усмихнат, жълт и безизразен или червен и ядосан - за най-замърсяващите автомобили. Днес станцията е разположена на разклона от бул. \"Михай Еминеску\" към бул. \"Цариградско шосе\". Утре обаче ще бъде на друго място, за да могат да съберат повече данни, казва представителят на RSLab. Всяка нова локация се съгласува с полицията. Единственото изискване е мястото да бъде под наклон, където автомобилите ускоряват и подават повече газ. Инициативата е на програмата \"Зелена София\" и ще продължи до 15 септември. Всеки ден на страницата на  програмата във \"Фейсбук\"  се обявява мястото, на което е поставена станция. След края на кампанията всеки собственик на автомобил, който отделя високи нива на замърсители на въздуха, ще получи известие от КАТ, но не и глоба. Събраните от отчитането данни ще бъдат изпратени в лаборатория в Мадрид, а след това ще бъда представени на пресконференция в София.", "date": "2017.09.12", "title": "Дали колата ще се усмихне, или как се разбира дали замърсява въздуха"}
{"url": "http://www.dnevnik.bg/bulgaria/2017/09/12/3040475_organizacii_poiskaha_sudiia_bogdana_jeliavska_da_ne/", "text": "Организациите, които заведоха колективни искове срещу Столичната община заради мръсния въздух, са поискали съдия Богдана Желявска да не разглежда делото. Това се разбира от съобщение на група \"Чист въздух\", зад която са подписалите исковата молба, подадена в края на май ( \"Спаси София\", \"За Земята - Достъп до правосъдие\", асоциация \"Диабет тип 2\" и Център за независим живот, адвокатите Димо Господинов, Христо Христев и Иван Велов също са част от кампанията). Молбата за отвод на съдия Желявска е мотивирана със съмненията на жалбоподателите за нейната безпристрастност, както и заради необосновано забавяне на допускането на процесното дело. \"От името на представителите на колектива, внесли за разглеждане обективно съединените колективни искове по гр.д. № 6614/17 на I-3 с-в СГС, отправям до Вас искане за отвод на основание чл.22, ал.1, т.6 ГПК, тъй като имаме сериозни съмнения във Вашата безпристрастност. Необоснованото забавяне на допускането на процесното дело говори за това, че вероятно умишлено забавяте разглеждането му, което е във вреда на интереса на колектива. А ние сме длъжни да го защитим\", цитират молбата за отвод от групата. Делото попадна при Желявска, след като друг съдия от СГС - съдия  Богдана Желязкова, отказа да гледа делото , защото тя и семейството й са увредени от същия въздух и това поставя под съмнение нейната безпристрастност.", "date": "2017.09.12", "title": "Организации поискаха съдия Богдана Желявска да не гледа делото за мръсния въздух в София"}
{"url": "http://www.dnevnik.bg/sport/2017/09/12/3040464_ibrahimovich_obeshta_celiiat_sviat_da_razbere_kogato/", "text": "Нападателят на \"Манчестър юнайтед\" Златан Ибрахимович обеща целият свят да разбере, когато се завърне в игра. Шведът лекува тежка контузия в коляното, която получи в края на април. Първоначалните прогнози бяха, че той ще отсъства до края на календарната година, но възстановяването му върви по-бързо от очакваното. \"Коляното е почти на място. Целият свят ще разбере, когато се завърна в игра. Продължавайте да ме подкрепяте, бъдете търпеливи и ще се завърна по-силен от всякога\", каза шведският ветеран преди домакинството на \"Юнайтед\" в Шампионската лига срещу \"Базел\". Ибрахимович подписа договор за една година  с \"червените дяволи\", след като стана ясно, че може да се върне на терена много по-рано от очакваното. Нападателят дори беше включен  в групата на \"Юнайтед\" за мачовете в Шампионската лига .", "date": "2017.09.12", "title": "Ибрахимович обеща целият свят да разбере, когато се завърне"}
{"url": "http://www.dnevnik.bg/sport/2017/09/12/3040543_futbolnata_liga_v_angliia_prodade_tv_pravata_si_za_600/", "text": "Английската футболна лига (EFL) продаде телевизионните си права на \"Скай спорт\" срещу рекордните 600 милиона паунда. Договорът е за срок от пет години, като влиза в сила от сезон 2019-2020. Футболната лига включва 72-ата клуба от трите професионални нива извън Висшата лига - Чемпиъншип, Лига 1 и Лига 2. Освен мачове от тези първенства \"Скай спортс\" ще излъчва срещите от Купата на лигата и Трофеят на Футболната лига, както и плейофите за промоция. Увеличението спрямо настоящия договор е с 36% на година. В момента клубовете от Футболната лига получават 88.3 милиона паунда годишно. С новия договор те имат възможност да предават пряко в клубните си сайтове и телевизии мачовете извън уикендите, които \"Скай спортс\" не излъчва на живо. Телевизията запазва правото си да блокира излъчването на срещи по интернет от 14.15 до 17.15 часа местно време в събота. Излъчените двубои през сезона ще бъдат максимум 150. \"Преговорите дойдоха в период на предизвикателство в продажбата и придобиването на спортни права в Обединеното кралство. След щателно проучване на пазара, вярваме, че не само се е увеличила стойността на нашите клубове, но и това е най-доброто предложение от нашия партньор\", заяви директорът на EFL Шон Харви.", "date": "2017.09.12", "title": "Футболната лига в Англия продаде тв правата си за 600 млн. паунда"}
{"url": "http://www.dnevnik.bg/biznes/2017/09/12/3040519_ikonomikata_na_germaniia_shte_narasne_tazi_godina_s/", "text": "Германската икономика се очаква да нарасне с над 2 процента тази година с отчитане на сезонните фактори, което ще е най-силният растеж от 6 години, обяви Съюзът на германските индустриалци (BDI). Сдружението повиши прогнозата си за растежа на най-голямата европейска икономика, информира \"Ройтерс\". Министерството на икономиката съобщи по-рано в месечния си бюлетин, че очаква икономиката на страната да загуби част от набраната инерция през второто полугодие. Засега министерството се придържа към прогнозата си за растеж тази година от 1.5 на сто без отчитане на сезонните фактори, което означава 1.8 процента с отчитане на сезонните фактори. Икономистите очакват правителството да повиши прогнозите си за растежа в края на месеца. BDI изготвя своята прогноза на базата на тесните си връзки с над 100 000 големи, средни и малки предприятия, които дават работа на над 8 милиона служители. През първото полугодие германският износ е нараснал с почти 4 процента, посочва Съюзът на германските индустриалци, допълвайки, че очаква подобен растеж и през второто полугодие. Рекордно високата заетост, повишаването на реалните заплати и супер ниските лихви подкрепят възхода на германската икономика, която вероятно ще помогне на германския канцлер Ангела Меркел да спечели четвърти мандат на федералните избори на 24 септември. През юли МВФ прогнозира ръст от 1.8% за тази и 1.6% за следващата година при положеине, че през 2016г. икономиката нарасна с малко под 1.9% от БВП. Икономическото министерство смята, че потреблението ще остане важен двигател, но в търговията на дребно се усеща напрежение и вероятно през третото тримесечие ще се усети охлаждане на растежа. Това си пролича още при съобщенията за изненадващо намаляване на индустриалните поръчки през юли и свиването с повече от очакваното на покупките от домакинствата. Бизнес настроението като цяло е много позитивно и фирмите продължават да назначават нови служители. \"Но ръстът на заетостта ще е по-бавен от очакваното, по-сдържано ще е и разширяването на дейността в промишленото производство и строителството\", заявяват от министерството.", "date": "2017.09.12", "title": "Икономиката на Германия ще нарасне тази година с най-високото темпо от 6 години"}
{"url": "http://www.dnevnik.bg/sport/2017/09/12/3040512_snimka_na_denia_plajen_voleibol_na_bulevard_dondukov/", "text": "Столичният бул. \"Александър Дондуков\" може да е затворен заради ремонт, но пък прие мачове по плажен волейбол. Събитието е част от инициативата \"БулевАРТ\" на Столичната община, от която обясниха, че идеята е знакови улици в града да се превръщат в поле за различни спортно-културни прояви. \"Ремонтите предизвикват затруднения, но те могат да станат арена на нещо приятно\", каза зам.-кметът по транспорта и автор на идеята Евгени Крусев. За събитието бяха поканени известни личности, сред които футболният треньор Димитър Пенев и бивши волейболни национали. За игрището са използвани 180 тона пясък, а мачовете и музикалната програма ще продължат до 22 часа днес.", "date": "2017.09.12", "title": "Снимка на деня: Плажен волейбол на булевард \"Дондуков\""}
{"url": "http://www.dnevnik.bg/sviat/2017/09/12/3040537_germanskite_zeleni_poiskaha_ot_budeshtiia_si/", "text": "Бъдещият коалиционен партньор на Зелените ще трябва да затвори двадесетте най-замърсяващи топлоелектрически централи, ако иска те да участват в управленска коалиция след изборите този месец. Това казаха съпредседателят на Зелените Джем Йоздемир, цитиран от \"Ройтерс\". Друго изискване към \"което и да било правителство\" ще е да заделя по 1 милиард евро всяка година за подобряване на градския транспорт и велоалеите и да лобира за по-ефикасна търговия с въглеродни емисии на европейско ниво. Борбата срещу климатичните промени трябва да е \"философията\" в основата на следващото управление предвид метеорологичните явления от последните месеци, от наводненията в Германия до сушата в Южна Европа, добави той. \"Сякаш природата се опитва да говори с нас\", каза Йоздемир пред журналисти на лодка, зареждана със слънчева енергия в Берлин, която по-късно в понеделник премина край канцеларията на Меркел. Миналата седмица Зелените отхвърлиха идеята за трипартийна коалиция с християндемократите на Меркел и Свободните демократи (FDP). Йоздемир каза за репортерите, че между неговата партия и либералите има огромна пропаст, и припомни изказвания от членове на FDP, според които идеята за връзка между климатичните промени и метеорологичните явления от последните месеци като пример за \"фалшиви новини\". Въпреки това той даде да се разбере, че Зелените ще \"говорят с всички, но не и за всичко\". Според проучванията подкрепата за Зелените е около 8 на сто. Изследване на агенция \"Форса\" сочи, че близо половината германци биха искали да ги видят в следващото правителство. \"Вместо да станем световни шампиони в опазване на климата, ние сме световни шампиони в лигнитните въглища\", каза Йоздемир във връзка с изследване от миналата седмица, според което целите за намаляване на въглеродните емисии на Германия до 2020 г. няма да бъдат изпълнени и се увеличават в последните години. Досега Меркел подхожда предпазливо към идеята, която самата тя загатна - поетапно спиране на електроцентралите, използващи лигнитни въглища, тъй като тя би засегнала десетки хиляди места.", "date": "2017.09.12", "title": "Германските Зелени поискаха от бъдещия си коалиционен партньор да затвори 20 топлоцентрали"}
{"url": "http://www.dnevnik.bg/biznes/2017/09/12/3040627_zashto_germaniia_ne_biva_da_plashta_na_polsha_za/", "text": "Трудно е да се води обективен и безпристрастен дебат за полските искания за репарации, имайки предвид колко жестоки са били престъпленията, извършени от германците в Полша през Втората световна война. Тогава нацистка Германия превръща Полша в най-зловещата арена за изтребление на европейските евреи. Арена, на която се води и безогледна война срещу полското цивилно население - война, която по много признаци отговаря на дефиницията за масово унищожение на хора, съдържаща се в конвенцията за геноцида на ООН, подписана през 1948 година. Случилото се в Полша от 1939 до 1945 година е описано подробно от историците. То надхвърля дори и най-смелите ни представи. Затова и всеки отговор, който отхвърля или релативира исканията за обезщетения за загубите и страданията на поляците през шестте години на германска окупация на страната, изглежда неадекватен, безчувствен и дори неморален. Въпреки всичко казано дотук, германското правителство е длъжно да реагира с юридически действия срещу исканията на Варшава. Защото ако не го направи, то ще открехне вратата за подобни искания и от други страни. Полша не е единствената жертва на националсоциалистическата агресия. Имайки предвид какво е причинил Третият райх на цяла Европа, може да се твърди, че подобни искове биха съсипали дори такава мощна в икономическо отношение държава като Германия. Нека не забравяме освен това: че общата европейска политика, нашият общ отговор на предизвикателствата на настоящето и бъдещето би бил невъзможен, ако оставим злодеянията на миналото да диктуват днешния дневен ред. Това не би било от полза за никого - включително и за една Полша, която през последния четвърт век спечели много от европейското обединение. Именно процесът на европейско единение е отговорът на историята от времето на Втората световна война. Никой не оспорва голямата историческа отговорност на Германия. Но тук става въпрос за това да превъзмогнем бремето на миналото, за да можем днес да гарантираме мира в Европа. С реториката на сегашното полско правителство се постига точно обратното - в ущърб на всички ни.", "date": "2017.09.12", "title": "Защо Германия не бива да плаща на Полша за миналото"}
{"url": "http://www.dnevnik.bg/bulgaria/2017/09/12/3040628_sudebniiat_suvet_izprati_izbora_na_georgi_cholakov_za/", "text": "Висшият съдебен съвет (ВСС)  изпрати предложение до президента Румен Радев за издаване на указ на назначаване на Георги Чолаков за председател на Върховния административен съд. Вчера кадровият орган на Темида избра Чолаков, който е ръководител на второ отделение в съд с 20 гласа \"за\". За другия кандидат - Соня Янкулова гласуваха петима души. Чолаков беше издигнат от пленума на съдиите от ВАС с подкрепа от над 50 магистрати. Последният етап от процедурата е издаването на указ от президента Радев. Той може да върне веднъж процедурата на съдебния съвет. Преди това време той заяви, че ще подкрепи избор направен от магистратите от ВАС. ", "date": "2017.09.12", "title": "Съдебният съвет изпрати избора на Георги Чолаков за одобрение от президента Радев"}
{"url": "http://www.dnevnik.bg/zelen/2017/09/12/3040631_okolo_70_ot_bulgarite_podkrepiat_spodelenoto_putuvane/", "text": "Около 70% от българите са склонни да се включат в споделено пътуване. Това показва онлайн допитване, свързано с нагласите към споделеното придвижване с автомобил, извършено по поръчка на Министерството на околната среда и водите (МОСВ). Данни от проучването съобщи министерството, а поводът е предстоящата Европейската седмица на мобилността – от 16 до 22 септември. Интервюирани са общ 800 души от градове с население над 25 хил. души. Министерството уточнява, цитирано от БТА, че не подкрепя \"практики, свързани със сивата икономика, каквато по думите им е платформата Uber\", а идеята им е да се популяризират \"екологични начинания за придвижване\" чрез споделеното пътуване. Данните от проучването показват, че 72,4 на сто от респондентите са заявили склонност към споделеното пътуване. Със сигурност биха се включили 28,9%, а други 43,5 на сто по-скоро биха участвали. 51% са имали опит с подобна практика. Основни предимства на споделеното пътуване за българите са пестенето на средства (87%), намаляване броя на автомобилите (56,9%), намаляването на задръстванията (53 %), намаляване на вредните емисии (53%). Най-честите притеснения свързани със споделеното на общ автомобили са опасенията за безопасност – 23%, превоз с непознати – 14%. Идеята не харесват 10% от интервюираните, други 10 на сто се притесняват от зависимостта си от други хора. За навиците при придвижването си в града 42% са отговорили, че всеки ден ползват автомобил. С кола до работа се придвижват 41%, а в свободното си време – 29%. Пеша до работа ходят 17%, а в свободното си време – 34%. Идеята на кампанията е да предизвика инициативи за промяна в начина на живот на хората, така че да се подобри и качеството на околната среда. Мотото тази година е \"Заедно стигаме по-далеч\". Според данните за състоянието на атмосферния въздух за 2016 г. на Изпълнителната агенция по околна среда, цитирани от зам. министър Николова, на 22 септември – европейския ден без автомобили, в центъра на София концентрацията на фини прахови частици е била почти 3 пъти по-ниска в сравнение с 21 септември.", "date": "2017.09.12", "title": "Около 70% от българите подкрепят споделеното пътуване, сочат данни на екоминистерството"}
{"url": "http://www.dnevnik.bg/sport/2017/09/12/3040654_jalbata_na_levski_ot_macha_s_ludogorec_otnovo_ne_beshe/", "text": "Дисциплинарната комисия към Българския футболен съюз (БФС) отново отложи разглеждането на жалбата на \"Левски\" срещу съдийството  в мача с \"Лудогорец\" . Двубоят се игра на 6 септември, а това е второ отлагане на решението по сезирането от страна на сините. Мачът на \"Герена\", който завърши при нулево равенство, беше ръководен от Никола Попов с помощници Георги Тодоров и Мартин Венев. Най-големите претенции на \"Левски\" са свързани със ситуацията, при която в рамките на секунда Натанаел удари два пъти в лицето Антонио Вутов - първо с лакът, а след това с юмрук. След като получи сигнал от страничния съдия, Попов взе доста странно решение. Той показа жълт картон на Натанаел и отсъди топка в полза на \"Лудогорец\". \"Левски\" настоява бразилецът да бъде наказан по видеозапис. На 7 септември дисциплинарната комисия обяви, че отлага разглеждането на инцидентите от мача и жалбата на сините за следващото си заседание, за да получи експертно становище от съдийската комисия. Днес дисципът се събра и наложи обичайните наказания за пиротехника и хвърлени предмети. Жалбата на \"Левски\" обаче отново не беше разгледана. Обявената причина за отлагането е, че все още не е получен изискания експертен доклад от съдийската комисия. От дисциплинарната комисия заявиха, че отлагат разглеждането на жалбата за следващото си редовно заседание, като очакват доклада на съдийската комисия \"до края на работния ден на 18 септември\".", "date": "2017.09.12", "title": "Жалбата на \"Левски\" от мача с \"Лудогорец\" отново не беше разгледана"}
{"url": "http://www.dnevnik.bg/photos/2017/09/12/3040152_fotogaleriia_seriinite_modeli_koito_vpechatliha_vuv/", "text": "С първия от двата дни за пресата днес отвори врати  . В няколко галерии ще представим най-интересните модели на него. Започваме със серийните модели като това \"Бугати\" Зиро 400 Зиро. Това всъщност е версията на модела \"Широн\", която постави рекорд за ускорение от място до 400 км/ч за 42 секунди", "date": "2017.09.12", "title": "Фотогалерия: Серийните модели, които впечатлиха във Франкфурт"}
{"url": "http://www.dnevnik.bg/sviat/2017/09/12/3040568_saakashvili_shte_opita_da_obedini_opoziciiata_v/", "text": "Ден след като си проправи със сила път през граничния пост и се върна обратно в Украйна, бившият грузински президент Михаил Саакашвили каза, че ще обедини опозицията срещу своя бивш съюзник, украинския президент Петро Порошенко, и че планира да води кампания в търсене на подкрепа. Саакашвили иска да победи Порошенко на следващите избори, обвинявайки президента в отстъпление от предизборните обещания за  изкореняване на корупцията  и извършване на реформи, направени по време на протестите на Майдана през 2014 г., свалили от власт тогавашния прокремълски лидер. За момента изглежда невероятно Саакашвили, който е учил в Украйна и говори свободно украински език, да дойде на власт. Неговото украинско гражданство, дадено му от Порошенко, когато го направи губернатор на Одеса през 2015 г.,  му беше отнето . Социологическите допитвания показват, че неговата партия - \"Движение на новите сили\", има малка подкрепа.  \"Боря се срещу необузданата корупция, срещу факта, че олигарсите контролират отново изцяло Украйна, срещу факта, че Майданът беше предаден\", каза Саакашвили на пресконференция в Лвов. Неговата личност разделя общественото мнение. Поддръжниците му виждат в негово лице безстрашен кръстоносец срещу корупцията, но критиците му казват, че неговата яростна риторика е почти лишена от същина. Годините на  управлението му  в Грузия бяха опетнени според критиците от неговото монополизиране на властта и от натиска му над съдебната система. Той беше президент на Грузия във времето на катастрофалната петдневна война с Русия през 2008 г. - конфликт, който според критиците на Саакашвили бил резултат от погрешните му сметки. Саакашвили казва, че не се стреми към президентския пост в Украйна, а иска да издигне на него нов, по-млад политик. Но макар вероятно да не представлява заплаха като пряк противник, Саакашвили би могъл да докаже, че може да бъде ефикасно оръжие срещу Порошенко за влиятелни опозиционни фигури като Юлия Тимошенко, която беше заедно с него на границата в неделя. В допитванията Порошенко е след Тимошенко, бивш премиер и лидер на една от най-големите опозиционни партии в Украйна. \"Това е брак по сметка между Тимошенко и Саакашвили, но партиите имат различни интереси\", казва политическият анализатор Володимир Фесенко. \"Тимошенко се опитва да използва тази ситуация с надеждата, че това ще предизвика политическа криза в Украйна и ще доведе до предсрочни избори\", допълва експертът. Отношенията на Саакашвили с Порошенко датират от близо три десетилетия, когато те са били студенти в един и същ университет в Киев и тяхното споделено противопоставяне на Кремъл по-късно ги събра като политици. Но през ноември 2016 г. между тях настъпи остър разрив, година след като Порошенко покани Саакашвили да бъде губернатор на Одеска област и да помогне за прокарването на реформите. Саакашвили  впоследствие напусна поста си , обвинявайки Порошенко в насърчаване на корупцията, и се превърна в един от неговите най-гръмогласни критици.  От кабинета на Порошенко казват, че Саакашвили не е успял да извърши промени като губернатор и че неговото украинско гражданство му е било отнето, защото той написал невярна информация в регистрационния си формуляр. Саакашвили казва, че решението е било политически мотивирано. То го остави де факто без гражданство, тъй като Грузия също го лиши от грузинско гражданство. В неделя вечерта Саакашвили и неговите поддръжници пробиха кордона от граничари, за да се върнат в Украйна от Полша.  \"Няма значение кой нарушава държавната граница - онези, които нахлуват от изток или политиците от запад. Те винаги трябва да носят правна отговорност за това\", каза Порошенко вчера в телевизионно обръщение. Президентът каза още, че Саакашвили е трябвало да се обърне към украинските съдилища, за да оспори отнемането на гражданството му. \"Сега въпросът е от компетенциите на правоналагащите органи и те вече започнаха да действат\", каза Порошенко. Саакашвили каза, че ще посети всички области на Украйна, за да \"обедини различните политически сили около общата тема, че ние трябва да имаме демокрация и че не трябва да оставяме олигарсите да господстват\". Откакто Порошенко встъпи в длъжност през 2014 г., процесът на реформи в Украйна върви трудно. Депутатът реформист Мустафа Найем, едно от лицата на протестите на Майдана и член на партията на Порошенко в парламента, пътува със Саакашвили в неделя и обвини властите в Киев, че се опитват да запушат устата на опонентите. \"Ние не искахме такава страна, когато протестирахме на Майдана\", каза той пред репортери. \"Ние искахме една страна, в която опонентите, политическите опоненти, имат правото да говорят каквото поискат\", допълни той. Саакашвили може да бъде арестуван. Полицията вече започна криминално разследване на инцидента в неделя, а главният прокурор Юрий Луценко каза, че онези, които прекосяват границата незаконно, ще бъдат съдени. Киев може да остави на мира Саакашвили, може да го арестува и вероятно да го екстрадира в Грузия. Саакашвили взе властта в Грузия след мирен бунт, известен като Революцията на розите, през 2003 г. Сега 49-годишният бивш президент е издирван по обвинения за престъпления в Грузия. Той твърди, че обвиненията са политически мотивирани. /БТА", "date": "2017.09.12", "title": "Саакашвили ще опита да обедини опозицията в Украйна срещу Порошенко"}
{"url": "http://www.dnevnik.bg/detski_dnevnik/2017/09/12/3032556_vuprosi_i_otgovori_za_zanimalnite_sled_uchilishtnata/", "text": "\"Детски Дневник\" публикува отговорите на министерството на образованието на въпроси за занималните, които интересуват родители и ученици в навечерието на 15 септември. Тази статия е част от специалната  поредица \"На училище\"  на \"Детски Дневник\". Тази година тя е посветена на родителските страхове. До края на септември  тук  ще можете да прочетете съветите на специалисти по най-важните теми за здравето, развитието и сигурността на учениците. Организацията на учебния ден е полудневна и целодневна. Държавата създава условия за разширяване на възможностите за целодневна организация на учебния ден. Целодневната организация е за ученици в дневна и комбинирана форма на обучение и включва провеждането на часове по училищния учебен план, дейности по самоподготовка, по организиран отдих и физическа активност и занимания по интереси. Училището организира целодневна организация за учениците от: · от І до ІV клас при желание на родителите; · от І до VІІ клас в средищните училища (в които учат деца от населените места без училище); · от V до VІІ клас при желание на родителите и в зависимост от наличието на условия в детските градини, училищата и центровете за подкрепа за личностно развитие. ? При целодневната организация учебните часове от седмичното разписание се провеждат в самостоятелен блок до обяд или след обяд, а дейностите по самоподготовка, по организиран отдих и физическа активност и заниманията по интереси се провеждат съответно след обяд или преди обяд. Броят на децата при този вариант е от 16 до 25 ученици, но може да достигне 28 ученици. При целодневната организация за учениците от I до IV клас по паралелки учебните часове по седмичното разписание може да се редуват с дейностите по самоподготовка, по организиран отдих и физическа активност и заниманията по интереси в смесен блок сутрин и след обяд. Броят на учениците е съобразно броя на децата в паралелката, но не следва да надвишава 24. Посещението на всички дейности в групата за целодневна организация е задължително, както и при отсъствие от тези часове следва да се представят документи за уважителните причини, поради които е отсъствал ученика. При констатиране на намаляване броя на учениците в групата под минималния – 16 ученици, по време на учебните занимания групата може да се разформирова. Групите за целодневна организация се формират при условията и реда, определени с държавния образователен стандарт за финансиране на институциите, и съобразно броя на подадените заявления от родителите до 1 септември. Училищата са длъжни да осигурят целодневна организация на обучение на учениците от I до IV клас. Броят на групите в училището за целодневна организация се определя в началото на учебната година зависи освен от желанието на родителите и от наличието на условия. При липса на място, както и поради липса на достатъчен брой ученици за формиране на самостоятелни групи съобразно класа, групите се сформират като сборни за ученици, ако са в рамките на един и същи етап – от І до ІV клас или от V до VІІ клас.", "date": "2017.09.12", "title": "Въпроси и отговори за занималните след училищната реформа"}
{"url": "http://www.dnevnik.bg/sviat/2017/09/12/3039937_s_cena_ot_1000_dolara_noviiat_aifon_shte_e_test_za/", "text": "\"Епъл\" (Apple) представя в централата си във вторник новия си смартфон - iPhone X - десет години след като първия продукт с марката \"Айфон\" се появи на пазара. Макар последният апарат да усъвършенства дисплея, дизайна и камерата на предшественика си \"Айфон 7\" и на надгражда някои от ключовите му ъпдейти, стойността от 1000 долара ще е истинско изпитание за лоялните потребители във време, когато цената ще е все по-важна за приходите на компанията, пише \"Файненшъл таймс\". Според анализатори появата на новия модел ще помогне на \"Епъл\" да реши проблема с ръста си от последните две години в условия на наситен пазар в Америка и Европа, където потребителите ползват наличните си устройства по-дълго и е по-надеждно да се разчита на по-висока цена на продажба, отколкото на по-голям брой продажби. По информация, която изтече през няколко технологични издания, се очаква той да има OLED екран с по-висока резолюция и размер от 14.7 см, което ще го превърне в най-големия смартфон, произвеждан до този момент от компанията. Екранът ще заема цялата предна панелна част на телефона и няма да бъде отделян с разграничителни елементи по краищата. Най-вероятно телефонът ще се зарежда безжично. Новият телефон ще използва и технология за разпознаване на лица, за да идентифицира потребителите, вместо сегашната, която използва пръстов отпечатък. Друго нововъведение ще бъде липсата на бутон Home, като функцията му ще бъде изпълнявана от виртуален бутон, който ще бъде част от екрана. Очаква се също така паметта му да е три гигабайта, почти колкото на \"Айфон 7+\" и да има до три камери - една или две отзад и една за селфита отпред. Недостиг на компоненти Изпитание ще има и за търпението на онези потребители, които биха искали да си го купят по-скоро - очаква се, че голям брой устройства може да не бъдат пуснати на пазара и дълго след септември, а това създава възможност за конкуренти да предлагат последните си модели на по-евтини устройства. Част от проблема е в неналичността на някои от по-скъпите компоненти на iPhone X, които също са сред причините за цената на новия смартфон. Според източнии на \"Уолстрийт джърнъл\" липсата на компоненти е причината производството на новия \"Айфон\" да се забави поне с месец от предвидения график. Изследване на компанията \"Криейтив стратеджис\" показва, че 21% от потребителите, които планират да си купят новия \"Айфон\", биха го направили независимо от цената. Близо една трета от сега използващите \"Айфон\" обаче казват, че не биха си взели нов, ако той е прекалено скъп. Заедно с iPhone X ще бъде пуснат още един модел - iPhone 8, който повече ще наподобява предишните, и 8+, както и нов модел смарт часовник (Apple Watch).", "date": "2017.09.12", "title": "С цена от 1000 долара новият \"Айфон\" ще е тест за лоялността на потребителите"}
{"url": "http://www.dnevnik.bg/sviat/2017/09/12/3039962_makron_se_izpravia_pred_purvi_protest_zaradi_trudovata/", "text": "Кабинетът на френския президент Еманюел Макрон за пръв път ще се сблъска с мащабно улично недоволство, откакто държавният глава беше избран през пролетта. След като екипът прие спорна реформа на трудовото законодателство, няколко от водещите синдиката обявиха стачка и масови демонстрации за 12 септември. Други профсъюзи обаче не подкрепиха идеята за стачни действия и казаха, че има и други начини да изразят недоволството си. Според радио RFI служители на над 4000 фирми ще се включат в демонстрации в най-малко 180 града, включително най-големите (Париж, Марсилия, Лион и Тулуза), по данни на профсъюза CGT, който  първи насрочи протеста . Ще има смущения в градския транспорт, в енергийния сектор и образованието. Ще се включат и съюзи на студентите и учителите. Заедно с младежките крила на крайнолеви движения на улицата ще излезе и лидерът на \"Непокорна Франция\" Жан-Люк Меланшон, който получи третия най-добър резултат на президентските избори. Отделно \"Непокорна Франция\" ще проведе собствена демонстрация на 23 септември. Втори опит Само преди няколко години, когато Макрон беше икономически министър в кабинета на предшественика си Франсоа Оланд, масови протести отказаха тогавашното социалистическо правителство от мащабна реформа, която целеше да направи  по-гъвкаво трудовото законодателство . Затова социалистите са разделени за сегашните стачни действия и някои ще се присъединят, а други отказват. Според проучване, цитирано от радиото, 57% от французите подкрепят протестите - мнозинство, но по-малък дял от 65-те процента, които подкрепяха предишните демонстрации заради трудовата реформа. Сред предвидените мерки са стъпки, които ще дадат на бизнеса гъвкавост в преговорите със  синдикатите , особено за компании с по-малко от 50 служители, и възможности за по-лесно наемане и уволняване на служители и договаряне на условията за работа. Според френски медии се очаква и въвеждане на таван за обезщетенията, които могат да получават съкратени служители, но стойността му ще е по-висока от първоначално желаната от президента и екипа му. Удължава се списъкът от въпроси, които ръководството на компаниите може да договаря директно със служителите си без посредничеството на синдикатите - такива са вече работново време и таванът на обезщетенията. Профсъюзите са разделени В диалога със синдикатите Макрон и трудовият министър Мюриел Пенико на практика успяха да задълбочат разделенията между тях и да попречат на по-мащабни протести. Най-голямата работническа организация CFDT изрази разочарование след представянето на реформата, но както тя, така и по-малката (и често по-войнстваща в исканията си) Force Ouvrière (\"Работническа сила\", FO), казаха, че няма да се присъединят към протестите. Ръководителят на CFDT Льорон Берже заяви, че \"Да излезеш на улицата не е единствената възможност за действие\". FO дори обявиха, че са доволни от процеса на консултации, който правителството започна с профсъюзите през лятото. Някои от местните клонове на организацията обаче няма да се съобразят с националната позицияи ще протестират.  Макрон, който посрещна и предишните протести с гневна реакция, не сдържа отговора си и по време на посещение в Гърция, когато каза на журналистите, че няма да се поддаде на \"лентяи, циници и екстремисти\" и ще доведе реформата си докрай. Говорителят на правителството Кристоф Кастане обаче по-късно уточни, че става дума за всички политици, които са били на власт преди Маркон, а не са успели да се справят с реформата, \"спънала\" редица президенти за последните десетилетия. Въпреки това той си навлече критики, а някои опозиционни политици съзряха елемент на презрение към \"част от населението\" . Макрон няма да е в Париж, нито другаде в Европа по време на протестите, тъй като ще е на посещение на Карибските острови заради разрухата, която ураганът \"Ирма\" остави след себе си в отвъдморските територии.", "date": "2017.09.12", "title": "Макрон се изправя пред първи протест заради трудовата си реформа, но синдикатите са разделени"}
{"url": "http://www.dnevnik.bg/bulgaria/2017/09/12/3039870_sto_godini_ot_smurtta_na_carica_eleonora_koronovaniiat/", "text": "\"Дневник\" публикува откъс от историческия фото-албум \"Владетели, дворци и дейци на Третото Българско Царство\" – автор и фотограф д-р Тошо Пейков, написан по книгата на Неда Антонова \"Царица Елеонора Българска. Документален роман.\" ----------------- Малцина познават името на царица Елеонора, макар че на нея е посветил стихове и Иван Вазов. А нейната благотворителност, милосърдие, грижа и съпричастност към ранените войници по полевите болници и лазарети на Балканските войни и Първата световна, Неда Антонова написа книга, в която я нарича \"Белият ангел с червения кръст\" и \"Коронованият ангел на България\". Когато цар Фердинанд през февруари 1908 г. /тогава все още княз/ я довежда в България, германската аристократка Елеонора фон Ройс - Кьостриц бързо печели любовта на заварените деца на царя а и на българския народ. В спомените си за нея милосърдната сестра Мария Хаканова пише: \"Тя си беше спечелила обичта на всички войници. А те, бедните, лежаха в дълги редици, със счупен ръце, крака, с разнебитени тела, ослепели, оглушали от куршумите, шрапнелите и адския гръм на войната. На тях Царицата даваше парче книга, да си напишат желанието. Защото нямаше войник, който да е изказал някакво желание на Царицата – те й казваха \"Майко\" – и да не бъде то изпълнено. Те й пишеха всекидневно писма: един искаше от нея дървен крак, друг се съветваше с нея, трети й известяваше, че му се е родил син А когато научиха, че е болна от неизцерима болест, героите от Одрин, Чорлу, Люлебургас, Булаир и Тутракан й пишеха колективни писма, подписани саморъчно. За всички тя жалеше и за всички страдаше. Които живеят със сърцата си, те не живеят дълго.\" За сватбен подарък на новата владетелка българският народ събира солидната сума 150 000 лева. Министерският съвет ги предоставя на младоженката. И още на следващата година тя ги влага в изграждането на санаториума за гръдно-болни деца край Варна, построен по нейно настояване в национален български стил. И за девет години царуване, от мащеха на царските сираци, Елеонора се превръща в Майка на Отечеството. Германската принцеса Елеонора фон Ройс-Кьостриц е изключително скромна, пристига от княжество Ройс без прислуга и с обикновен пътнически кораб, за да посвети в следващите години живота си на България. В средата на февруари 1908 г. една царствена 47-годишна жена слиза с достойнство на русенския бряг, водена под ръка от августейшия с съпруг. Но вече предшествана от благородната слава на Милостива и Милосърдна, с която две години по-рано я награждава световната преса заради себеотрицанието, проявено в грижите й за ранените руски и японски войници като медицинска сестра по време на Руско-японската война. За нея граф де Бурбулон, съветник и приятел на цар Фердинанд, пише: \"Знае всички езици и познава цяла Европа. Говори свободно и руски, и е с абсолютно международен манталитет, отличава се с простота, няма слабост към лукса, обича хигиената, голите стени и отворените прозорци.\" Тя притежава само името си, руския орден \"Света Ана\" (равняващ се на кръст за храброст за цивилни), няколко сандъка с лични вещи И, разбра се, махагонова кутия със старинните фамилни бижута на рода Ройс, които тъй скоро ще изчезнат от личния сейф на Нейно Величество... – провиденчески заявява в деня на венчавката им Великата руска княгиня Мария Павловна. А само няколко години по-рано майката на Фердинанд – принцеса Клементина Бурбон-Орлеанска – пророкува: \"Благословен оня, комуто се удаде да заслужи ръката и сърцето на Милосърдната.\" \"Да си царица е служба като всяка друга: чиновник във Външното министерство, началник на пожарната команда или възпитател на деца с увредено зрение. Пък и царицата е такава само в Двореца\" – казва Елеонора пред журналисти. На личния й герб е написано: \"Вярност и постоянство\", а цветовете й на владетелка са бяло и червено – бялата звезда и червената лента на първия български орден \"Александър\", както и на знамето на Червения кръст, чиито идеи тя самоотвержено прилага и защитава до последния си дъх. Съдбата й е свързана с България. Седемнайсетгодишна, тя се сгодява за руския граф Марк Александрович Оспени, но още на другия ден след годежа графът е извикан в Русия, защото започва Руско-турската война. \"Моята сватба мина без мене\" – ще каже по-късно Елеонора. В боевете при с. Телиш край Плевен граф Оспени е ранен, а след време издъхва от раните си. Скръбната Елеонора завършва курс за милосърдни сестри и обрича самотния си живот на самарянство и благотворителност. При заседанията на Българския червен кръст тя се явява облечена в униформата на милосърдна сестра или в китела на полковник от подшефния й 24-ти пехотен Черноморски полк, когато присъства на негови празници и маневри. В същото време щедро дарява значителни суми от личния си фонд на Дружеството за борба с туберкулозата, на Съюза за благотворителност по време на война, на дружеството \"Самарянка\". С финансовата й помощ се основава благотворителен фонд \"Елеонора\", откриват се болници, сестрински училища, сиропиталища, безплатни ученически и детски трапезарии, интернат за слепи и глухонеми деца, за чието основаване тя дарява първите 30 000 лева. Жълти европейски вестници я обявяват за владетелката с най-скромен гардероб. \"За една царица е недопустимо да се гизди!\" – отвръща тя невъзмутимо. Но в европейските дворове по време на височайши визити при короновани особи, Нейно Величество Царицата на България и съвършени жестове, тя е \"двама стари дипломати, взети заедно\" – по думите на самия цар Фердинанд. Елеонора Българска е едновременно царицата-самарянка и царицата-воин. През ранната есен на 1912 г. в България избухва най-въодушевеният и трагичен национален празник: Балканската война. Народът ликува. Синове и бащи се стичат под бойните знамена; прегърнати годеници отиват да се венчаят чрез подвига и смъртта; майки следват полковете на децата си – \"там, дето мрат моите синове и моите волове, там ще мра и аз\" Плаче само царица Елеонора. Тя, която със собствените си ръце е избродирала знамето на Македоно-одринското опълчение Защото лично е преживяла войната – това \"чудовище-човекоядец\" при най-модерно за онова време оборудване. (Там отиват фамилните скъпоценности, с които е пристигнала на принцеса Ройс - Кьостриц!); близо до фронтовата линия са настанени временни лазарети, по спирки и гари са разположени питателни пунктове за пристигащите с влака ранени И тя – \"Главната медицинска сестра на Царство България\" – е навсякъде: Царица Елеонора е единствената жена в българската история, носител на ордена \"За храброст\". И тъй – до битката за Чаталджа. Тогава за пръв път царица Елеонора усеща, че силите й отпадат... Ракът вече е пълзял в отпадналото й тяло. През същата 1913 г. името на царица Елеонора, а чрез нея и името на България гърми по света. Нейният международен апел за помощ на унизената й родина и за бежанците от Македония и Тракия трогва хиляди хора. Европа се прекланя пред делото на царицата-воин, показват се филми за войната, за България и за Елеонора. Трепва и далечна Америка. В началото на 1914 г. президентът Томас Удроу Уилсън се обръща към нацията: \"Да се притечем на помощ на един достоен за внимание и уважение народ, какъвто е българският. На другия край на света, през един океан и континент се намира един почернен и опустошен от войната народ. Един малък народ, който даде 44 000 от най-храбрите си синове жертва на бойните полета и 100 000 ранени и безпомощни в болниците. Един миролюбив народ, който през вековете е устоял на мохамеданските огнени вълни, днес е обезлюден от усилните си борби. Това е България. Нейната Царица и народ апелират към американците да им се притекат на помощ. Европа бе спасена за втори път от тоя малък народ. Борбата беше успешна, но нанесе ужасни жертви. Да помогнем на тоя народ, който се бори срещу общия враг на християнската цивилизация, жертвайки се да задържи мохамеданските орди в Мала Азия.\" (\"New York American\", Ню Йорк, 21 януари 1914 г.) През 1915 г. царица Елеонора е поканена от президента Томас Уидроу Уилсън да посети Съединените щати. Царицата вече е тежко болна и презокеанското пътуване, както и големите разстояния в Новия свят могат да костват живота й.  На път за Хамбург, откъдето трябвало да вземе парахода за Ню Йорк, царица Елеонора усеща влошаване на състоянието си и постъпва в клиника. Вече е написала завещанието си. През лятото на 1917 г. царицата се връща в България, за да издъхне на 12 септември в килията на манастира \"Свети Димитър\" край двореца Евксиноград. Всичките финансови средства, с които е разполагала българската владетелка, тя завещава на болници, санаториуми, бедни семейства и инвалиди. През пролетта на 1912 г. жителите на софийското село решават да съборят стария храм и на негово място да издигнат нов. \"Е, па пораснааме откъм население, Ваше Величество, черковата ни се сторва малка, най-вече по празниците\" – оправдава се кметът. \"А колко би могло до струва издигането на нов храм?\" – пита царицата. \"Е, па я мислим, дека едни педесе-шеесе иляди требе да стигнат\" – осведомява я майстор Гьоре. И тя не само купува с лични средства и подарява на боянчани парцел за нов храм, но и довежда от Европа образописец. Продава поредното от фамилните си бижута... Така тя спасява Боянската църква, за да я подари на поколенията българи и на света, а самата тя да остане забравена. Последното й желание е да бъде погребана скромно – \"Като прост войник!\" – до стената на любимата й Боянска църква. А през 1979 г. към Световния списък на ЮНЕСКО е добавена още едно чудо – Боянската църква \"Св. св. Николай и Панталеймон\". До 1944 г. войници, оцелели благодарение на грижите на царица Елеонора и обучените от нея сестри, всяка година се събирали на поклонение на гроба ѝ в двора на Боянската църква. Любовта на българския народ към обичната му царица е безкрайна. Според поета Кирил Христов не е имало столичанка, която да не е отишла на опелото й. С името на царица Елеонора днес е обозначена една уличка в столичния квартал \"Красно село\" (на нея се намира православната църква \"Св. св. Кирил и Методий\" – б. м.). А нейното име и подвиг са погребани под нетленните отломки на една фалшива идеология, според която историята по нашите земи започва едва ли не през септември четиридесет и четвърта.", "date": "2017.09.12", "title": "Сто години от смъртта на царица Елеонора: Коронованият ангел на милосърдието"}
{"url": "http://www.dnevnik.bg/detski_dnevnik/2017/09/12/3035917_zashto_tiineidjurite_ne_obichat_da_se_kupiat/", "text": "Т Хигиенните навици са нещо, на което децата трябва да се учат от съвсем ранна възраст и до тийнейджърството вече напълно да са усвоили. Тогава обаче идва нов етап от живота, който може да спъне за известно време личната хигиена и да накара възрастните да се чудят какво да правят. Често срещан проблем е с навлизането в тази възраст тийнът да не се къпе с дни, да не си сменя дрехите и дори бельото и съответно... да понамирисва. Това според психолози е нормално и отшумява, но може да е признак и за нещо по-сериозно. Как изглежда отстрани  Промяната в поведението на подрастващите обикновено е внезапна, но се забелязва бавно. Първоначално това, че тийнейджърът носи едни и същи дрехи, не прави впечатление - може просто да са му любимите и да се чувства най-комфортно в тях. Къпането и миенето на зъбите в тази възраст не би трябвало да са нещо, за което родителите се налага да напомнят или да следят изкъсо, затова също може известно време да не забележат пропускането им. Бушуващите хормони на растежа могат да обяснят дори и все по-силната миризма, която се носи около наследника. Но неглижирането на хигиената може да е съпътствано и с промяна в отношението към околните, което вече се усеща отчетливо, стига родителите да обръщат достатъчно внимание на детето си. Възможно е от ведро и весело съшество, заедно с миризмата то да добие и лошо настроение, макар че първото по-скоро следва от второто, пък и е присъща черта на тийнейджърите като цяло. Какво е отвътре Ако занемарената лична хигиена е придружена също от занемаряване на ученето и личните отговорности, на социалните контакти и комуникацията с родителите - тогава тя може да е симптом за лека депресия или някакъв вид тревожно разстройство според автора на поредица книги в помощ на родителите Армин Брот. Други подсказки за това са промени в храненето и режима на сън, занижаване на оценките в училище и страненето от приятелите. Тийнейджърът може дори да изпитва непоносимост към собственото си \"ново\" тяло и да не иска да остане на саме с него. В началото на пубертета - при 12-13-годишните - това са нормални прояви, заради промените в телата, отговорностите и социалните им роли, успокоява специалистът, но ако промяната в поведението е драстична, родителите е добре да поговорят за това с тях или да се консултират с детски психолог. Има и много други по-безобидни обяснения за влошената хигиена според американския експерт по родителството - например че детето е прекалено заето (в собствените си представи), че го мързи или че предпочита да прави други по-интересни неща от това да се къпе, без да си дава сметка за ефекта, който постига. Може също да е умишлена форма на бунт или търсене на внимание от родителите и околните във възрастта, в която подрастващият вече активно се откъсва от тях и трябва да покаже, че е самостоятелен човек... но по-различен. В тези случаи бунтът прекъсва веднага щом целта за привличане на вниманието е постигната, а при първия сценарий - когато тийнейджърът си даде сметка за зловонието, което се носи от него. И в двата варианта един спокоен разговор с родителите може да е достатъчен за преодоляване на хигиенната криза. Обяснението на психолога   \"В пубертета се събуждат първите признаци на половото съзряване, в което тялото започва да участва. Тялото в юношеската възраст се променя като обостря чувствителността към несъвършенствата му. Заедно с физиологичните промени се променя личността от раздялата с детството и формирането на характера\", пояснява за \"Дневник\" училищният психолог Анет Маринова. По думите й в този период преживяването е за емоционално отделяне от родителите, порив за самостоятелност, но все още младежите са икономически зависими от родителите си, което повлиява върху тяхното самочувствие, защото са принудени да живеят заедно. \"Ситуацията на юношеството като преход към живота на възрастен може да породи страдание и усещане за безпътица. Докато малкото дете изследва с любопитство света, при юношите светът е идеализиран и потънал в тревога от нещата, които не могат да се случат, а са така желани\". Затова за разлика от децата в ранна училищна възраст, при които нежеланието да се мият може да бъде свръзано с определен вид възпитание, то занемаряването на външния вид при юношите не е необичайно. Неглижирането при някои юноши се счита за израз на желанието им да останат в неутрално време и един вид застой, което е свързано с трудности в годините на предходните етапи от развитието, смята специалистът. \"Много младежи преминават през разочарование от очакваното порастване, което не им е донесло надежда. Така те са уязвими за страдание и духовно състресение от невъзможност да намерят мястото си. Дрехите и изобщо външния вид при юношите са маска пред истинските им чувства и желанието им да се изолират от другите. Много често срещаме в училище тийнейджъри облечени със суичър с качулка на главата си, откъдето не виждат нищо встрани освен да гледат напред и в краката си. Това е сигнал за непреклонност на импулса, който е завладял младежа\", казва психологът. Занемарената лична хигиена става притеснителна, когато се придружава от промяна в качеството на живот и обедняване на социалните връзки, както и липса на критичност или на интерес към впечатлението, което оставят у другите, потвърждава детският психолог. Реакцията на родителите  Според Анет Маринова обратният път към хигиената е по-скоро задача на юношата в пътя му към себе-определянето и ролята на родителите в случая може да е по-странична. \"Младежите се ядосват на тревогите на родителите и тези тревоги могат да преустановят един естествен ход на юношата в търсенето му на цел и кроежи за бъдещето\", казва тя. Като цяло е важно родителите да са насреща и да дават личен пример за живот в синхрон с ценностите, на които искат да научат детето си, но без да се фиксират върху проблемите. \"Прекаленото взиране или непрекъснатото критикуване също може да изиграе лоша роля, като още повече задълбочи отчуждаването в прехода към зрелостта и потъването в самозащита. Най-голямото предизвикателство пред възрастните е да оставят канала за комуникация отворен, да съхранят доверието, да бъдат търпеливи за появата на стремежи и желания на порасналато им дете\", казва специалистът.", "date": "2017.09.12", "title": "Защо тийнейджърите не обичат да се къпят"}
{"url": "http://www.dnevnik.bg/sviat/2017/09/12/3040051_suvetut_za_sigurnost_na_oon_prie_edinodushno_novi/", "text": "Съветът за сигурност на ООН единодушно одобри нови санкции срещу Северна Корея заради шестия ѝ и най-мощен ядрен опит, съобщава БТА. Приетата резолюция бе гласувана в смекчен вариант и не налага пълна забрана върху вноса на петрол или замразяване на авоарите на правителството и лидера Ким Чен-ун, както първоначално искаше администрацията на американския президент Доналд Тръмп. Документът на ООН забранява на страните членки да купуват севернокорейски текстил и налага ембарго върху доставките за Северна Корея на втечнен газ и газов кондензат, ограничава износа на суров петрол за Пхенян до равнището от последните 12 месеца, а износа на рафинирани петролни продукти до 2 милиона барела годишно. На всички страни членки се забранява също да издават нови разрешителни за работа на севернокорейски работници. Заедно с износа на текстил това са двата основни източника за приходи в твърда валута за Пхенян. Резолюцията дава право на страните членки да извършват в открито море проверки на плавателни съдове, заподозрени в нарушаване на ембаргото срещу КНДР. Документът съдържа и санкции срещу някои структури на Корейската трудова партия, включително срещу Централния й военен комитет и министъра на въоръжените сили Пак Йон-сик. Това е деветата резолюция със санкции, която Съветът за сигурност приема единодушно от 2006 година заради ракетната и ядрената програма на Пхенян. Първоначалният текст, предложен от САЩ, предвиждаше по-сурови мерки, но Вашингтон прие да смекчи санкциите, за да осигури подкрепата на съюзниците на Пхенян - Пекин и Москва. През 2016 г. износът на текстил е бил второто по важност експортно перо за Северна Корея и по данни на Южнокорейската агенция за търговия и инвестиции е донесъл на Пхенян 756 милиона долара. Почти 80 на сто от износа на текстил е за Китай. По-голямата част от петролните доставки за Пхенян са от Китай. Според анонимен американски източник, цитиран от Ройтерс, КНДР внася около 4.5 милиона барела рафинирани петролни продукти годишно и 4 милиона барела суров петрол.", "date": "2017.09.12", "title": "Съветът за сигурност на ООН прие единодушно нови санкции срещу Северна Корея"}
{"url": "http://www.dnevnik.bg/skorost/2017/09/12/3040053_avtosalonut_vuv_frankfurt_otvaria_vrati_v_otsustvieto/", "text": "С първия от двата дни за пресата днес врати отваря 67-то издание на автосалона във Франкфурт. Изложението е първото след т.нар. \"дизел гейт\", в който основните критики бяха срещу \"Фолксваген\", а постепенно обвиненията обхванаха и други компании. Автосалонът е най-престижният за Европа през есента, като се редува през година с изложението в Париж. На пръв поглед автосалонът ще е най-успешният от години, като световните премиери са 228 (при 219 през 2015 г.), а европейските 64 (срещу 27 две години по-рано). Свои модели показват 50 производители на автомобили от Европа, Азия и Африка. Сред изложителите обаче липсват компании като Нисан\", \"Пежо\", \"Фиат\", \"Волво\", \"Джип\", \"Мицубиши\" и \"Инфинити\". В същото време след дълга пауза свой щанд ще има \"Макларън\". За първи път във Франкфурт пък се представя китайската компания \"Чери\". Нашествието на технологичните компании На изложението присътват и няколкостотин производители на компоненти за автомобилната индустрия, като германският гигант \"Тисен круп\" участва след прекъсване от 10 години. Прави впечатление също присъствието на технологични компании като SAP, Qualcomm, BlaBlaCar, Harman, IBM, Kaspersky, Siemens, Sony, TomTom и други. Официални партньори на автосалона пък са \"Гугъл\" и \"Фейсбук\". В рамките на изложението ще има и секция \"Светът на новата мобилност\", в която щандове имат над 250 технологични компании. Общо изложителите на автосалона във Франкфурт са 994 от 39 страни, а изложбените площи са общо 200 000 квадратни метра. Слоганът на тазгодишното изложение е \"Бъдещето днес\", а то ще се отразява от близо 10 000 журналисти. Половината от тях са от чужбина, а сред тях най-много са гостите от Китай - повече от 400. Мащабните инвестиции са в колите на алтернативни горива На последната пресконференция, преди откриването на изложението, президентът на Германската асоциация на автомобилната индустрия (VDA) Маркус Висман подчерта, че е рано да се отписват колите с двигатели с вътрешно горене, като дизеловите и бензинови модели ще успеят да покрият всички изисквания, които се представят пред тях. Той все пак подчерта, че сериозно се работи и по разработката на коли, използващи алтернативни горива. Според Висман до края на 2020 година само германските концерни ще инвестират 40 млрд. евро в подобни проучвания и въвеждане в производство, като на пазара ще се появят над 100 модела, ползващи нови източници на енергия, при 30 сега. Сериозни инвестиции автомобилните компании предвиждат също по отношение на свързаните и автономните автомобили. Само германските компании ще похарчат за тях до 18 млрд. евро. Какъв ще е автомобилът на бъдещето Коментирайки бъдещето на автомобилите президента на VDA посочи, че основната работа ще е насочена към намаляване на пътните инциденти, минимализиране на времето за търсене на паркомясто и прекароно в задръствания, понижаване на отдебляните вредни емисии и интерграцията мегду личен и обществен транспорт. Що се отнася до колата на бъдещето, Висман я опита така: автономна, свързана и без вредни емисии. За широката публика автосалонът във Франкфурт отваря врати на 16 септември и ще продължи до 24 септември. Билетът за възрастни е с цена 12 евро, ако се купи онлайн. Подробности за всички новости на автосалона, можете да научите от новините в рубриката на \"Дневник\" \" Автосалон Франкфурт\" .", "date": "2017.09.12", "title": "Автосалонът във Франкфурт отваря врати в отсъствието на знакови марки"}
{"url": "http://www.dnevnik.bg/sviat/2017/09/12/3039875_kak_merkel_izpluva_ot_dunoto_na_populiarnostta_si_sled/", "text": "Към края на предизборна реч в Северна Германия неотдавна канцлерът Ангела Меркел засегна бежанската криза в Европа през 2015 г. и предложи на аудиторията успокоително двойнствено послание. Германия трябва да е горда от топлото посрещане на стотици хиляди кандидати за убежище, много от които бягащи от война и преследване в Близкия изток, каза тя пред около 1000 души в рибарското село Щайнхуд. После смени посоката: \"Това, което се случи през 2015 г., не може, не бива, не трябва да се случва отново.\" Тази фраза Меркел използва непрекъснато по площадите из цяла Германия в кампанията си за изборите на 24 септември, които всички очакват да спечели. Две години след като отвори границите на Германия за кандидатите за убежище, за да се предотврати надвиснало според нея хуманитарно бедствие, заради което популярността й рязко спадна, Меркел успя да се измъкне от най-дълбоката дупка на политическата си кариера. Много са факторите за това завръщане. Но малко от тях са толкова важни като умението ѝ да преобърне темата за бежанската криза по начин, приемлив за повечето германци, независимо дали приемаха или осъждаха действията й през 2015 г. \"Меркел не се обявява за отворени граници, а това пасва идеално с настроението в страната\", заяви Робин Александър, автор на бестселър за политиката на германското правителство към бежанската криза. \"Много хора харесват образа на Германия като модел на хуманна добродетелност. Същевременно те знаят, че страната не може да продължи да приема бежанци като преди. Именно това са чувствата, върху които Меркел въздейства.\" Към края на 2015 г. 890 хиляди кандидати за убежище влязоха в Германия, много от тях без редовни лични документи, и натовариха местните общности. Действията на Меркел разделиха Европа и доведоха до засилване на антиимгрантските настроения. Твърдо дясната партия \"Алтернатива за Германия\" може да влезе в парламента за първи път. Година след решението на Меркел и след поредица от неголеми нападения в Германия от ислямистки радикали, рейтингът й на одобрение спадна с 30 пункта на 45 процента и се поставяше въпросът дали тя трябва да се кандидатира отново за канцлер. Но днес 63 процента от германците казват, че тя се справя добре с работата си, според изследване на фондацията Бертелсман, а 59 процента смятат, че страната се движи в правилна посока. \"Пътят беше дълъг и труден, но стигнахме до момент, в който бежанският въпрос вече не е негатив за Меркел в предизборната кампания\", заяви неин висш съветник. \"Без алтернатива\" Меркел беше подпомогната от външни събития като гласуването във Великобритания за излизане от ЕС и изборната победа на Доналд Тръмп в САЩ - и двете събития подсилиха представата за нея като за гарант на стабилност. Решението на Македония в началото на 2016 г. да затвори границата си с Гърция спря притока на бежанци и натискът върху Германия спадна. А и в страната не се стигна до големи ислямистки нападения - нещо, което би могло да отблъсне избиратели. От съществено значение е и умението на Меркел да напипва пулса на германците. На много от публичните си прояви тя е посрещана и от антиимигрантски демонстранти, които се опитват да прекъсват речите й с освирквания и скандирания \"Меркел да си ходи!\"  В Щайнхуд жена носеше плакат, на който ръцете на Меркел, изобразяващи ромб, са върху германското знаме с обагрена от кръв дупка от куршум по средата. \"Предлагам ви терор, смърт и хаос\" - гласеше текст върху плаката. Но десетината протестиращи бяха изтласкани от привържениците, които аплодираха посланията й. \"Не знам дали е имало друг начин за справяне с бежанската криза. Тези бежанци трябваше да отидат някъде\", каза Вили Кордес, на 70 години, който ръководи фирма за отпушване на канализации в съседно селище. \"Не вярвам, че някой друг би се справил по-добре.\" В нейна полза за изборите работи фактът, че много от другите основни политически партии в Германия, включително левоцентристката Социалдемократическа партия, ръководена от съперника й Мартин Шулц, подкрепят политиката й на отворени врати. \"Алтернатива за Германия\" - чиято предизборна платформа е расово обагрена и това отблъсна някои избиратели - бележи най-високите рейтинги след 2016 г. Една от основните партии, предложила твърдолинейна алтернативна политика, е посестримата на ХДС на Меркел, баварският Християнсоциален съюз. Глас за ХСС е равносилен на глас за Меркел. Мръсна работа Ключов фактор зад новия възход на Меркел е намаляването на кандидатите за убежище, идващи в Германия. Около 280 хиляди пристигнаха през 2016 г., а тази година се очакват още по-малко. Меркел си приписва заслугите за това, като изтъква сделката, за която посредничи между ЕС и Турция и която предвижда Анкара да намали броя на мигрантите, преминаващи през турска територия. Но критици казват, че затварянето на балканските граници - което Меркел публично разкритикува - е истинската причина. Някои виждат паралели с поведението й по време на финансовата криза в еврозоната, когато президентът на Европейската централна банка Марио Драги обеща да направи \"каквото трябва\", за да опази единната валута, и й позволи да води твърда политика към страни от зоната като Гърция, без да се притеснява от последиците. В бежанската криза страни като Македония, Турция и Унгария бяха тези, които блокираха пътя на бежанците, и така свършиха \"мръсната работа\" на Меркел и й съдействаха да опази имиджа си на загрижен лидер, който помага на хора, бягащи от война. Подходът помогна на Меркел да разшири своя контрол над политическия център. Някои десни избиратели може и да са избягали при \"Алтернатива за Германия\", но анкетите показват, че млади избиратели от градовете, които традиционно клонят наляво, ще запълнят празнината. Германската икономика е достатъчно силна да поеме притока на бежанци без големи сътресения в обществото. Като реакция на нацисткото си минало Германия се прояви като по-отворена, по-толерантна страна в кризата, отколкото мнозина очакваха. Анкета от този месец постави тероризма начело на страховете на германците. Но според друго проучване за \"Билд\" те не смятат за приоритет намаляването на имиграцията. \"Германците са удивително глобални, либерални и отворени към света\", казва Мено Смид, шеф на института за приложни социални науки Инфас, който публикува проучване миналия месец, показващо широко приемане на бежанците в Германия. \"Ние сме печелившите от глобализацията. Икономическите фактори, довели до избирането на Тръмп, просто не съществуват.\" /БТА", "date": "2017.09.12", "title": "Как Меркел изплува от дъното на популярността си след мигрантската криза"}
{"url": "http://www.dnevnik.bg/sport/2017/09/12/3039598_shte_podgoni_li_nadal_golemiia_rekord_na_federer/", "text": "Рафаел Надал и Роджър Федерер изживяват своя късен апогей, след като направиха впечатляващо завръщане в тениса тази година. Двамата наложиха хегемония си в турнирите от Големия шлем, като показаха, че все още не трябва да бъдат отписвани. Федерер спечели Australian Open и \"Уимбълдън\", докато Надал грабна \"Ролан Гарос\" и US Open. Триумфът на Надал на кортовете във \"Флашинг медоус\" го изведе до 16-а титла от Шлема. Испанецът изостава единствено от Федерер, който е начело във вечната ранглиста с 19. Битката за званието \"най-великият на всички времена\" отново е на дневен ред, въпреки че Надал иска да се концентрира върху настоящите си изяви. \"Не мисля много за това. Аз правя нещата по моя начин, а той (Федерер) по неговия. Той има 19 титли от Големия шлем, а аз - 16, което е голяма разлика\", заяви Надал на пресконференция след финала на US Open. Надал е на 31 години, докато Федерер е на 36. Испанецът изглежда в своя пиков период, а швейцарецът вероятно върви към залеза на кариерата си. Възстановяването при Маестрото след дълги мачове е по-трудно, заради което той реши да се включва избирателно в турнирите. Предвид петте години разлика между двамата пред левичаря от Майорка има достатъчно време да задмине швейцареца по брой титли в Големия шлем. Федерер се завърна в началото на годината след шестмесечно отсъствие заради контузия. Освен две титли от Шлема той записа златен дубъл от мастърсите в Индиън Уелс и Маями. Федерер беше считан от букмейкърите като основен фаворит за титлата в Ню Йорк, но претърпя поражение от Хуан Мартин дел Потро на четвъртфинал. \"Честно казано, изключително съм изненадан колко добре се развива всичко за мен тази година, колко добре се чувствам на корта, колко добре успявам да се справя с трудни ситуации\", коментира Федерер в навечерието на US Open. Дългоочакваният сблъсък между него и Надал на полуфиналите в Ню Йорк не се осъществи. Испанският тенисист показа върхова форма и не срещна съперник, който да го затрудни и постави до стената. Надал се възползва също и от липсата на Анди Мъри, Новак Джокович, Стан Вавринка, Милош Раонич и Кей Нишикори, които са аут до края на сезона. \"Преминавали сме през трудни моменти при печеленето на титли, но трябва да се радваме един за друг. Тримата сме спечелили повече, отколкото аз, Роджър или Новак сме мечтали някога. Радостни сме за нещата, които ни се случиха, и се чувстваме късметлии\", каза Надал след финалния сблъсък на US Open. През тази година испанецът стана водач в световната ранглиста за пръв път от юли 2014 г., като триумфира още в Монте Карло, Барселона и Мадрид. Надал стана по-ефективен на сервис, а същото важи и за Федерер, чийто агресивен стил изуми всички. \"Те са много близо и очевидно оставането в добро физическо състояние ще е основната пречка пред тях. Роджър е няколко години по-възрастен от него (Надал), но имаше невероятна година, в която спечели две титли от Големия шлем. Винаги съм казвал, че той (Федерер) е един от най-великите в този спорт\", заяви дебютантът на финали от Големия шлем Кевин Андерсън. Южноафриканецът се възползва от непредсказуемата долна половина на схемата в Ню Йорк и достигна до сблъсък с Надал на финала. Въпреки че и двамата са на 31 години, Андерсън заяви, че винаги е гледал и се е възхищавал на своя именит испански колега. Според южноафриканеца съперничеството между Надал и Федерер е отново актуално, като само времето ще покаже докога ще продължи то. Най-великата тенис битка беше възродена тази година, но тепърва предстои да видим в каква форма ще се завърнат на корта Джокович, Мъри и Вавринка. Те доминираха в предишните три години, но заради контузии решиха да последват примера на Надал и Федерер от 2016 г. и да си вземат по-дълга почивка, за да се възстановят напълно. Своето място под прожекторите продължават да чакат играчи като Нишикори, Раонич, Григор Димитров и Доминик Тийм, а все по-силно навлизат младите в лицето на Александър Зверев, Денис Шаповалов и Андрей Рубльов. Ако повечето успеят да се опазят от контузии и покажат най-добрия си тенис, можем да сме сигурни, че ни очакват интригуващи сблъсъци още през следващата година.", "date": "2017.09.12", "title": "Ще подгони ли Надал големия рекорд на Федерер"}
{"url": "http://www.dnevnik.bg/citat_na_deniia/2017/09/12/3040054_citat_na_denia_problemut_na_durjavata_e_che_postoianno/", "text": "Проблемът на нашата държава е, че постоянно е в грип или пневмония и не се вижда къде е имунната система. Това заяви пред Би Ти Ви бившият министър на икономиката и кандидат за президент на последните избори за държавен глава Трайчо Трайков. Той уточни, че думите му се отнасят за чуждите инвестиции в страната, които според него не са толкова много, а затова си имало и причина. \"В крайна сметка всичко опира до правораздавателната система. Чуждите инвестиции не са много, защото инвеститорите, въпреки ниските данъци, не са сигурни, че са юридически защитени\", каза още Трайков. Той припомни случая с френския посланик Ксавие дьо Кабан, който преди време сигнализира за опита за отнемане на бизнеса на фирмата \"Белведере\" в България, като обяви, че в това има намесени представители на съдебната власт. Дипломатът дори използва определението \"гнила ябълка\" за някои от българските магистрати. \"За съжаление българският бизнес нямат български посланик, за да го защити\", добави Трайков. Той допълни, че очаква съдът да върне делото за продажбата на миноритарните държавни дялове в ЕВН на прокуратурата. По него са обвинени той, бившият вицепремиер и финансов министър Симеон Дянков,  съиздателят на \"Капитал\" и \"Дневник\" Иво Прокопиев,  изпълнителният директор на \"Булброкърс\" Радослав Рачев, както и служителите на компанията Петър Василев и Любомир Евстатиев. \"Прокуратурата ще имат целия живот да внесе или не това дело отново. Прогнозата ми е, че няма да го внесе поне в следващата година, докато трае българското председателство на Европейския съюз, за да не се излагат\", каза още Трайков.", "date": "2017.09.12", "title": "Цитат на деня: Проблемът на държавата е, че постоянно е в грип или пневмония и не се вижда къде е имунната система"}
{"url": "http://www.dnevnik.bg/bulgaria/2017/09/12/3040058_policiiata_e_provela_nad_80_operacii_sreshtu_pedofili/", "text": "Повече от 80 операции срещу педофили е провела главна дирекция \"Борба срещу организираната престъпност\" от началото на годината, съобщи днес по БНТ ръководителят на сектор киберпрестъпност в службата Явор Колев. Три от реализациите са били през последната седмица. Колев уточни, че педофилите търсят жертвите си основно през \"Фейсбук\", но и често използват сайтове, предоставящи забавления за деца. Като най-чести жертви на подобни престъпления експертът посочи децата на между 11 и 13 години. Явор Колев уточни, че както в България, така и в Европа, Русия и САЩ няма официални сигнали до службите за жертви на  играта \"Син кит\" , която води до самоубийства.", "date": "2017.09.12", "title": "Полицията е провела над 80 операции срещу педофили от началото на годината"}
{"url": "http://www.dnevnik.bg/biznes/2017/09/12/3040059_traicho_traikov_chaka_obiasnenie_ot_karanikolov_zashto/", "text": "Бившият министър на икономиката Трайчо Трайков заяви пред Би Ти Ви, че държавата все още не е обяснила защо харчи пари на данъкоплатците за спасяването на оръжейния завод \"Дунарит\". По думите му настоящият икономически министър Емил Караниколов трябва да се отчете по случая. По думите му не е било нужно предприятието да бъде спасявано, тъй като не е било в толкова тежко положение. Той уточни, че сега вече \"Дунарит\" дължи пари на държавата, а не на някой друг. В края на август държавата изкупи най-големия дълг на военния завод с намерението да поеме контрола над компанията, свързана в миналото с мажоритарния собственик на фалиралата Корпоративна търговска банка Цветан Василев. Дългът, за който държавата плати 48 млн. лв., беше към дружества, свързвани с депутата от ДПС Делян Пеевски (за сложната верига на прехвърляне на вземането четете подробно в публикацията на \"Капитал\" \" Цялото Борисово войнство срещу \"Дунарит\" ). На 31 август обаче ръководството на \"Дунарит\" обяви, че е  погасило предсрочно всичките си задължения към държавата , внасяйки 50-те милиона лева. Преди седмица Караниколов уточни, че  военният завод все още е собственост на дружеството \"Кемира\"  на Цветан Василев. Той добави, че в Търговския регистър няма данни фирма \"Емко\" да държи над 99% от капитала на дружеството,  както пък твърди нейният собственик Емилян Гебрев. \"Всички предприятия от оръжейния бранш в България са задръстени с поръчки\", добави Трайков, като уточни, че в момента този бизнес е един от най-доходоносните заради множеството военни конфликти по света.", "date": "2017.09.12", "title": "Трайчо Трайков чака обяснение от Караниколов защо държавата харчи пари за \"Дунарит\""}
{"url": "http://www.dnevnik.bg/sviat/2017/09/12/3040063_bransun_prizova_da_se_podgotvi_plan_marshal_za/", "text": "Британският милиардер Ричард Брансън призова да се подготви \"План Маршал\", за да се помогне на Карибите да се възстановят от опустошенията на урагана \"Ирма\", оставил стотици хиляди хора без дом, съобщиха световните агенции, цитирани от БТА. Той от 11 години живее на британските Вирджински острови и е заминал за Пуерто Рико, за да мобилизира хуманитарни организации. Кубинската столица постепенно се възстановява от разрушителния ураган \"Ирма\", връхлетял острова в почивните дни. Водата, заляла улиците на града, е спаднала, общински служители и военни започнаха да ликвидират последиците от бедствието, но се очаква, че за това ще са им необходими поне няколко седмици, предаде ТАСС. Кубинският лидер Раул Кастро призова кубинците да се обединят, за да възстановят възможно най-бързо страната си, предаде Ройтерс. В Куба стихията взе десет жертви, с тях броят на смъртните случаи на карибските острови става 39. В югоизточната част на САЩ \"Ирма\" е взела най-малко десет жертви, обобщи \"Асошиейтед прес\". Смята се, че има шестима загинали във Флорида, трима в Джорджия и една в Южна Каролина. Част от хората са били убити от паднали дървета, а други са се удавили. \"Ирма\" вече загуби характеристиките си на буря, като продължава своето придвижване над югоизточната част на САЩ. Стихията се намира над границата между щатите Джорджия и Алабама и се движи на северозапад с около 23 километра в час. Скоростта на съпътстващите ветрове достига приблизително 56 км/ч. Основният удар в САЩ понесе щатът Флорида, който \"Ирма\" връхлетя в неделя като ураган от четвърта категория по петстепенната скала на Сафир-Симпсън. Над 6.3 милиона местни жители бяха евакуирани - една от най-големите по рода си операции в историята. Над 13 милиона души в щата с население от около 20 милиона души останаха без електроснабдяване, посочва ТАСС.", "date": "2017.09.12", "title": "Брансън призова да се подготви \"План Маршал\" за Карибите заради \"Ирма\""}
{"url": "http://www.dnevnik.bg/bulgaria/2017/09/12/3039941_luksut_da_si_varnenec_ili_za_paragrafite_na/", "text": "Нощни клубове в жилищни сгради във Варна от години работят в нарушение на Закона за защита от шум в околната среда и общинските разпоредби. В същото време местната администрация остава напълно безучастна към проблема. Рекламни съобщения и видеоклипове, публикувани в социалните мрежи в края на миналата седмица, илюстрират как няколко такива заведения обявяват началото на събития, които организират, Така например нощен клуб за попфолк и гръцка музика, намиращ се в гъстонаселен жилищен район в центъра на Варна, излъчи на живо парти, което очевидно е продължило и след 2.30 ч. в нощта на 8 срещу 9 септември т.г.  . Това става ясно от датата и часа на още няколко последователни видеопубликации в същата нощ. Други клипове показват, че партито е било повторено и в следващите дни. Името на клуба умишлено няма да бъде споменато в този текст, тъй като става дума за системен, а не за частен проблем. В средата на август т.г. Върховната административна прокуратура публикува данни от разследване, според което  местната администрация във Варна е сред тези, които официално са допуснали озвучаване на заведения в противоречие със Закона за защита от шум в околната среда . А проверка на \"Дневник\" показа, че общински служители сами са издавали разрешения за работа и след 24 ч. в Според текста на Наредбата за реда за провеждане на търговска дейност на територията на община Варна работното време на търговски обекти, които се намират на отстояние до 30 м от жилищни сгради, както и обекти, разположени в сгради в режим на етажна собственост, работното време е от 6 ч. до 22 ч. Нарушенията на този режим обаче са масови и с единични изключения остават без санкция. Един от най-очебийните примери за подобно бездействие е именно заведението, публикувало видеоклиповете от партито по откриването на зимния си сезон в жилищна сграда. Множество сигнали, подавани от обитателите й до полицията и общинската администрация, показват, че през последните десет години в същото приземно помещение наематели са били няколко различни собственици на нощни клубове. Всички те са работили основно в часовете след 24 ч. Въпреки това всички сигнали на потърпевшите са оставали без каквито и да е последствия. Проверката по случая показва също, че жалби, подавани от граждани за нарушения на нощната тишина от въпросното и други подобни заведения до различни полицейски управления в града, не са стигали до общинската администрация, какъвто е установеният ред. В други случаи се оказа, че сигнали за нарушения на нощната тишина и последвалите ги проверки изобщо не са били отразени в дневника на дежурния полицай в общината. Същата е била и съдбата на протоколите за установени нарушения и актовете, съставяни след извършени полицейски проверки на заведения, работещи без разрешение за удължено работно време. На заведението, публикувало клипове във Фейсбук, разрешение за удължено работно време е било изготвено за извършване на търговската дейност, установи \"Дневник\". То е било издадено едва в началото на т.г., и то на база на документ, удостоверяващ, че заведението се намира в офисна, а не в жилищна сграда. В същото време справка в кадастралните регистри категорично доказва точно обратното. \"Ние работим на базата на документи и нямаме задължението да проверяваме верността на съдържанието им\", каза Емил Люцканов, началник на сектор \"Контрол по туризма\" в дирекцията, отговаряща за обществения ред във Варна. Според зам.-кмета на града Тодор Иванов, в чийто ресор е въпросната дирекция, оттук нататък живеещите в сградата следва сами да докажат по съдебен ред, че живеят в апартаменти, а не в офиси. Практиката показва, че работата по подобни дела продължава най-малко две години, а установяването на документ с невярно съдържание е дълга и трудна процедура. Във Варна случаите на подобно прехвърляне на проблема от болната глава на здравата са десетки. Но при тях администрацията на кмета Иван Портних (ГЕРБ) и по друг текст на наредбата за търговската дейност в града. Според него издаването на разрешения за удължено работно време за заведения, които се намират в жилищни сгради, става след получаване на съгласие от 51% от собствениците на апартаменти \"включително и на всички непосредствени съседи, което да е нотариално заверено\". В конкретния случай (а и в десетки други) подобно съгласие няма. предвидена в общинските наредби във Варна, за установяването на завишени нива на шума. За да се случи това, инспекторите на Районната здравна инспекция трябва да направят замерване както в източника на шум, така и извън него - в жилището на евентуален жалбоподател. Когато става дума за заведение обаче, собственикът му трябва да бъде предварително уведомен за деня и часа на проверката. Но тя най-често не установява нередност, тъй като в момента на инспекцията нивото на музиката се оказва доста по-ниско от обикновено. Или заведението изобщо не работи. В този случай няма как да бъде приложена и процедурата за отнемане на вече издадено разрешение за удължено работно време. Причината е в \"Параграф 22\" - за това са нужни протоколи, констатиращи основателността на две или повече жалби, доказана с проверка на Районната здравна инспекция. Тежко е и в случаите, когато разрешение за удължено работно време на нощни клубове може да бъде отнето при \"наличие на две или повече нарушения на търговската наредба, за които е съставен акт за административно нарушение\". Елементарната логика показва, че този текст е неприложим, при положение че случайно или не се окаже, че актовете не са регистрирани в общинската администрация. Или са се изгубили по пътя между етажите й. е и изискването заведенията със завишени нива на шума да поставят изолация за предотвратяването им. В този случай общинските проверки се ограничават само до констатация за наличието на изолация, но не и на ефективността й. Това стана ясно от друг разговор със зам.-кмета на Варна Тодор Иванов. Накрая идва ред и на раздел VI от наредбата за упражняване на търговска дейност в общината. Там са описани предвидените санкции за нарушителите й. В случаите, в които става дума за нощни заведения, които смущават тишината в жилищни сгради, предвидената глоба е в размер от 500 до 1000 лв., които логично никак не плашат собствениците на заведения. Те дори не плащат наложените глоби, а общинската администрация не си ги търси. При повторно нарушение кметът на общината е длъжен да преустанови работата на обекта, но... Този срок може да е и много по-кратък ако инспекторите по опазване на обществения ред в администрацията установят, че нарушенията са отстранени. А ако след възобновяване на работата на заведението се окаже, че преценката им е била грешна, описаната по-горе процедура трябва да започне отначало и най-често с предизвестен край. Цинизмът, с който общинската администрация във Варна оправдаваше неспособността си да се справи с шума от нощните заведения през последните 20 години, беше ясно формулиран от бившия кмет на града Кирил Йорданов. Според него този тормоз беше \"данъкът\", който гражданите плащат за лукса да живеят в най-големия курортен град. Наследникът на Йорданов Иван Портних заяви още при встъпването си в длъжност през 2013 г., че не споделял подобна позиция. Четири години по-късно потвърждения за това няма.", "date": "2017.09.12", "title": "\"Луксът\" да си варненец, или за параграфите на общинското безсилие"}
{"url": "http://www.dnevnik.bg/na_put/2017/09/12/3038906_grad_-_prizrak_probiva_sus_svetovno_po_krienica/", "text": "Италианско градче, провалено в опита на предприемачите да го превърнат в местния Лас Вегас, е намерило друг начин да се прослави. Консоно, което се намира в областта Ломбардия, източно от Милано, през последния уикенд беше домакин на световно първенство по криеница за осми път. Издигнатите, но недовършени казина, клубове и вариетета, предназначени за нощните птици, сега са терен за най-популярната в света игра. Консоно е трябвало да се откаже от предвкусваната слава на \"Страната на чудесата\" за възрастни след като преди 50 г. свлачище посече амбициозния хазартен проект. Част от необичайните сгради, между които средновековен замък и китайска пагода, обаче оцеляват и пустеят десетилетия. Идеята за съживяването им, както често се случва, се ражда на шега. Първоначално местни жители играят \"на криеница\" сред изоставените постройки, а след това идва и проблясъкът за международен турнир. Със състезателите идват и зрителите, поблазнени както от играта, така и от музикалния фестивал, възникнал паралелно, и от вкусната храна и бира от местните производители. В последното издание за наградата \"Златен смокинов лист\" са участвали 80 отбора с по петима членове от 16 държави. Таксата за участие е 125 евро като включва униформа за всеки от участниците, къмпинг за две нощи и билети за концертите.", "date": "2017.09.12", "title": "Град - призрак пробива със световно по криеница"}
{"url": "http://www.dnevnik.bg/sport/2017/09/12/3040056_barselona_i_juventus_davat_mechtan_start_na/", "text": "Шампионската лига се завръща днес, а още първият ден от груповата фаза ще предложи звезден сблъсък - \"Барселона\" срещу \"Ювентус\". Два от главните претенденти за трофея ще се изправят един срещу друг на \"Камп ноу\" в 21.45 часа. По същото време \"Олимпиакос\" посреща \"Спортинг\" (Лисабон) в другия мач от група D. \"Барселона\" и \"Ювентус\" вече изиграха два официални мача тази година. Те се срещнаха в четвъртфиналите на най-силния клубен турнир през aприл. \"Старата госпожа\" продължи напред след победа с 3:0 у дома и нулево равенство при гостуването в Испания. Двата тима се срещнаха и по време на предсезонната подготовка, когато каталунците спечелиха с 2:1 след два гола на Неймар. Две години по-рано испанският и италианският отбор бяха един срещу друг в битката за трофея. \"Барселона\" спечели с 3:1 и вдигна петата си и засега последна европейска купа, за да се присъедини към компанията на \"Ливърпул\" (5), \"Байерн\" (5), \"Милан\" (7) и \"Реал\" (12). \"Ювентус\" остана на крачка от върха два пъти в последните три години и вече има рекордните седем загубени финала. \"Бианконерите\" не са печелили трофея от 1996 г. Оттогава те загубиха пет финала в Шампионската лига. \"Да спечелиш Шампионската лига не може да бъде задача, това е мечта. И за да сбъднеш тази мечта, трябва да работиш здраво в продължение на дълги години и преди всичко да развиеш определен вид психическа нагласа\", коментира старши треньорът на \"Ювентус\" Масимилиано Алегри в навечерието на мача с \"Барселона\". \"Последните три години бяха фантастични, играхме два финала в Шампионската лига. Първият беше малко неочакван, докато при втория имахме страхотни надежди, че ще го спечелим. Не успяхме, но все пак считаме това за успех, защото не всеки може да стигне до финала на Шампионската лига\", допълни той. Италианският шампион претърпя някои промени това лято. От отбора си тръгнаха Леонардо Бонучи и Дани Алвеш, но торинци се подсилиха много солидно с Войчех Шчесни, Матиа де Шилио, Блез Матюиди, Федерико Бернардески, Родриго Бетанкур и дошлите под наем Дъглас Коща и Бенедикт Хьоведес. \"Целта на \"Ювентус\" е да бъде постоянно сред осемте най-добри отбора в Европа. За тази цел трябваше да привлечем класни играчи. Мисля, че клубът се справи доста добре в това отношение. Дали ще бъдем по-добри от предишния сезон? Имаме доста нови играчи, но да, за мен това винаги е целта. Играхме два финала в рамките на три години и само четирима играчи от първия бяха в състава и при втория. Клубът добави страшно много качество и резултатите се виждат. За да продължиш да печелиш, трябва да работиш здраво и да останеш мотивиран\", каза още Алегри. \"Барселона\" имаше доста по-турбулентно лято след неуспехите през миналия сезон. Ръководството избра Ернесто Валверде да замени Луис Енрике, а трансферното лято приключи със спорен успех и внесе доста напрежение. Неймар беше откупен от ПСЖ за 222 млн. евро, а намирането на заместник се оказа проблем. \"Барселона\" имаше огромно желание да привлече Филипе Коутиньо, но \"Ливърпул\" отказа всички оферти, като накрая дори е поискал 200 милиона. На \"Камп ноу\" все пак дойде другата трансферна цел - Усман Дембеле от \"Борусия\" (Дортмунд), за когото бяха платени 105 млн. евро. С бонусите сумата може да достигне 145 милиона. Другите трима нови са Паулиньо (40 млн.), Нелсон Семедо (30 млн.) и Жерар Деулофеу (12 млн.). \"Започвам турнира с голям ентусиазъм. Преминаваме през добър период, току-що  спечелихме градското дерби с 5:0 . Сега ни предстои много вълнуващ и важен мач, в който трябва да спечелим три точки. Знаем, че \"Ювентус\" е страхотен отбор, но ние ще опитаме да спечелим всеки двубой, в който излизаме\", каза Валверде преди двубоя. Според букмейкърите \"Реал\", който започва защитата на трофея в сряда, е фаворит да спечели Шампионската лига за трети пореден път. Шансовете на мадридчани са оценени с коефициенти между 4.75 и 5.00. След тях се нарежда \"Пари Сен Жермен\" (7.00 - 7.50). \"Барселона\" и \"Байерн\" разделят третата позиция с коефициенти между 7.50 и 8.00. Следват отборите от Манчестър - \"Сити\" и \"Юнайтед\" (10.00 - 12.00), а \"Ювентус\" е чак на шеста позиция. Залози за триумф на \"бианконерите\" се приемат при коефициент 15.00. Челната десетка се допълва от \"Челси\" (17.00), \"Атлетико\" (Мадрид) (19.00 - 21.00), \"Ливърпул\" (21.00 - 23.00) и \"Наполи\" (26.00 - 34.00). Мачовете днес \"Бенфика\" - ЦСКА (Москва) \"Манчестър юнайтед\" - \"Базел\" \"Байерн\" - \"Андерлехт\" \"Селтик\" - ПСЖ \"Челси\" - \"Карабах\" \"Рома\" - \"Атлетико\" (Мадрид) \"Барселона\" - \"Ювентус\" \"Олимпиакос\" - \"Спортинг\"", "date": "2017.09.12", "title": "\"Барселона\" и \"Ювентус\" дават мечтан старт на Шампионската лига"}
{"url": "http://www.dnevnik.bg/sviat/2017/09/12/3040070_britanskata_kamara_na_obshtinite_podkrepi_otmianata_na/", "text": "Британската Камара на общините подкрепи късно снощи законопроекта за отмяна на европейското законодателство (Repeal Bill). Решението беше прието с 326 гласа \"за\", а против бяха 290 души. Така законопроектът преодоля първото си голямо препятствие в парламента. Много от депутатите обаче обявиха, че ще внесат промени в него, преди да бъде гласуван като закон, съобщава БТА. Целта на законопроекта е хиляди закони и регулации на Европейския съюз да се трансформират в закони на Обединеното кралство, когато то напусне ЕС през 2019 г. Според консерваторите това е необходимо, за да се избегне хаос след Брекзит. Опозиционните депутати, подкрепени и от някои консерватори, заявиха, че ще се опитат да внесат промени в законопроекта на следващия етап, когато текстът му бъде обсъждан подробно преди окончателното гласуване, тъй като според тях той дава прекалено големи права на правителството да променя закони. Лейбъристите се опитаха да блокират процеса на обсъждането на законопроекта, призовавайки правителството да направи някои отстъпки, но след продължили повече от осем часа дебати депутатите отхвърлиха поправките им. Сега законопроектът, който ще стане един от най-важните конституционно значими законодателни актове в британската история, отива за обсъждане в комисиите на Камарата на общините. Очаква се този процес да продължи не по-малко от седмица и е възможно да започне едва през октомври. После следва третото заключително четене в долната камара и след като бъде приет, ще отиде за разглеждане от горната Камара на лордовете. Там предстои аналогична процедура с три четения. Проектът ще получи статут на закон, след като двете камари съгласуват окончателно текста и той бъде одобрен от кралица Елизабет Втора.", "date": "2017.09.12", "title": "Британската Камара на общините подкрепи отмяната на европейското законодателство"}
{"url": "http://www.dnevnik.bg/sport/2017/09/12/3040064_niama_zaplaha_za_igrite_v_pyonchan_zaradi_krizata_sus/", "text": "Напрежението около Северна Корея засега не носи заплаха за зимните олимпийски игри в Пьончан, обяви президентът на МОК Томас Бах. Думите му дойдоха в момент, в който  С ъветът за сигурност на ООН единодушно одобри нови санкции срещу Северна Корея  заради шестия ѝ и най-мощен ядрен опит. Олимпийските игри в Южна Корея ще се проведат от 9 до 25 февруари. \"До момента няма никакъв знак за заплаха за сигурността на игрите в контекста на напрежението между Северна Корея и някои други държави. Ние сме в контакт със засегнатите правителства. Във всички тези разговори с водещите фигури в различните правителства можем да видим, че няма никакво съмнение около зимните олимпийски игри през 2018 г.\", каза Бах в Лима, където ще бъдат обявени домакините на летните игри през 2024 и 2028 г. Президентът на МОК се надява да бъде намерено дипломатическо решение преди началото на игрите след пет месеца. Той добави, че вратите за състезателите от Северна Корея са отворени и че олимпийският комитет ще ги подкрепи в усилията им да се класират за надпреварата. Това ще са първите зимни олимпийски игри в Азия, които ще се проведат извън Япония.", "date": "2017.09.12", "title": "Няма заплаха за игрите в Пьончан заради кризата със Северна Корея, обяви МОК"}
{"url": "http://www.dnevnik.bg/sport/2017/09/12/3040104_selekcionerut_na_severna_irlandiia_e_bil_zadurjan/", "text": "Селекционерът на националния отбор по футбол на Северна Ирландия Майкъл О'Нийл е бил арестуван заради шофиране в нетрезво състояние. Той е задържан край Единбург в неделя, съобщава Би Би Си, като цитира \"Скотиш сън\". Специалистът трябва да се яви в съда на 10 октомври. От футболната асоциация на Северна Ирландия казаха, че са наясно със случая. Те уточниха, че няма да правят следващи коментари по темата. О'Нийл превърна отбора в една от приятните изненади в последните години. Той застана на поста през 2012 г. и за пръв път класира Северна Ирландия на голямо първенство - Евро 2016. Малко преди турнира във Франция селекционерът подписа нов четиригодишен договор. Доброто представяне продължи и в квалификациите за световното в Русия. Северна Ирландия си гарантира минимум второто място в групата си, като два кръга преди края е на пет точки от водача Германия. Следващият двубой е домакинство именно срещу световните шампиони - на 5 октомври, а три дни по-късно е гостуването на Норвегия.", "date": "2017.09.12", "title": "Селекционерът на Северна Ирландия е бил задържан заради шофиране в нетрезво състояние"}
{"url": "http://www.dnevnik.bg/sviat/2017/09/12/3040134_velikobritaniia_iska_da_pomaga_na_es_v_otbranata_sled/", "text": "Великобритания иска след Брекзит да поддържа по-близко сътрудничество по отношение на сигурността с Европейския съюз, отколкото с други държави. Това показва документ на правителството, който цели ускоряване на вече сериозно  забавените преговори  и ще бъде публикуван по-късно днес, писа агенция \"Ройтерс\". След напускането на блока Лондон ще предоставя военните си сили на европейски операции. Великобритания има един от най-големите бюджети за  отбрана и развитие  и властите предвиждат този ход като един от най-големите си козове в преговорите. \"Във време на увеличаващи се заплахи и международна нестабилност Великобритания е непоколебима в отдадеността си за поддържането на европейската сигурност\", гласи изявление на министъра на отбраната  Майкъл Фалън . Великобритания има свои войници в балтийските държави, работи с ЕС в борбата срещу пиратите на  Сомалийския полуостров  и по общи проекти за отбрана. Засега преговорите вървят бавно и трудно, като Брюксел обвинява британските представители, че не дават конкретни предложения и са неподготвени за разговори.  Крайният срок за Брекзит  е през март 2019 г. Разделение цари и в правителството в Лондон, чиито членове не могат да се споразумеят за \"мек\" или \"твърд\" режим на напускане на ЕС. Но служители на ЕС са категорични, че бъдещите отношения между двете страни няма да бъдат обсъждани, докато не бъде постигнат \"достатъчен напредък\" в приоритетните теми – правата на експатите, финансовото споразумение и границата между Великобритания и оставащата в ЕС Ирландия.", "date": "2017.09.12", "title": "Великобритания иска да помага на ЕС в отбраната след Брекзит"}
{"url": "http://www.dnevnik.bg/sviat/2017/09/12/3040157_evrosujuzut_ne_priznava_izborite_v_krim/", "text": "Европейският съюз предупреди, че не признава изборите в Крим, които бяха проведени заедно с руските местни избори в неделя. Това гласи изявление на Върховния представител на ЕС Федерика Могерини. \"На 10 септември в Руската федерация бяха проведени  регионални и местни избори . В Севастопол също бяха проведени губернаторски избори. Европейският съюз не признава незаконната анексия на  Крим и Севастопол  от Руската федерация и съответно не признава провеждането на избори на  Кримския полуостров \", гласи изявлението на Могерини. \"Всеки избран на Кримския полустров, който претендира да \"представлява\" Крим и Севастопол, няма да бъде признат за представител на тези територии, които са украински.\" Миналата година ЕС също не призна резултатите от изборите за  Държавна дума  на Русия, проведени в Крим.", "date": "2017.09.12", "title": "Евросъюзът не признава изборите в Крим"}
{"url": "http://www.dnevnik.bg/biznes/2017/09/12/3040194_sled_greshkata_na_borsata_izturguvanite_akcii_na/", "text": "Фондът Expat Bulgaria SOFIX UCITS ETF си получава обратно продадените в петък на Българската фондова борса акции на дружеството \"Неохим\". Това става при цената, на която са продадени. Съобщението идва от фонда, след като в петък се разбра, че Българската фондова борса е допуснала грешка в изчисленията си. Заради тях първоначално бе съобщено, че \"Неохим\" отпада от водещия индекс на борсата \"Софикс\" (SOFIX). При тези обстоятелства фондът е продал 12 хил. акции на димитровградското дружество за повече от 600 хил. лв. при цена от 50.250 лв. за акция. Тази цена е с 3.4% по-ниска от котировките в четвъртък. Два часа след сделката се разбира, че БФБ е сбъркала в изчисленията и всъщност \"Неохим\" остава в индекса. От фонда сега съобщават, че след случилото се са провели разговори с ръководството на борсата и \"в унисон с професионалните стандарти успяхме да постигнем споразумение за връщане на акциите на \"Неохим\" АД на същата цена, на която бяха продадени в петък\". От дружеството допълват, че с това е бил защитен интересът на инвеститорите във фонда. Expat Bulgaria SOFIX UCITS ETF е българският борсово търгуван индексен фонд, който следва представянето на индекса SOFIX на Българската фондова борса. Междувременно от другото засегнато от грешката на борсата дружество \"Трейс груп холд\" са поискали от Комисията за финансов надзор да влезе на проверка в борсата. Първоначално тя обяви, че пътностроителната компания ще влезе в състава на водещия индекс, а после обяви, че е сгрешила, и това няма да стане. Според компанията случилото се е форма на пазарна манипулация, която трябва да бъде санкционирана, тъй като нанася вреди както на имиджа й, така и на инвеститорите, съобщава  \"Капитал daily\" . По информация на изданието финансовият регулатор вече е започнал проверка, а вътрешна се прави и в самата борса. ", "date": "2017.09.12", "title": "След грешката на борсата изтъргуваните акции на \"Неохим\" се връщат на продавача"}
{"url": "http://www.dnevnik.bg/sviat/2017/09/12/3040219_norvejkata_angela_merkel_specheli_vtori_mandat/", "text": "Норвежкият премиер Ерна Солберг и нейната дясноцентристка коалиция обявиха победата си в състоялите се вчера парламентарни избори и казаха, че успехът им е резултат от работата им като сплотен екип, предаде ДПА. \"Получихме подкрепа за още четири години, защото свършихме това, което обещахме\", каза Солберг в Осло, благодарейки на членовете на своята Консервативна партия и на гласоподавателите. Тя благодари и на по-малкия си коалиционен партньор в управлението - дясната популистка  Партия на прогреса , както и на двете малки центристки партии, които подкрепят дясноцентристкото правителство. Четирите партии получават по неокончателни резултати 89 места, което е по-малко от 96-те, които имаха в отиващия си 169-местен парламент. Преизбирането на Солберг ще е първото на премиер от Консервативната партия от 1985 г. и говори за популярността на премиера, наричана  \"норвежката Ангела Меркел\" . Лидерът на опозиционната Работническа партия  Йонас Гар Стьоре  призна поражението си, поздрави Солберг и ѝ пожела късмет. Стьоре заяви, че остава на поста си като лидер на партията, която ще бъде \"конструктивна и трудна опозиция\". Неокончателните резултати, съобщени от избирателната комисия при 95% обработени бюлетини, сочат, че консерваторите ще получат 45 места, с три по-малко, отколкото на предходните избори през 2013, и ще останат втора сила с 25% от гласовете.  Партията на прогреса  се очаква да е на трето място с около 15% и да изгуби едно от 29-те места, които имаше. Опозиционната Работническа партия изгуби повече от 3 на сто от гласовете, които имаше, и се очаква да получи 27.4%, което ще означава 49 места, с 6 по-малко от 2013 г. Тя ще остане партията с най-висок процент подкрепа на избори. Предпочитаните партньори на Работническата партия - Социалистическата лява партия и Партията на центъра, се представиха по-добре на тези избори. \"Зелените\" се очаква да запазят едното си депутатско място, а комунистическата партия \"Червените\" спечели първото си място в парламента. Все още има неяснота около резултатите на партията \"Венстре\" и на християндемократите, които се колебаят около 4-те процента.", "date": "2017.09.12", "title": "\"Норвежката Ангела Меркел\" спечели втори мандат"}
{"url": "http://www.dnevnik.bg/sviat/2017/09/12/3040227_zigmar_gabriel_izborite_moje_da_vkarat_istinski/", "text": "Германският външен министър Зигмар Габриел сравни крайнодясната партия \"Алтернатива за Германия\" с нацистите, управлявали страната от 1933 г. до 1945 г., предаде агенция \"Ройтерс\" и отбеляза, че такава обида рядко се чува в германските политически среди. В интервю за интернет доставчика t-online.de Габриел каза, че много германци смятат да гласуват за  \"Алтернатива за Германия\"  на парламентарните избори на 24 септември, защото чувстват, че не се обръща внимание на опасенията им, свързани с миграцията, сигурността и работните места. По думите му тези гласоподаватели могат да изразят недоволството си, гласувайки за крайнодесните, а това \"ще доведе до ужасни последици\". \"Тогава ще имаме истински нацисти в германския Райхстаг за пръв път от края на Втората световна война\", заяви социалдемократът. Партията има места в 13 от 16-те провинциални законодателни събрания и се очаква за пръв път да получи национално представителство този месец. Според социологически проучвания  крайнодесните , които водят кампания срещу миграционната политика на отворени врати, следвана от канцлера Ангела Меркел, ще получат между 8 и 11 процента от гласовете на изборите. \"Алтернатива за Германия\"  отказа да коментира забележките на Габриел, които дойдоха, след като в. \"Велт ам зонтаг\" публикува расистки имейл, писан през 2013 г. от Алис Вайдел, високопоставена фигура в партията. В него тя пише, че правителството унищожава обществото, като позволява то да бъде прегазено от \"хора с чужда култура като араби и цигани\". Тогава говорител на партията нарече публикацията \"фалшиви новини\" и увери, че Вайдел не е писала такива писма. Габриел е поредният политик, критикувал  крайнодясната партия . Преди дни премиерът на провинция Бавария Хорст Зеехофер заяви, че провокациите на  \"Алтернатива за Германия\"  трябва да бъдат игнорирани, а министърът на правосъдието Хайко Маас коментира, че част от политическите им идеи противоречат на конституцията.", "date": "2017.09.12", "title": "Зигмар Габриел: Изборите може да вкарат истински нацисти в Райхстага"}
{"url": "http://www.dnevnik.bg/biznes/2017/09/12/3040223_do_oktomvri_angelkova_shte_e_gotova_s_noviia_statut_na/", "text": "Наблюдава се все по-голяма изобретателност в нарушенията в туризма. Това обявява министърът на туризма Николина Ангелкова в интервю пред \"24 часа\". Тя посочва, че ведомството й стриктно следи всеки сигнал на граждани и ще се правят проверки, докато се \"изчистят\" подобни ситуации. През това лято имаше сигнали за таксуване в заведение за празен стол и липсата на поръчка в рамките на 1 час. Министърът припомня, че има най-различни финансови и административни санкции за такива нарушители. Ангелкова посочва, че усилено се готвят промените в Закона за туризма, сред които са и тези, с които ще се уреди статутът на националните курорти. Очаква се измененията да са готови до октомври и да влязат в сила от следващото лято. Тя лансира идеята в разгара на летния сезон, когато назряха проблеми с шума в курортите. Идеята е в тях да се обособят зони, в които може да има шум от заведенията, и такива, в които да се настаняват желаещите спокойствие. Не мисля, че е редно да се прави избор между туристи, които искат да почиват на спокойствие, и гостите, които идват да се забавляват, защото и двете групи имат своите права, обяснява Ангелкова. \"Затова трябва да се намери начин и двете страни да бъдат удовлетворени. Именно за това ще ни помогне определянето на статута на националните курорти, без да ни се налага да вземаме подобно решение\", допълва тя. Оптимистичните ни прогнози за лято 2017 се потвърждават и очакваме да отчетем отново силен сезон със 7-10% ръст на чуждите туристи на годишна база, посочва още министърът. Тя цитира данни на БНБ, според които приходите от туризъм за първите шест месеца на годината са 2.4 млрд. лв., което е с 12.3% повече спрямо този период на м.г. \"България става все по-разпознаваема дестинация за по-висок клас туристи. За 2018 г. например вече са резервирани 5-звездни хотели от реномирани международни туроператори\", заключава министърът.", "date": "2017.09.12", "title": "До октомври Ангелкова ще е готова с новия статут на курортите"}
{"url": "http://www.dnevnik.bg/skorost/2017/09/12/3040103_audi_predstavi_avtomobil_bez_volan_i_pedali_vuv/", "text": "\"Ауди\" използва  автосалона във Франкфурт , който се открива днес, за да представи напредъка си по отношение на автономните автомобили. Сред експонатите е моделът \"Ейкон концепт\", представящ бъдещето на колите, когато водачът вече ще е излишен. Става въпрос за автономните коли пето поколение, при които хората на борда не е нужно да следят ставащото на пътя и да се намесват. Поради тази причина концептуалното \"Ауди\" дори няма волан и педали. Съответно пътниците могат да прекарват времето си според нуждите и предпочитанията си. Освен това студията съчетава в себе си множество иновации в области като свързаност, комуникации и ергономия, които правят пътуването особено комфортно. Новата концептуална разработка на компанията от Инголщат е замислена предимно за пътуване на дълги разстояния. Задвижването е поверено на четири електродвигателя. Автомобилът е позициониран в D-сегмента, тоест във висшия автомобилен клас, и може да измине между 700 и 800 километра с едно зареждане. Една стъпка по-назад по отношение на автономното шофиране е протитъп \"Ауди И-трон спортбек\". Този кросоувър с форма на купе е дълъг 4.90 метра и предлага ниво на автономност четири. Това ще рече, че в дълги периоди от време водачът остава управлението на колата на електронните системи, но е нужно да има готовност да се намеси при нужда, а и той насочва колата по маршрута. Рутинни дейности като шофиране по магистрала, придвижване в задръстване и т.н. колата прави самостоятелно. \"Ауди И-трон спортбек\" има електрическо куатро задвижване от три електродвигателя с обща мощност почти 500 конски сили. На щанда на \"Ауди\" присъства и серийната лимузина А8, която вече предлага ниво на автономност три. На магистрали, както и по многолентови пътища с физическа преграда между платната на движение, при скорост до 60 км/ч автопилотът за движение в задръстване напълно автоматично поема контрола върху автомобила. Системата отговаря за потеглянето, ускоряването, завиването и спирането в рамките на лентата на движение. За разлика от ниво 2 тук водачът не е необходимо непрекъснато да следи работата на системата и може да се заеме с някоя от дейностите, предлагани от бордната инфо-развлекателна система. Независимо от това обаче водачът трябва да бъде винаги готов отново да поеме управлението на автомобила в свои ръце веднага щом бъде предупреден от системата за такава необходимост.", "date": "2017.09.12", "title": "\"Ауди\" представи автомобил без волан и педали във Франкфурт"}
{"url": "http://www.dnevnik.bg/sport/2017/09/12/3040206_iz_memoarite_na_sharapova_za_perfekcionista_dimitrov_i/", "text": "Нищо около Мария Шарапова не отминава просто така. Завръщането ѝ в тениса предизвика огромно внимание и коментари,  включването ѝ в първия ѝ турнир от Големия шлем след наказанието  - също. На US Open тя отново попадна под светлината на прожекторите. След края на участието си в Ню Йорк дойде време да запази вниманието и със събитие извън корта. Рускинята представи автобиографията си \"Unstoppable: My Life So Far\" (\"Неудържимата: Животът ми дотук\"). В книгата си Шарапова разказва за пътя си в тениса, за голямото съперничество със Серена Уилямс и споделя по малко за двете си най-дълги връзки - със словенския баскетболист Саша Вуячич и с Григор Димитров. \"Той има толкова голям потенциал. Може да прави невероятни неща с тялото си. Това е дар, но също и проклятие\", пише Шарапова в книгата си, цитирана от tennis.life. Тя посочва, че Димитров не просто иска да печели, а иска да го прави красиво. \"Трябва да е перфектно или въобще не го иска. Трябва да бъде невероятно или забравете. Затова все още му предстои да разкрие пълните си възможности.\" Голямото разкритие в книгата обаче е свързано със Серена Уилямс. Шарапова пише, че американката я мрази от финала на \"Уимбълдън\" през 2004 г. Тогава 17-годишната рускиня изненадващо спечели първата среща помежду им и попречи на Уилямс да защити титлата си. \"Това, което чух, когато влязох (в съблекалнята) и започнах да се преобличам, беше Серена, която ридаеше\", пише рускинята в книгата си, цитирана от \"Файненшъл таймс\". \"Мисля, че тя ме мразеше, защото съм ѝ отнела нещо, което смяташе, че ѝ принадлежи. Но най-вече смятам, че ме мразеше, защото я чух да плаче. Никога не ми прости за това.\" След това двете изиграха още 20 мача, като американката спечели 19 от тях. Шарапова разказва за трудното си детство, когато баща ѝ я завел във Флорида и започнала да играе тенис. Тя се отличавала от богатите деца в академията, като имала само едни дрехи, огромна ракета и маратонки, шити в Минск. Допълва и за най-голямото си изпитание - наказанието за употребата на мелдоний. Пише, че то е направило желанието ѝ да играе тенис по-силно. Шарапова заявява, че ще играе, \"докато не ми изгорят ракетите, докато не ме спрат\". \"И искам да ги видя как се опитват да го направят.\" За връзката с тениса рускинята пише: \"Знам, че искате ние да обичаме тази игра. Ако я обичаме, това я прави по-забавна за гледане. Но ние не я обичаме. Не я и мразим. Просто е така и винаги е било така.\" Интересно е и мнението ѝ за отношенията в тениса, като разкрива лицемерни отношения. \"Толкова много пъти виждаш две тенисистки в съблекалнята, две момичета, които просто си приказват все едно са най-добри приятелки... А после - няколко часа по-късно, едната играе мач, а другата е в съблекалнята и гледа мача по телевизията и изглежда доволна, когато приятелката ѝ загуби точка. Така стоят нещата всъщност.\"", "date": "2017.09.12", "title": "Из мемоарите на Шарапова: За перфекциониста Димитров и за това, което Уилямс няма да ѝ прости"}
{"url": "http://www.dnevnik.bg/biznes/2017/09/12/3040246_do_juli_iznosut_raste_s_14/", "text": "През периода януари - юли 2017 г. износът на България за трети страни се увеличава с 18.9% в сравнение със съответния период на предходната година и е на стойност 10.3 млрд. лева, показват данните на Националния статистически институт (НСИ). Основни търговски партньори на България са Турция, Русия, Китай, Сърбия, Македония и Египет, които формират 51.1% от износа за трети страни. Общо експортът за ЕС и за трети страни расте за година с 13.8%. За година най-голям ръст е отбелязан в секторите \"Артикули, класифицирани главно според вида на материала\" (52.9%) и \"Разнообразни готови продукти\" (38.2%). Най-голям спад се наблюдава в сектор \"Храни и живи животни\" (16.5%). Вносът на България от трети страни през седемте месеца на годината се увеличава с 29.9% в сравнение със съответния период на предходната година и е на стойност 12.1 млрд. лева. Най-голям е стойностният обем на стоките, внесени от Русия, Турция, Китай и Сърбия. Най-голямо процентно увеличение е отчетено в секторите \"Необработени (сурови) материали, негодни за консумация (изкл. горивата)\" (82.3%) и \"Минерални горива, масла и подобни продукти\" (40.2%). Външнотърговското салдо на България с трети страни през периода е отрицателно и е в размер на 1.8 млрд. лв. Общо за ЕС и трети страни през седемте месеца са изнесени стоки общо на стойност 29.8 млрд. лв. и в сравнение със съответния период на предходната година износът се увеличава с 13.8%. Внесените стоки са за 33.192 млрд. лв., или със 17% повече спрямо същия период на 2016 година. Общото външнотърговско салдо е отрицателно и е на стойност 3.4 млрд. лв.", "date": "2017.09.12", "title": "До юли износът расте с 14%"}
{"url": "http://www.dnevnik.bg/sport/2017/09/12/3040268_antoniia_grigorova_podkrepi_borislav_iordanov_v/", "text": "Състезателката в планинските бягания Антония Григорова подкрепи колоездача Борислав Йорданов, който се бори да подобри велорекорда за изминаването на 600-те км от Ком до Емине.  Първата жена, пробягала туристическия маршрут , се включи към новия опит на Йорданов в най-тежката част му част - между хижа \"Добрила\" и връх Ботев, обявиха от екипа на състезателя. \"След като успях да измина повече от 600 километра точно за 3 дни, 9 часа и 1 минута, разбрах, че всъщност мога да го направя и много по-бързо. Аз и екипът ми научихме много уроци от последното предизвикателство в Стара планина и нямахме търпение да се опитаме да се справим още по-добре. Рекордите са временни. Те са за това - за да бъдат подобрявани\", заяви Йорданов. Целта му е да стигне нос Емине на 13 септември преди обед. Преди около месец като част от предизвикателството \"Велоносен поход\" той постави велорекорд с 3 дни, 9 часа и 1 минута. \"В един разговор наскоро Боби ми каза: \"Аз не искам просто да поставя рекорд, искам да дам най-доброто от себе си.\" Това беше основната причина да приема без колебание предложението му да се върна пак по билото на Стара планина в ролята на негов пейсър по маршрута\", разказа Григорова на връх Ботев. Йорданов получи подкрепа и от някои от най-успешните български планински колоездачи. Голямата цел на \"Велоносния поход\" е да се повдигне темата за нуждата от повече обособени и поддържани веломаршрути в България. Според екипа на Йорданов Ком - Емине може да се превърне и във велосипеден маршрут. Скоро след рекорда на Йорданов беше поставено ново постижение. Илко Илиев  се справи с велоизпитанието за 3 дни, 3 часа и 35 мин .", "date": "2017.09.12", "title": "Антония Григорова подкрепи Борислав Йорданов в търсенето на нов велорекорд по Ком - Емине"}
{"url": "http://www.dnevnik.bg/detski_dnevnik/2017/09/12/3040288_za_polovinata_shestoklasnici_osnovnite_predmeti_sa/", "text": "Близо половината от шестокласниците (46%) смятат едни от най-важните предмети в училище като математика и английски език за напълно безинтересни. Това показва национално представително изследване, извършено преди началото на новата учебна година по поръчка на Центъра за приобщаващо образование. Изследването е в рамките на програма \"С поглед в бъдещето – училището има смисъл\", реализирана с подкрепата на фондация \"Велукс\". Любимите на децата предмети са физическо възпитание и спорт (за 76% от учениците), рисуване (57%) и музика (56 на сто). От центъра посочват, че резултатите не са изненадващи, тъй като там има учене чрез правене и децата са активни участници в процеса. Същевременно обаче предмети, смятани за едни от най-важните, са най-малко харесвани - история (от 43% от шестокласниците), математика (40%), география (35%) и английски език (31%). За 59% от запитаните тези предмети са трудни, а за 46 на сто те са безинтересни. , а начина на преподаване намират за скучен. \"Класно-урочната форма, в която те все още масово се преподават, се проваля да вдъхнови децата към учене\", казват от неправителствената организация. За момичетата в шести клас най-желаните професии са адвокат (19%) и лекар (18%). Момчетата мечтаят в най-голяма степен да бъдат футболисти (23%) и полицаи (17%). Това обаче се дължи основно на филмите, които те гледат, и , е друг извод от проучването. Като положителен знак се посочва, че по-голямата част от шестокласниците са на мнение, че е важно да се ходи на училище (95%), и харесват преподавателите си (79%). Въпреки това обаче почти половината (45 на сто) са готови да избягат от час при първа възможност. Според изследването обаче и съответно от отпадане от образователната система. Според проучването 23% от децата живеят в семейства в крайна бедност, а 18 на сто имат трудности с българския език. За риска от отпадане от училище има и други фактори. На 14% от шестокласниците им се налага да работят, за да изкарват пари, 12 на сто от децата всеки ден пътуват до друго населено място, за да учат, а 10% не живеят с родителите си. В България годишно има около 57 хил. шестокласници и инициаторите на изследването посочват, че те са най-малко изследваната група ученици, а същевременно са във важна възраст. \"Обикновено се вълнуваме силно от 5 клас, когато децата започват да учат с много учители, и от 7-ми, когато има матури и кандидатстване. Но шести клас е критичен за самите деца, защото тогава те формират основни възгледи за живота и рискът да загубят интерес към ученето и дори да отпаднат е най-голям\", коментира Димитър Лазаров, програмен директор на Центъра за приобщаващо образование. Изследването е показало още, че най-големият страх на шестокласниците е от провал в ученето. Това са посочили 56% от децата. 37 на сто се страхуват от подигравки на съученици, което им пречи да бъдат уверени в себе си, а едва 18 на сто са посочили като проблем агресията в училище.", "date": "2017.09.12", "title": "За половината шестокласници основните предмети са напълно безинтересни"}
{"url": "http://www.dnevnik.bg/biznes/2017/09/12/3040110_tec_marica-iztok_2_obiavi_che_zakonno_si_e_dostavila/", "text": "След като вчера вицепремиерът Валери Симеонов съобщи за корупция при доставка на варовик за държавата ТЕЦ \"Марица-изток 2\", от компанията обявиха, че всичко е по правилата на Закона за обществените поръчки. По думите на Симеонов при първоначално заявена цена за покупка от 15 лв. на тон месец по-късно ръководството на дружеството я е завишило до 21 лв. на тон и така е платило с 5 лв. на тон повече за доставката на общо 2.4 млн. т варовик. В отговор на въпроси на \"Дневник\" от теца обявиха, че първоначално определената от дружеството пределна цена за доставка на тон варовик е била 20 лв. на тон. Това се вижда и от обявлението за поръчката, при което е записана очаквана цена за доставката на общо 2.4 млн. тона от суровината от 48 млн. лв. В същото време в бюлетина на борсата (Българска стокова борса) в понеделник се виждаше, че търсената цена за тон е 15 лв., а сделката е сключена на 21 лв. От днес тази информация вече не може да се види на сайта, а връзка с посочените телефони за контакт няма. От теца уточниха, че те са определили пределна цена, а не минимална и за нея насочиха към борсата. От компанията обясняват, че борсовият посредник, ангажиран със сделката, ги е уведомил, че офертите надхвърлят тази определена пределна цена и затова ръководството е решило да я повиши на 21 лв. на тон без ДДС. Това е станало при спазване Закона за обществените поръчки, обясняват от теца, без да навлизат в детайли. \"Договорите са сключени при критерий за възлагане на най-ниска цена и при спазване на обявената от ТЕЦ \"Марица-изток 2\" ЕАД пределно допустима цена за доставката на варовик\", уверяват от дружеството в отговор на въпрос на \"Дневник\". Уверяват, че спазват изцяло българското законодателство. Посочват, че доставчиците на варовика са \"Персенк инвест\" ООД, Пловдив, и \"Инвестор\" ЕООД, Пловдив. Това са фирмите, които според вицепремиера са се облагодетелствали от доставката. По информация на \"Капитал\" двете фирми са свързани. Тецът не е поставял изискване за предоставяне на гаранция от кандидатите да доставят суровината. Така те отговарят на констатацията на Симеонов, че двете, спечелили доставката фирми, не са внесли депозити за участие. На въпрос дали нужните суровини за теца обичайно се осигуряват през Българска стокова борса, свързана по информация с \"Химимпорт\", от компанията обясняват, че това е обичайната практика. Предишните договори за доставка на варовик за централaта са подписани още през 2014 г. Тогава избраните изпълнители са \"Енергоимпорт-експорт \" и \"Ритъм-4\", свързани с Руси Данев, които печелят поръчката за близо 40 млн. лв., като техните оферти са единствени.", "date": "2017.09.12", "title": "ТЕЦ \"Марица-изток 2\" обяви, че законно си е доставила варовик"}
{"url": "http://www.dnevnik.bg/skorost/2017/09/12/3040325_vupreki_merkite_ostavame_nai-zle_v_evropa_pri/", "text": "В края на летния сезон и след активното пътуване, въпреки многобройните пътни инциденти и тревожни ситуации по пътищата на страната за осемте месеца на тази година отчитаме намаляване на тежките катастрофи, жертвите и ранените при пътнотранспортни произшествия в сравнение със същия период на миналата година. Това беше отчетено днес на редовното заседание на Държавно-обществената консултативна комисия по проблемите на безопасността на движението по пътищата, сочи съобщение във \"Фейсбук\" страницата на националната полиция. Заместник-министърът на вътрешните работи Красимир Ципов, който е председателствал заседанието на комисията днес, е отчел, че въпреки предприетите мерки смъртността в страната в резултат на пътни инциденти остава значително над нивата във водещите европейски държави.", "date": "2017.09.12", "title": "Въпреки мерките оставаме най-зле в Европа при загиналите от катастрофи, отчете МВР"}
{"url": "http://www.dnevnik.bg/bulgaria/2017/09/12/3040286_shefut_na_fonda_za_lechenie_na_deca_e_otstranen_zaradi/", "text": "На 11 септември 2017 г. със заповед на министъра на здравеопазването д-р Тинка Троева беше освободена от длъжността директор на Център \"Фонд за лечение на деца\". Мотив за освобождаването на д-р Троева е системно нарушаване на Правилника за дейността и организацията на работата на Фонда, на реда за издаване на формуляр S2, регулярно заобикаляне на ясно разписани процедури, сред които и притеснителната практика да се изискват становища от медицински специалисти, които не фигурират в списъка на утвърдените от министъра външни експерти към Фонда. Сигнал за тези нарушения е изпратен и до прокуратурата, съобщи пресцентърът на Министерството на здравеопазването. На мястото на Троева от днес, 12 септември, на длъжността е назначена д-р Мариета Райкова. За подготвяното уволнение  съобщи вчера Пенка Георгиева от Обществения съвет на фонда . По думите й пред БНР вероятно става въпрос за външен натиск, защото здравното министерство не е имало забележки до този момент към работата на Троева.  Тя пое поста след оставката на Владимир Пилософ  през пролетта при управлението на служебния министър Илко Семерджиев. Поводът беше  казусът с 9-годишния Байрям Али . Около уволнението на Тинка Троева вчера и днес се оформи спор. Пациентски организации и специалисти се застъпиха за вече бившата директорка, включително и министърът, при който беше назначена. С публикация във \"Фейсбук\" Семерджиев заяви, че \"уволнението на доказани професионалисти, които с нищо не са се провинили или компрометирали в дейността си\" е необяснимо \"от гледна точка на здравия разум и нуждите на системата\". Застъпниците настояваха да получат мотиви от здравното ведомство, което то публикува днес по обяд. От там посочват конкретен пример за системните нарушения, в които е обвинена Троева - \"случаят на дете, нуждаещо се от чернодробна трансплантация\". Описват казуса така: Въз основа на заповедта НЗОК издава формуляр S2 и детето е хоспитализирано в клиниката. От лечебното заведение информират за влошено здравословно състояние на детето и необходимост от осъществяване на чернодробна трансплантация. Проверката на МЗ констатира, че до заминаването си детето не е вписано в служебния регистър на Изпълнителната агенция по трансплантация (ИАТ) за лицата, чакащи органна трансплантация, което е задължително според Правилника за дейността на ЦФЛД, а липсата на такова вписване е пречка за допускане на подпомагането. Освен това детето не е насочвано за консултация в България към лечебно заведение, което има разрешение за извършване на чернодробни трансплантации. Според експертите и юристите на МЗ издаването на формуляр S2 от министъра на здравеопазването е незаконосъобразно от правна гледна точка.", "date": "2017.09.12", "title": "Шефът на Фонда за лечение на деца е отстранен заради \"системно нарушаване на правилника\""}
{"url": "http://www.dnevnik.bg/kultura/2017/09/12/3040320_vitoshka_e_aleia_na_knigata_ot_dnes_do_17_septemvri/", "text": "Столичният булевард \"Витоша\" се превръща в \"Алея на книгата\" от днес до 17 септември. Книжното изложение на открито пристига за пета година в София, след като вече мина през Пловдив и Варна. Над 50 издателства представят новите си заглавия в осемнайсет шатри, разположени в отсечката между бул. \"Патриарх Евтимий\" и ул. \"Гладстон\", а до паметника на Алеко Константинов е обособен литературен кът за срещи с писатели, представяния на книги и работилници за деца. Там ще бъде и официалното откриване днес от 17 ч. Част от гостите на къта ще бъдат Боряна Дукова, Бойко Ламбовски, Вангел Имреоров, Васил Стефанов–Слона, Венцислав Василев, Владо Даверов, Георги Тенев, Джеки Стоев и Джони Пенков, Елица Георгиева, Иванка Могилска, Иван Русланов, Иван С. Вълев, Иглика Дионисиева, Йорданка Велева, Милен Русков, Николай Терзийски, Оля Стоянова, Павлина Делчева-Вежинова, Петър Краевски. Пълната съпътстваща програма вижте в прикачения файл. За почитателите на Хари Потър ще има костюмиран бал, съобщават организаторите от \"Българска книга\". В рамките на инициативата ще има и дарителски пункт за книги и учебни помагала за българските училища в чужбина. Той е част от кампанията \"Прозорец към родината\" на \"Българска книга\" и БНТ и ще е отворен в работното време на изложението - от 10 до 20 ч.", "date": "2017.09.12", "title": "\"Витошка\" е \"Алея на книгата\" от днес до 17 септември"}
{"url": "http://www.dnevnik.bg/sport/2017/09/12/3040344_s_project_one_mercedes_prenasia_tehnologiite_ot/", "text": "Може ли кола от Формула 1 да се движи по нормалните пътища? От \"Мерцедес\" отговориха на този въпрос с новия си хиперавтомобил – Project One. Германският автомобилен гигант представи последния си модел на автосалона във Франкфурт, като трикратният шампион във Формула 1  Люис Хамилтън  първи седна зад волана на хибрида. \"Project One е липсващото звено между AMG (спортното подразделение на \"Мерцедес\" - бел. ред.) и нашия отбор във Формула 1. Това е хиперкола и нейното производство ще бъде строго ограничено, в идеалния случай ще сме продали всички бройки, преди да доставим първия автомобил\", каза шефът на \"Даймлер\" доктор Дитер Цетше. Project One е първият шосеен автомобил с двигател на болид от Формула 1. Хиперколата се задвижва от 1.6-литров турбо мотор, какъвто има и в машината на Хамилтън, както и четири електромотора. Мощността на хибрида е 1000 к.с., а на електричество автомобилът може да измине 25 километра. Максималната скорост на Project One е 350 км/ч. Ускорението на автомобила не се измерва както досега от 0 до 100 км/ч, а от покой до 200 км/ч. Времето за ускорение в този случай е под шест секунди. Считаният за основоположник на хиперавтомобилите  \"Бугати  Вейрон\" ускорява за 6.5 секунди. \"Денят, в който хората могат да усетят какво е да пилотираш автомобил от Формула 1, вече дойде. Чувствам се горд от постигнатото от \"Мерцедес\", колата е страхотна и е истинско удоволствие да си зад волана\", каза  Хамилтън  пред публиката във Франкфурт. В основата на проекта е Анди Кауъл – главен инженер в направление високоефективни двигатели в \"Мерцедес\". Той е мозъкът зад мотора на \"Сребърните стрели\", който доведе до три поредни титли на компанията във Формула 1. \"Работим по Project One от 2015 г., но, честно казано, нямахме представа дали ще можем да се справим. Фактът, че продадохме над 99 автомобила AMG през 2016 г., ни вдъхна увереност. Анди ми каза, че се нуждае от два месеца и изгради този уникален двигател\", добави доктор Цетше. От  \"Мерцедес\"  ще произведат само 275 бройки от хиперавтомобила. Цената му е 2.275 млн. евро.", "date": "2017.09.12", "title": "С Project One \"Мерцедес\" пренася технологиите от Формула 1 на шосето"}
{"url": "http://www.dnevnik.bg/evropa/zemedelie/2017/09/12/3040343_fermerite_iskat_namaliavane_na_bjurokraciiata_i/", "text": "Българските земеделски производители не са готови за радикална реформа в политиката на подпомагане, но смятат, че има нужна от някои промени- опростяване на Общата селскостопанска политика на ЕС, намаляване на бюрократичното бреме и електронизация на администрирането на сектора. Такива са изводите от национално публично допитване сред българските фермери, браншовите организации, както и широката общественост в рамките на инициативата на Институт за агростратегии и иновации и \"ИнтелиАгро\" \"ОСП след 2020 – Изборът на България\", съобщава \"Капитал Daily\". Данните показват, че нагласите са за запазване на двата стълба на ОСП, но да се промени съотношението на финансирането им в полза на т.нар. втори стълб, който включва програмата за развитие на селските райони. Също така над 90% от анкетираните смятат, че трябва да се премахне възможността националните правителства да дофинансират земеделието, тъй като това води до изкривяване на конкурентоспособността между държавите-членки. Те смятат още, че трябва да се засили фокусът върху хранителната верига и ролята на фермерите в нея. Фермерите също така одобряват тавана на субсидиите, но искат и да се завиши контролът. Единодушно е мнението, че ОСП има нужда от опростяване, намаляване на бюрокрацията и въвеждането на електронното управление в селското стопанство. Мнозинството анкетирани (81%) смятат, че двата стълба (първи - директни плащания и пазарна подкрепа, и втори – развитие на селските райони) отговарят на нуждите й. По отношение ролята им лек превес има мнението, че програмата за развитие на селските райони трябва да получи по-голямо финансиране за сметка на директните плащания. Близо 94% от анкетираните смятат, че на този етап директните плащания трябва да останат, вместо да бъдат заменени от мерки за управление на риска, като се набляга на нуждата от затягане на контрола. Подобен процент считат, че обвързаната подкрепа, дори и в сегашния си вариант, в който не е на количество продукция, а на производствена единица, трябва да остане. Таванът на плащанията е необходимост според 90% от отговорилите, като малко над половината считат, че сегашният таван е адекватен, но и и тук се акцентира върху нуждата от контрол. С почти пълно единодушие анкетираните посочват нуждата от опростяване на програмата за развитие на селските райони и намаляване броя на мерките в нея и по-добро фокусиране. Над 90% смятат, че програмата трябва да има специален фокус върху фермерите в хранителната верига, а също и върху климатичните промени, опазване на околната среда и биоразнообразието. Малко над половината от отговорилите дори биха подкрепили замяната на инвестиционните мерки в рамките на програмата с такива, улесняващи достъпа до кредитиране.", "date": "2017.09.12", "title": "Фермерите искат намаляване на бюрокрацията и е-управление"}
{"url": "http://www.dnevnik.bg/sviat/2017/09/12/3040353_fainenshul_taims_trump_i_putin_moje_vzaimno_da_se/", "text": "Ако руският президент Владимир Путин наистина е помогнал за влизането на американския си колега Доналд Тръмп в Белия дом, това би било върховният успех на (руското) разузнаване. То обаче може да се окаже и най-нещастният му автогол,  пише Гидиън Рахмън  в коментар за \"Файненшъл таймс\", цитиран от БТА. Една операция, замислена с цел да се облекчи натиска върху управлението на Путин чрез настаняване на приятелско лице в Белия дом, вместо това доведе до затягане на санкциите срещу Русия и до опасно засилване на вътрешния политически натиск върху руския президент, отбелязва вестникът, опирайки се на твърденията за руска намеса в американските избори миналата година, която Москва отрича.  Що се отнася до Тръмп, предполагаемата задкулисна колаборация с Русия може да е помогнала за изборната му победа, но с риск за проваляне на неговото президентство. Би била много странна ирония на съдбата, ако близостта между лагерите на Путин и Тръмп в крайна сметка срине президентските политически кариери и на двамата. Разбира се, заклетите защитници на двамата продължават да отричат, че такава колаборация е имало. Американските разузнавателни служби обаче са категорични, че Русия стои зад хакването на имейлите на Демократическата партия. По време на цялата си предизборна кампания Тръмп се отнасяше с изявена симпатия към Кремъл. Дали той бе мотивиран от идеология, инвестиции или някаква компрометираща тайна, все още не е ясно. Но така или иначе руската връзка отприщи верига от събития, които могат в крайна сметка да провалят президентството му, пише авторът на \"Файненшъл таймс\". Що се отнася до Путин, моментът, когато стана ясно, че неговият скрит замисъл може да се превърне в бумеранг, бе, когато Тръмп се оказа принуден да уволни първия си съветник по националната сигурност -  генерал Майкъл Флин , поради това, че е прикрил контактите си с руското правителство. От този момент нататък стана политически невъзможно за Тръмп да помогне за Кремъл  за облекчаване на санкциите .  Напротив, надигналата се вълна от  гняв срещу руската намеса  в изборите в САЩ доведе до засилване на санкциите и дори до решението на възмутения Конгрес да отнеме на Тръмп пълномощията да отменя сам тези санкции. Това, че доминираният от републиканците Конгрес става все по-твърд спрямо Русия, като че ли се превръща в заместваща проява на твърдост спрямо Тръмп.  И така вместо подобряване на отношенията с Русия при Тръмп  сега те са на най-ниското си равнище  от края на студената война, отбелязва всекидневникът. Разбирайки, че администрацията на Тръмп няма да бъде способна да вдигне санкциите, Кремъл прибягва до масово  изгонване на американски дипломати  в отговор на предишно изгонване на руснаци от администрацията на Обама. Перспективата САЩ да доставят оръжия на Украйна става все по-реална. Русия пък започва поредица от големи военни учения в Източна Европа, което още повече ще засили американските страхове.  Очакваното публикуване на доклада за разследването на \"руската връзка\" от комисията, оглавявана от ексшефа на ФБР Робърт Мюлър, вероятно ще доведе до нов изблик на гняв срещу Русия. Най-пряката заплаха от това ще бъде за Тръмп, но непряка заплаха има и за Путин. Той (както се очаква) ще се бори за преизбиране на вота през март догодина и се изправя срещу една засилваща се опозиция, водена от популярния и настъпателен опозиционер  Алексей Навални . Влошава се и състоянието на руската икономика, което все по-сериозно се отразява на руските потребители. Макар че малцина очакват Путин да загуби изборите, пропутинската еуфория отпреди две години очевидно се топи. В руските медии вече се появяват статии за епохата след Путин.  Особено съществено е, че хора с мощни икономически интереси в Русия разбират, че вече няма светлина в тунела на санкциите. Нещата всъщност най-вероятно ще се влошават. Само нещо радикално може да доведе до отмяната на санкциите. И тази промяна може да бъде отстраняването на Путин от Кремъл.  Така че само когато и Тръмп, и Путин напуснат сцената, може наистина да стане възможно \"презареждане\" на руско-американските отношения, заключава авторът във \"Файненшъл таймс\". ", "date": "2017.09.12", "title": "\"Файненшъл таймс\": Тръмп и Путин може взаимно да се унищожат"}
{"url": "http://www.dnevnik.bg/zelen/2017/09/12/3040370_senatut_na_sasht_odobri_finansirane_za_borba_s/", "text": "Комитетът по бюджетните кредити към американския Сенат одобри в началото на седмицата законопроект за разходите, който включва 10 милиона долара за подпомагане финансирането на органа към ООН за борба с промените в климата, който контролира Парижкото споразумение за климата, предава агенция \"Ройтерс\". Законопроектът беше гласуван въпреки решението на президента Доналд Тръмп да спре финансирането му. Комитетът към Сената се състои от 30 членове и разпределя федералните средства на различни държавни агенции и организации. Сега той одобри законопроекта за разходи за Държавния департамент и чуждестранните операции в размер на 51 милиарда долара. Той включва изменение, което продължава финансирането на Рамковата конвенция на ООН за промените на климата, както и на научната организация на Междуправителствения комитет по промени на климата. Поправката бе одобрена, макар че предложението за бюджет за 2018 г., което Тръмп представи по-рано тази година, премахна каквато и да е подкрепа за механизми за финансиране на проекти за климатични промени в развиващите се страни. Съединените щати все още са страна по Рамковата конвенция на ООН за изменението на климата (UNFCCC) от 1992 г., която контролира Парижкото споразумение. Това е така, въпреки че през юни президентът Тръмп заяви публично, че ще изтегли страната от глобалния пакт за климата и ще прекрати финансирането на Зеления фонд за климата, подкрепящ проекти за чиста енергия и климатична адаптация в уязвимите страни. Съединените щати обикновено допринасят с около 20% за бюджета на UNFCCC.", "date": "2017.09.12", "title": "Сенатът на САЩ одобри финансиране за борба с промените в климата на ООН въпреки Тръмп"}
{"url": "http://www.dnevnik.bg/bulgaria/2017/09/12/3040382_firmata_izpulnitel_na_remonta_na_stolichniia_bul/", "text": "Сериозното забавяне на ремонта на столичния бул. \"Шипченски проход\" ще доведе и до сериозна глоба за фирмата изпълнител. Кметът на София Йорданка Фандъкова разкри, че на \"Пътища и съоръжения\" ще бъде наложена санкция, която до този момент е достигнала 130 хил. лв., съобщава \"Фокус\". Ремонтът на булеварда започна на 4 юли. Първоначално той трябваше да бъде готов за около две седмици, но след това  срокът беше удължаван няколко пъти.  Последният обявен срок за завършването му беше в началото на седмицата, но проверка на Фандъкова е установила, че фирмата изпълнител отново се е забавила. \"Ще бъдат наложени санкции заради некачествено положен асфалт. До този момент няма да им бъдат признати работи на стойност 553 хил. лева. Глобата ще е сериозна, но ще настоявам фирмата да си свърши работата, за да можем да пуснем движението възможно най-скоро\", каза още Фандъкова, която се включи в символичното боядисване на пешеходни пътеки в центъра на София, с което бе даден стартът на кампанията \"Убий скоростта, спаси дете\", посветена на безопасността на децата и първия учебен ден. Тя добави, че на 15 септември ще бъде отворена пътната отсечка по бул. \"Княз Ал. Дондуков\" от ул. \"Сердика\" до ул. \"Г. С. Раковски\", както и участъкът от ул. \"Кракра\" до бул. \"Васил Левски\". След това булевардът ще бъде затворен от ул. \"Раковски\" до бул. \"Васил Левски\". \"Срокът, за който получих уверение, че ще могат да се справят с ремонта, е до края на октомври. Срокът по договора е по-късен\", обясни кметът.", "date": "2017.09.12", "title": "Фирмата изпълнител на ремонта на столичния бул. \"Шипченски проход\" ще бъде глобена"}
{"url": "http://www.dnevnik.bg/biznes/2017/09/12/3040375_energiiniiat_ministur_shte_proveri_poruchkata_za/", "text": "За евентуално разследване на корупционна схема за ТЕЦ \"Марица-изток 2\",  поискано от вицепремиера Валери Симеонов , министърът на енергетиката Теменужка Петкова каза, че сделката за доставка на варовик е проведена съгласно нормативната уредба през Българската стокова борса. \"Дори да има и най-малкото съмнение, трябва да бъде направена проверка\", каза Петкова, цитирана от БТА. Тя допълни, че според нея вицепремиерът Симеонов е подходил правилно и ако разполага с конкретни данни за нарушения, трябва да бъдат сезирани компетентните органи. Петкова участва в официалното пускане на нова инсталация в \"Солвей Соди\" ЕАД. Инвестицията в размер на 90 млн. лв. представлява котел на циркулиращ кипящ слой в ТЕЦ \"Девен\", част от предприятието. Тя съобщи още, че до края на тази седмица предстои още една среща с бизнеса за новия модел за определяне на цените за пренос и достъп до газопреносната мрежа, с който от 1 октомври \"Булгартрансгаз\" трябва да изпълни европейските изисквания. По думите й новата методика вече е разработена и утвърдена от Комисията за енергийно и водно регулиране. Петкова уточни, че в момента комисията извършва преглед как е формирана цената на \"Булгартрансгаз\". Резултатите от проверката ще бъдат представени на предстоящата среща с бизнеса. В резултат на прилагането се очаква газът да поевтинее с до 2%. Новата тарифна система засяга начина на определяне на цените за достъп и пренос до газопреносната система на страната. В момента потребителите плащат 19.71 лв. за 1000 куб. метра на 100 км, като тази цена не е променяна от 2005 г. Новият модел предвижда да се въведат отделни тарифи за различните входно-изходни точки за внос и износ на газ спрямо периода на закупуване на капацитет – годишен или месечен. Тяхното въвеждане от 1 октомври обаче породи недоволството на големите енергийни консуматори. Според тях цената за пренос ще поскъпне с до 60%. Бъдещето на проекта АЕЦ \"Белене\" ще се реши, след като излезе финалният доклад на БАН, каза още Петкова. Според нея документът, чието изготвяне бе възложено през пролетта, ще даде отговори на много въпроси, включително дали има необходимост от нови мощности в българската енергийна система. Двата реактора, предназначени за \"Белене\", ще пристигнат в България до края на септември, най-късно началото на октомври, допълни Петкова. Тя припомни, че през години в този проект са инвестирани поне 3 милиарда лева. Министърът допълни, че след като БАН бъде готова с финалния си доклад, той ще бъде представен пред министерския съвет и Народното събрание.", "date": "2017.09.12", "title": "Енергийният министър ще провери поръчката за варовик на ТЕЦ \"Марица-изток 2\""}
{"url": "http://www.dnevnik.bg/sviat/2017/09/12/3040389_shte_se_vuzrodi_li_biznesut_s_trafika_na_migranti_prez/", "text": "Все по-често използваният канал за трафик на мигранти през Черно море може да се окаже дори по-смъртоносен от този през Средиземно, който вече отне живота на хиляди, пише в. \"Гардиън\", давайки пример със скорошните случаи на мигранти, задържани на румънското крайбрежие. Румъния остава в голяма степен встрани по време на мигрантската криза, но, изглежда, в момента бива изпробвана като възможна алтернативна дестинация заради всички мерки, които други държави успешно взимат срещу каналджийството. В събота например румънската брегова охрана спря рибарска лодка, превозваща 97 мигранти, от които 36 деца. Според граничната полиция те са ирански и иракски граждани, заловени близо до морската граница с България. Предната вечер е била забелязана още една лодка, опитала се да навлезе в румънски води, със 120 души, и предадена на турските власти. Дни по-рано друга лодка, с 87 мигранти, беше спряна, докато плаваше към румънския бряг. За нея се смята, че е тръгнала от северното крайбрежие на Турция. Само преди седмици имаше серия от инциденти,  включително един с българско участие , в които полицията залови мигранти от Сирия, Ирак и други държави. Освен един българин сред задържаните по подозрения за каналджийство заради скорошните случаи са общо двама турци, сириец и кипърски гражданин. Броят им може да е пренебрежимо малък в сравнение със стотиците хиляди, достигнали Европа през Гърция по време на пика на мигрантската криза преди няколко години, но увеличаването му може да е повратна точка в кризата, пише \"Гардиън\". Вестникът цитира румънския вътрешен министър Кармен Дан, която посети граничната полиция на страната миналата седмица. \"Отнасяме се с мигрантите като с хора, които имат нужда от помощ, а не като с престъпници\", е казала тя. Бурно море Според представител на европейската гранична агенция \"Фронтекс\" е твърде рано да се говори за нова тенденция заради ограничен брой случаи в малък отрязък от време, но службата следи опитите на каналджиите отново да активират маршрута през Черно море. \"През 2014 г. имаше 430 случая на хора, пристигнали през Черно море до Румъния и България. През 2015 г. бяха 68. През 2016 г. - един\", казва Кжищоф Боловски. \"Може би се правят стъпки за повторно активиране, като каналджиите (изпращат) хора по него и го тестват.\" По думите му метеорологичните условия в Черно море са по-лоши от тези в Средиземно. \"Мигрантите са изправени пред по-голяма опасност, особено ако се превозват с по-малки съдове. Това е бурно море и е трудно за прекосяване.\" \"Средиземно море не е като Черно море, (където) не знаеш какво ще стане за 20 минути, казва Ръзван Самоилъ, изпълнителен директор на неправителствена организация, помагаща на бежанци и мигранти. \"Мигрантите, поели по този черноморски път, трябва да са преминали през много тежко пътуване.\" Между януари и юли тази година 2224 мигранти са загинали в опит да прекосят Средиземно море според данни на Световната организация за миграция. Граничните служби в района на Черно море казват, че при тях не са регистрирани случаи на смърт в опит за преминаване през черноморския басейн. Данни на румънската полиция междувременно сочат, че през първите 7 месеца на 2017 г. задържаните в опит да пресекат границите на страната са 2800 души, а за цялата 2016-а броят им е бил 1624. Повечето (1370 души) са от Ирак, следвани от 525 души от Сирия и 319 от Афганистан.", "date": "2017.09.12", "title": "Ще се възроди ли бизнесът с трафика на мигранти през Черно море"}
{"url": "http://www.dnevnik.bg/sport/2017/09/12/3040270_parij_2024_obiavi_blizo_pet_puti_po-nisuk_bjudjet_ot/", "text": "Бюджетът на олимпийските игри в Париж през 2024 г. ще е 6.6 млрд. евро, съобщи AFP. Френската столица очаква да бъде обявен за домакин в сряда по време на сесията на МОК в Лима. След отказа на няколко града да се включват в надпреварата Париж и Лос Анджелис останаха сами, но американците се съгласиха да изчакват и ще приемат игрите през 2028 г. От игрите в Сидни през 2000 г. се получи серия, в която всеки следващ домакин увеличаваше разходите за организация. Кулминацията беше Пекин 2008, чийто бюджет достигна 32 млрд. евро. Според анализатора Андреф основният риск пред Париж е тъкмо запазването на свития бюджет, който е обявен пред експертите от МОК.  \"Икономическият механизъм, който обяснява това превишаване на разходите, е проклятието на победителя в конкурса за домакинството\", обяснява Андреф, който е професор в Парижкия университет и един от тримата експерти, консултирали френската столица. По думите му победителят често е в капан, защото се бори с много други градове и опитва да впечатли комисията на МОК. Често градовете кандидати са склонни да подценяват някои разходи само и само да впечатлят МОК в опит да предложат по-нисък бюджет. Подобно нещо се случи и с Лондон, който обяви много ниски разходи за сигурност, а след това трябваше да търси допълнително финансиране. Има ли риск Париж не трябваше да се бори ожесточено с другите градове, тъй като три от тях се отказаха на по-ранен етап, а Лос Анджелис сключи сделка с МОК. Въпреки това пред френската столица има някои скрити рискове. \"Има опасност част от разходите за сигурност и за временната инфраструктура да бъдат подценени. Възможно е обаче това да се компенсира със свиване на средствата в други области\", се казва в доклада на Комисията за оценяване на МОК от началото на юли. \"Изключително трудно е Париж да слезе под бюджетите, които имаха Атина 2004 и  Лондон 2012 . Мисля, че тогава и двата града се вместиха в рамките на около 11 млрд. евро\", обяснява Жан-Паскал Гайон от университета в Льо Ман. Той подкрепя тезата, че изведнъж разходите могат да скочат драстично. На противоположното мнение е съпредседателят на организационния комитет около кандидатурата на Париж Бернар Лапасе. Той смята, че бюджетът е надежден, а освен това се позовава на информация от МОК, че няма да има изненади около разходите в последния момент. \"Можем да кажем, че 95% (93% са според МОК) от съоръженията за игрите са готови или вече съществуват, така че няма да има изненади\", твърди Лапасе. В подкрепа на Париж се изказа и президентът на Франция  Еманюел Макрон . Според него ограниченият бюджет не е без значение за целия проект. Париж има налични 3.371 млрд. евро, а остатъкът до обявените 6.6 млрд. трябва да се покрие от МОК, спонсорски договори, както и от продажба на билети. \"Целта е постижима\", смята МОК Според Международния олимпийски комитет предимството на Париж е в изградената инфраструктура. До началото на игрите остава да бъдат построени три комплекса – олимпийското село, което ще струва най-много – 1.3 млрд. евро, медийният център и плувният комплекс. От  МОК  смятат, че общо разходите за всички трайни съоръжения на олимпийски игри и инфраструктури с достъп за хора с увреждания са за 3 млрд. евро, при това без да се включват евентуални рискове от проблеми на строителните обекти. В исторически план големите превишавания на бюджетите не са около съоръженията, на които се провеждат състезанията, а от т.нар. неспортни. Това се отнася в най-голяма степен за Атина и Барселона. \"Когато дадена инвестиция се ускорява, тя се и оскъпява сериозно. Мисля, че подобни инфраструктурни и транспортни разходи с изключение на олимпийското село не трябва да бъдат включвани в бюджета\", твърди Жан-Луп Шапеле – директор на Института за висше образование по публична администрация към университета в Лозана. Според него всички надхвърляния на бюджета около олимпийското село, които рядко биват избегнати, ще се преустановят, като просто комплексът бива продаден на фирмата, която го строи. До момента Париж е избегнал и другия голям риск – разширяването на транспортната мрежа в крайградските територии. Това се случи благодарение на гласуване на бюджета още преди игрите да бъдат присъдени на френската столица. Така Париж се застрахова от големи загуби, каквито имаше Лондон. Преди игрите през 2012 г. в английската столица беше изградена допълнителна линия на метрото специално за събитието, която оскъпи още повече домакинството.", "date": "2017.09.12", "title": "Париж 2024 обяви близо пет пъти по-нисък бюджет от игрите в Пекин 2008"}
{"url": "http://www.dnevnik.bg/biznes/2017/09/12/3040396_angelkova_nasochila_kitaiski_investitor_kum_petzvezdni/", "text": "Китайската компания HNA Group Co. Ltd проявява интерес към инвестиции в български хотели. Това се разбрало при среща на министъра на туризма Николина Ангелкова с Чен Фенг, председател на борда. Двамата участват в 22-рата Генерална асамблея на Световната организация по туризъм в китайския град Чънду. Ангелкова обяснила, че България е със силен потенциал за инвестиции в туризма, като подчертала възможността за инвестиране в 5-звездни хотели, съобщават от министерството й. През последните 20 години конгломератът HNA Group Co. Ltd се е утвърдил като един от инвеститорите гиганти в Китай, който влага средства в десетки сектори. Компанията притежава акции в някои от големите авиокомпании извън КНР. Едни от големите имена сред тях са: Africa World Airlines, Aigle Azur, Azul Brazilian Airlines, Comair, MyCargo Airlines, TAP Portugal, като оперира и с над 13 летища и над 1200 самолета на територията на Китай. Има редица инвестиции в туристическия сектор, сред които е и хотелската верига Hilton. Ангелкова разговаряла и с президента на Китайската национална туристическа администрация (CNTA) Ли Дзиндзао, \"Впечатлена съм, че близо 85 млн. китайски туристи са пътували по света през 2016 г., а над 10 млн. от тях са избрали Европа за своята почивка зад граница\", заявила министърът. Тя подчертала, че с туристическия продукт, който предлага България, тя ще може да привлече още по-голям брой китайски туристи. През 2018 г. България планира да направи рекламна кампания на туризма в Китай. След няколко дни предстои и откриването на Български туристически информационен център в Шанхай по силата на подписано споразумение между Министерството на туризма и \"Ей Си Ен Уърлдуайд Ел Ти Ди Шанхай\".", "date": "2017.09.12", "title": "Ангелкова насочила китайски инвеститор към петзвездни хотели в България"}
{"url": "http://www.dnevnik.bg/sport/2017/09/12/3040331_livurpul_shte_objalva_trite_macha_nakazanie_na_sadio/", "text": "\"Ливърпул\" ще обжалва наказанието от три мача на Садио Мане, получено след червения картон срещу \"Манчестър сити\". Крилото на червените беше санкциониран, след като извърши брутален фаул срещу вратаря на \"гражданите\" Едерсон Мораеш. Сенегалецът и стражът на \"Сити\" се сблъскаха в 37-ата минута при спорна топка. Едерсон достигна първи до кълбото и я изби с глава, след което получи удар в лицето с бутоните от 25-годишния играч на \"Ливърпул\". Вратарят на \"гражданите\" извади късмет в ситуацията, в която се отърва само с няколко шева. Нарушението на Мане и решението на съдията Джон Мос да му даде директен червен картон  предизвикаха разнопосочни реакции . Мениджърът на \"Ливърпул\" Юрген Клоп критикува остро отсъждането още по време на мача, като според него Мане \"не е вдигнал крака си толкова високо\". \"Нито аз, нито Пеп (Гуардиола) смятаме, че това беше червен картон. Вратарят дойде повече в неговата посока. Според мен не беше за червен картон\", заяви германският специалист след  загубата с 0:5 от \"Сити\" . Ако обжалването на наказанието на Мане не успее, той ще пропусне домакинството на мърсисайдци срещу \"Бърнли\", както и двете гостувания на \"Лестър\" във Висшата лига и Купата на лигата. Поражението от \"Сити\" беше първо за \"Ливърпул\" за сезона. Червените имат седем точки след четири кръга и заемат осмата позиция. \"Ливърпул\" започва участието си в Шампионската лига с домакинство на \"Севиля\" в сряда. За последно мърсисайдци играха в най-силния клубен турнир през сезон 2014-2015. Тогава червените бяха в една група с българския шампион \"Лудогорец\", \"Реал\" (Мадрид) и \"Базел\". След ужасяващата контузия Едерсон вече тренира. Вратарят се включи в заниманието на \"Сити\" само три дни след тежкия удар в главата, като носи специална предпазна каска. От лагера на \"гражданите\" увериха, че Едерсон ще бъде в групата за двубоя от Шампионската лига с \"Фейенорд\" в сряда.", "date": "2017.09.12", "title": "\"Ливърпул\" ще обжалва трите мача наказание на Садио Мане"}
{"url": "http://www.dnevnik.bg/bulgaria/2017/09/12/3040406_venecianskata_komisiia_pita_deputati_za_izbora_na/", "text": "Пратеници на Европейска комисия за демокрация чрез право, известна още като Венецианската комисия, се срещнаха с депутати от всички парламентарни групи, за да проверят напредъка на България по съдебната реформа. Консултативният орган по конституционно право към Съвета на Европа ще излезе с доклад за напредъка до седмици. \"В тези разговори се коментираха измененията в закона за съдебната власт, двете изменения през 2016 г. и изменението от юли 2017. Стана въпрос за течащите процедури за избор на Висш съдебен съвет\", каза след срещата председателят на правната комисия в парламента Данаил Кирилов (ГЕРБ). Той напомни, че за пръв път професионалната квота избираше чрез пряк избор, съобразно правилата от миналогодишното изменение, а предстои и парламентът да завърши избора в двете колегии. Кирилов каза, че от комисията са поставяли уточняващи въпроси за процедурата и отделни ефекти при прилагането и. Много коментирахме номинациите на кандидатите, изслушването, публичността на съдебната система и гаранцията за независимостта на магистратите, разказа Кирилов. Изслушването на 18-те кандидати  за новия състав на Висшия съдебен съвет (ВСС) от парламента миналата седмица протече без задаването на въпроси и без дебати. Депутатите трябва да изберат 11 представители от 25-членния орган. Валери Жаблянов от БСП разказа, че е обсъждана съдебната реформа и основните структурни и кадрови промени в сектора. \"Позицията на БСП е последователна по съдебната реформа. Самото разделяне на ВСС на две колегии, както беше предвидено като конституционна промяна, автоматично няма да доведе за подобряване на качеството на правосъдието\", каза Жаблянов. Той добави, че голяма част от въпросите от страна на комисията са повдигнати при обсъждането на кандидатурите на правната комисия в Народното събрание. Както и за разпределението на съдилищата от страната, за професионалното израстване на магистратите, за нивата на заплащане. Борис Ячев от \"Обединени патриоти\" каза, че основната тема на разговора е била отношението на парламентарната група към закона за съдебната власт. \"Ние подчертахме, че онези реформи, които бяха направени през миналата година, които бяха позитивни и дадоха резултат, са подкрепени от патриотите в предишното Народно събрание\", каза Ячев и добави, че с колегите му са споделили възгледите си за това как трябва да продължи съдебната реформа. Колегата му Емил Димитров е засегнал темата за независимостта на магистратите. \"Всички държим на независимата съдебна власт, но, от друга страна, се притесняваме, когато част от магистратите се опитват да се занимават с политика, включително със свои политически крила\", каза Димитров. \"Също така казахме, че е много трудно да бъдеш безпристрастен и най-вече информиран и когато взимаш решение за законодателна промяна, голямото ти притеснение е дали по този начин не стимулираш някаква скрита, паралелна съдебна власт, или дали не стимулираш пиара на политически формирования, които не са влезли в този парламент, но непременно държат да са актуални, важни и значими\", добави Димитров Хамид Хамид от ДПС каза, че като цяло оценката на партията му е положителна към измененията. Както разбрах, оценката на Венецианската комисия също е положителна, добави Хамид. Той отказа да коментира избора на  Георги Чолаков за председател на Върховния административен съд  (ВАС) с мотив, че съдебната система е независима.", "date": "2017.09.12", "title": "Венецианската комисия пита депутати за избора на Съдебен съвет"}
{"url": "http://www.dnevnik.bg/sport/2017/09/12/3040411_dancho_lazarov_dade_mnogo_dobra_ocenka_na/", "text": "Президентът на Българската федерация по волейбол (БФВ) Данчо Лазаров постави много добра оценка на националния отбор за представянето му на европейското в Полша. Той заяви, че селекционерът Пламен Константинов ще остане на поста си, като дори не е време да се мисли за промяна. Българският отбор  стигна четвъртфиналите, но загуби от Сърбия . \"Мисля, че мъжете се представиха много добре на това европейско първенство. Вярно е това, че имахме много по-високи очаквания предвид потенциала на нашия отбор, както и неговата нагласа за постигане на добър резултат на този шампионат. Шестото място е едно престижно място. Вярно е, че имахме един мач със Сърбия, който за голямо съжаление не можахме да спечелим – иначе това ни отваряше пътя към медалите, особено като имате предвид, че страни като Франция и Полша не можаха да влязат в осмицата\", каза Лазаров в интервю за Bulgaria on Air. Според него сърбите са били \"малко по-силно мотивирани\" и са го показали по всякакъв начин. След европейското  Константинов призна, че е мислил да подаде оставка . \"Няма вечни хора. Важно е и мнението на играчите, може би ще е добре някои от тях да имат среща с шефовете на федерацията, за да се разбере и тяхната гледна точка\", каза той. Лазаров отвърна, че \"сега не е моментът дори да се мисли за подобни експерименти като смяна на треньор\". \"Първо, нямаме такова основание и, второ, предстоят ни много по-отговорни, много по-важни задачи. Още повече че самият Пламен е убеден, че може да постигне тези цели и задачи, за които говорихме\", добави президентът на федерацията. Следващата година България е домакин на световното съвместно с Италия, а предстои и първи сезон в Новата волейболна лига (досега Световна лига), където националите ще трябва да се борят за мястото си в елита. Нещо повече - в разговор с Лазаров Константинов се съгласил, че целта е влизане във финалите. На въпроса каква оценка си поставя като ръководител Лазаров отговори: \"Вижте, ако говорим за резултати – те са очевидни и са налице, без това да ни задоволява в никакъв случай. Всички, които работим в управителния съвет, се стремим да подобряваме и вдигаме летвата все по-високо.\"", "date": "2017.09.12", "title": "Данчо Лазаров даде много добра оценка на волейболистите и заяви, че Константинов остава"}
{"url": "http://www.dnevnik.bg/sviat/2017/09/12/3040408_evrokomisiiata_otkri_ruska_propaganda_v_8_bulgarski/", "text": "Европейската служба за външна дейност е открила случаи на руска пропаганда в няколко български издания, сред които са близките до депутата Делян Пеевски ПИК и \"Блиц\". Това сочи информация в  новата база данни , чиято цел е да помогне в борбата с дезинформацията и пропагандата, оборвайки фалшиви новини. Попадането на материали от тези издания не означава, че те са свързани с Кремъл или че умишлено целят да дезинформират, защото подобни твърдения не са сред целите на проекта. Наличието им в базата данни същевременно означава, че те подпомагат разпространяването на невярна информация. Освен \"Блиц\" и ПИК в базата данни фигурират материали на cross.bg, bultimes.com, bradva.bg, \"19 минути\", \"Партия КОЙ\", и Newsfront. При тях, както и при други материали, голяма част от засечените публикации са от официални руски агенции като РИА \"Новости\" и ТАСС или  посочваните в проекта  като ключови за руската пропаганда RT и \"Спутник\". Някои от българските текстове, анализирани за последните две години, са свързани с политиките на НАТО, отношението към руския президент Владимир Путин и международни въпроси като кризата между Анкара и Москва заради сваления турски изтребител през есента на 2015 г. На сайта, който  беше недостъпен часове след като беше пуснат , са регистрирани и оборени над 3000 случая на фалшиви новини на 18 езика. Сайтът беше замислен като част от кампанията Disinformation Review, чиято цел е изобличаване на новини, за които се смята, че обслужват интересите на Кремъл. Девизът на т.нар. EU Mythbusters, \"Ловци на митове\", е Don't be deceived, question even more (\"Не се оставяй да те заблудят - задавай още повече въпроси\") - препратка към девиза на контролираната от Кремъл телевизия RT, известна с девиза Question More (\"Задавай повече въпроси\" или \"Поставяй повече неща под въпрос\"). Анализирани са публикации за период от две години. Създателите  описват проекта  като \"единствената база данни за фалшиви новини, в която е възможно търсене\" по ключови думи. На сайта се публикуват и истории, свързани със създаването на пропаганда - за пример в представящото го видео е даден материал, озаглавен \"Признанията на един руски трол\". Критици на проекта твърдят, че той може да превърне всяко говорене за проблемите на Европейския съюз и НАТО в \"руска пропаганда\" и \"дезинформация\".", "date": "2017.09.12", "title": "Еврокомисията откри руска пропаганда в 8 български сайта, сред тях са \"Блиц\" и ПИК"}
{"url": "http://www.dnevnik.bg/skorost/2017/09/12/3040282_konceptualen_model_risuva_budeshtiia_dizain_na_bmv/", "text": "Само година след представянето на фокусирания към бъдещето  визионерски автомобил \"Некст 100\"  \"БМВ груп\" представя виждането си за електрическата мобилност в много по-близко бъдеще. Това стана на автосалона във Франкфурт чрез модела \"БМВ ай вижън динамикс\" (BMW i Vision Dynamics). Концептуалният автомобил е с пропорциите на класическо Гран купе с четири врати, като батериите му осигуряват пробег от 600 км с един заряд. Максимална скорост е над 200 км/ч, а ускорение от 0 до 100 км/ч става за 4 секунди. При представянето на модела председателят на борда на мениджърите в БМВ Харалд Крюгер припомни, че до 2025 година плановете на марката са  да предложи поне 25 модела с електродвигател , като 12 от тях ще са електромобили, а останалите хибриди. Вицепрезидентът с ресор дизайн в БМВ Адриан ван Хойдонк допълни, че колата демонстрира динамика и елегантност и показва в каква посока ще върви визията на моделите на марката. Това, което ще се запази, ще са типичните за всяко BMW пропорции - дълга колесна база, линията на покрива и т.н. Що се отнася до промените в дизайна, те са продиктувани не на последно място и от изискванията на аеродинамиката.", "date": "2017.09.12", "title": "Концептуален модел рисува бъдещия дизайн на БМВ"}
{"url": "http://www.dnevnik.bg/sport/2017/09/12/3040372_nisan_ostava_sponsor_na_shampionskata_liga_do_2021_g/", "text": "Автомобилният производител \"Нисан\" удължи договора си с  Шампионската лига  и остава спонсор на надпреварата до 2021 г., съобщи УЕФА. Японският гигант постигна договорка с европейската централа да спонсорира и Суперкупата на Европа за следващите ѝ три издания. \"Нисан\" замени \"Форд\" през 2014 г., като подписа с европейската футболна централа за три сезона. Споразумението тогава беше на стойност около 50 млн. евро на сезон. Според новият договор сумата е още по-висока. Автомобилният производител ще продължи да снабдява Шампионската лига с превозни средства до края на договора, а освен това ще провежда \"Нисан тур\" в цяла Европа. Това е промоционална обиколка, при която феновете имат възможност да видят легендарната купа от Шампионската лига. \"Щастливи сме, че продължаваме нашето партньорство с \"Нисан\". Първият цикъл беше много успешен, а компанията се доказа като важен фактор за промотирането на Шампионската лига по света\", каза Ги-Лорен Епстайн – маркетинг директор на УЕФА. Същинската част на поредния 63-и сезон на  Шампионската лига започва тази вечер  с груповата фаза.", "date": "2017.09.12", "title": "\"Нисан\" остава спонсор на Шампионската лига до 2021 г."}
{"url": "http://www.dnevnik.bg/photos/2017/09/12/3040443_snimka_na_denia_kasini_pokaza_saturn_v_pulniia_mu/", "text": "Американската космическа агенция НАСА разпространи снимка на Сатурн, направена от изстреляната през 1997 г. сонда \"Касини\". Кадърът е общ и на него се виждат много добре планетата и пръстените ѝ. Преди по-малко от половин година \"Касини\" навлезе в тясното пространство между планетата и пръстените ѝ. На 15 септември се очаква сондата да навлезе и изгори в атмосферата на Сатурн, като се опитва да предава данни до последно.", "date": "2017.09.12", "title": "Снимка на деня: \"Касини\" показа Сатурн в пълния му блясък"}
{"url": "http://www.dnevnik.bg/sviat/2017/09/12/3040448_maimunata_naruto_i_pravoto_na_selfi_-_sudebnata/", "text": "Когато преди шест години любопитната маймуна Наруто си е направила селфи с фотоапарата на фотографа Дейвид Слейтър, тя едва ли е знаела до каква съдебна епопея ще доведе това, че си е мръднала пръста. Снимката бързо се превърна в хит в интернет, Слейтър издаде книга, в която присъстваше и тя, и поиска от \"Уикипедия\" и блога Techdirt да свалят кадъра, защото нарушава авторските му права. Те обаче заявиха, че снимката е обществено достояние, тъй като е дело на макака, който не може да има авторски права. Службата за авторското право на САЩ също заяви, че животните не могат да имат авторски права. В историята се намеси и природозащитната организация  \"Хора за етично отношение към животните\" (ПЕТА) , която заведе дело срещу Слейтър и издателя на книгата от името на маймуната. Шест години по-късно съдебната битка приключи с извънсъдебно споразумение, с което Слейтър се съгласява да дари 25% от бъдещите си приходи, дошли от снимките, направени от животното, на организации, борещите се за защитата на този вид макаци. \"На 11 септември 2017 г. Наруто и аз постигнахме извънсъдебно споразумение за авторските права. С ПЕТА направихме изявление, което подчертава общата ни кауза: да убедим човешкото общество да приеме, че животните имат свои фундаментални права като това на здраве, сигурност, дълголетие и мир. Тази споделена цел е далеч по-важна от битката за авторското право между мен и маймуната, на която искам да помогна\", съобщи Слейтър във \"Фейсбук\". \"Първоначалното ми намерение, когато посетих Сулавеси, бе да помогна за популяризирането и запазването на  качулатия макак , наш роднина, който е в изключителна опасност. Вярвах, че снимка, която сравнява техните личности с нашите, може само да допринесе за уважението и любовта ни към тях. Гледам на животните с личности по същия начин, по който гледам на хората.\" Започвайки делото, от  ПЕТА  твърдяха, че маймуната има право на собственост върху изображенията, защото тя е натиснала бутона на фотоапарата. През 2016 г. съд в Сан Франциско постанови, че законът за авторското право не обхваща и животните, а организацията обжалва. Маймуна, природозащитник и учен влизат в един бар \"Маймуна, природозащитници и приматолог влизат във федерален съд, за да се оплачат от нарушените авторски права на маймуната. Това звучи като виц, но се случва наистина\", заяви един от адвокатите на фотографа по време на първото дело. В крайна сметка съдията реши, че този въпрос трябва да бъде отнесен към законодателната власт. \"Ако те (Конгресът и президентът) смятат, че животните трябва да имат авторски права, са свободни да им ги дадат.\" Колко струва това на човека През юли Дейвид Слейтър сподели пред в. \"Гардиън\", че не може да си позволи да лети от дома си във Великобритания до Калифорния и че си търси друга работа, тъй като делото почти го е разорило. \"Мисля дори да разхождам кучета срещу заплащане\", каза той и подчерта, че няма пари да смени счупената си техника и да плати на адвокатите си. Слейтър настояваше, че снимките съществуват благодарение на това, че е подтикнал животните да се снимат. \"Това не беше случайно поведение, казва той. За него бяха нужни много знания, много постоянство, пот и мъки.\" \"Всеки фотограф мечтае за такава снимка. Ако ми даваха по една лира всеки път, когато някой я използва, щях да имам 40 млн. Доходите от тези снимки би трябвало да ми стигнат за удобен живот, а го нямам.\" Той все пак е доволен, че кадърът е постигнал целта си. \"Преди шест години никой не беше чувал за тези маймунки, бяха останали само няколко хиляди от тях. Местните хора ги печаха (за храна), но сега ги обичат, викат им \"селфи маймунките\". Идват туристи и хората виждат ползите в дългосрочен план.\"", "date": "2017.09.12", "title": "Маймуната Наруто и правото ѝ на селфи - съдебната епопея завърши със споразумение"}
{"url": "http://www.dnevnik.bg/kultura/2017/09/12/3040388_kosmonavtite_samo_minavat_-_edin_frenski_debjut_za/", "text": "\"Космонавтите само минават\" - един отличе́н френски дебют за Юрий Гагарин, Кърт Кобейн и българската 1989 г., най-сетне излиза и у нас. Първият роман на Елица Георгиева впечатли французите с прочита си на промените в България през очите на малко момиче и бе номиниран за серия награди, преди да спечели приза за хумор \"Андре Дюбрьой\". Утре, 13 септември, книгата, преведена от френски от Росица Ташева, ще бъде представена лично от авторката си с пърформанс във Френския институт. Георгиева е родена в София през 1982 г., но от 15 години живее в Париж, където се занимава паралелно с писане, пърформанс и документално кино. Явно й се удава, защото третият й филм - \"Всяка стена е врата\", получи две награди от известния фестивал Cinéma du Réel и също ще бъде представен тук. \"Космонавтите...\", излезли през август 2016 г. под знака на Gallimard, бяха набелязани първо от журито на \"Флор\" - учредена от Фредерик Бегбеде награда, чиито лауреати през годините са били Амели Нотомб и Мишел Уелбек, после от \"Рьоне Фале\" и \"111-а страница\", а сега чакат решенията на три награди на френските гимназисти. Защото всичко започва от училището и борчето на Юрий Гагарин, засадено от космонавта в двора на столичното 138 СОУ. Главната героиня мечтае да покори космоса като него, подкрепяна в мисията от дядо си - някогашен партизанин. Но идва 1989 г. и героите се променят, на мястото на Гагарин е Кърт Кобейн. Докато дядо й е объркан, а една трета част от населението се ориентира към бързо забогатяване, героинята расте и се чуди защо идолите й ги застига мистериозна смърт. \"Космонавтите само преминават\" (ИК \"Колибри\") ще бъде представена утре от 19 ч. във Френския институт, а \"Всяка стена е врата\" - в рамките на фестивала Cinelibri през октомври тази година.", "date": "2017.09.12", "title": "\"Космонавтите само минават\" - един френски дебют за българската 1989 г. идва у дома"}
{"url": "http://www.dnevnik.bg/bulgaria/2017/09/12/3040436_policaite_izlizat_na_protest_zaradi_otkaz_na_mvr_da_im/", "text": "След среща на полицейските синдикати с ръководството на МВР стана известно, че са нужни близо 140 млн. лв. годишно за исканото увеличение на заплатите и това е невъзможно. Затова полицаите обявиха национален протест за четвъртък, информират БТА и БНР.  Той ще се проведе едновременно в София и Варна. След споровете между синдикатите и заместник-министъра на вътрешните работи Стефан Балабанов за размера на заплатите консенсус не бе постигнат. Синдикатите предложиха минималната заплата в МВР да бъде обвързана с минималната или средната за страната. Балабанов обясни, че към днешната среща няма как да бъде постигнат \"категоричен отговор\", тъй като за промените в закона има конкретен ред, по който трябва да се мине. Част от синдикатите искат увеличение на заплатите със задна дата - от 1 февруари. От министерството обясниха, че това не може да стане по сега действащия закон. При исканите 15 процента ще са нужни над 11 млн. лв. Така за една година трябва да се намерят над 136 млн. лева. От своя страна от финансовата дирекция на вътрешното министерство представиха план и отчети, според които това е невъзможно, тъй като в момента МВР не разполага с тези средства. От синдикат \"Огнеборец\" искат нов закон за МВР и изцяло нов закон за пожарната.  Националният синдикат на гражданската администрация в МВР настоява за промяна на статута на държавните служители, за промяна на начина, по който се изчислява работното им време, и за допълнителни пари за работа с класифицирана информация. Освен това искат на работещите държавни служители при извънредност да се плаща пълната изработена сума. Такъв е случаят с последните избори. От МВР обясниха, че такава промяна може да стане само с корекция на Кодекса на труда.  След срещата Балабанов обясни, че е съгласен с исканията на синдикатите за заплати, но всичко е въпрос на бюджет. А Валентин Попов, председател на най-големия полицейски синдикат Синдикална федерация на служителите в МВР (СФСМВР), коментира, че протестите на полицаите в страната продължават. Следващият ще е в София, в четвъртък, когато е празникът на пожарникарите. Преди това на Съвета за социално партньорство в министерството бяха обсъдени проблемите с дрехите на полицаите и отпускането на безплатна храна в МВР.", "date": "2017.09.12", "title": "Полицаите излизат на протест заради отказ на МВР да им увеличи заплатите"}
{"url": "http://www.dnevnik.bg/sviat/2017/09/12/3040438_iz_ciala_rusiia_vlastite_evakuirat_uchilishta_gari_i/", "text": "Бомбени сигнали доведоха до мащабна евакуация в редица големи градове в Русия, пишат изданията \"Ведомости\" и \"Комерсант\". Десетки хиляди хора са засегнати в градове по протежение на цялата страна - от eксклава Калининград, който е най-западната точка на Русия, до Южносахалинск на изток. Не е известно кой е подал сигналите, които според \"Комерсант\" са получени още на 10 септември ( ден на избори из цяла Русия ), като първият евакуиран е Омск, близо до границата с Казахстан. Местният портал Ufa1.ru твърди, че в Уфа евакуацията вече продължава трети ден. Според \"Ведомости\" източникът на заплахата в момента се установява от Федералната служба за сигурност (ФСБ). Източник на \"Интерфакс\" в праовоохранителните органи твърди, че е възможно операцията по масови бомбени предупреждения да е организирана от чужбина. Сайтът \"Медуза\" съобщава, че според експерти има две основни версии за случващото се: мащабни учения, каквито не е имало от времето на Съветския съюз, и дело на хакери. Училища, гари, административни сгради, кина и други са засегнати от операцията в Перм, Челябинск, Уфа, Омск, Владивосток, Магадан, Красноярск, Екатеринбург и Новосибирск. Само в училищата и няколко институции в Перм например са евакуирани 5700 души. В Магадан са получени анонимни съобщения в няколко училища, развлекателни центъра и местен пазар. В някои от градовете евакуацията е започнала на 11-и - в Челябинск например търговските центрове \"Родник\", \"Фокус\", \"Горки\" и \"Алмаз\" са били опразнени от силите на реда още в понеделник вечерта. В Екатеринбург пък руското външно министерство съобщава за намерени \"безстопанствени предмети\" в редица обекти, включително Южната автогара и два бизнес центъра, но е установено, че нито един от тях не представлява опасност\". В Ставропол прокуратурата е образувала досъдебно производство заради 42 отделни съобщения за бомба в офиси, учебни и административни сгради.", "date": "2017.09.12", "title": "Из цяла Русия властите евакуират училища, гари и институции заради бомбени заплахи"}
{"url": "http://www.dnevnik.bg/biznes/2017/09/12/3040460_hrani_ot_fermata_shte_se_predlagat_na_festival_do/", "text": "За породен път пред Министерството на земеделието ще има фермерски фестивал. Той ще се проведе в сряда, 13 септември, от 10:0 до 18:30 ч., съобщават организаторите. Всеки посетител ще може да опита цялото есенно богатство от плодове и зеленчуци, фермерски и занаятчийски храни на малки производители от страната: краве, овче, козе и биволско сирене и кисело мляко, кашкавал, масло, извара, мед и пчелни продукти, сладка, яйца, прясно месо, занаятчийски хляб, сезонни плодове и зеленчуци, гъби, биовино, натурален оцет, билки и подправки В специалната демонстрационна шатра два пъти през деня – 12-13 и 17-18 часа, ще има специални дегустации на различни видове сирене и кисело мляко от производителите на фестивала. Томбола сред позналите ще определи победителите, които ще получат кошница с фермерски продукти. На фермерския фестивал \"От нашата ферма – с любов за вас!\" всяка сряда пред Министерството на земеделието, храните и горите (бул. \"Христо Ботев\" 55) се предлагат автентични фермерски и занаятчийски храни на малки производители. Много от продуктите са биологични. Всички фермери и производители са регистрирани по Наредба 26 на Министерството на земеделието, храните и горите, а много от тях в районите от \"Натура 2000\" в Западна и Централна Стара планина са подкрепени от  Българско-швейцарската програма за сътрудничество . Фестивалът се организира от Фондацията за биологично земеделие БИОСЕЛЕНА в рамките на проект \"Седмичен фестивал \"От нашата ферма- с любов за вас\", който фондацията изпълнява с финансовата подкрепа на Столичната община,  Програма Европа 2017 , в партньорство с Българско дружество за защита на птиците и район \"Средец\" на Столична община. За новини за фермерския фестивал следете  сайта  на \"Произведено във фермата\", както и  фейсбук страницата .", "date": "2017.09.12", "title": "Храни от фермата ще се предлагат на фестивал до Министерството на земеделието"}
{"url": "http://www.dnevnik.bg/bulgaria/2017/09/12/3040469_sudebniiat_suvet_zapochna_chetvurto_disciplinarno_delo/", "text": "Четвърто подред дисциплинарно производство срещу бившия зам.-председател на Софийския градски съд (СГС) Петя Крънчева образува съдийската колегия на Висшия съдебен съвет (ВСС) днес. Тя беше в ръководството по времето на Владимира Янева. Предложението за наказанието ѝ е на сегашния шеф на СГС Калоян Топалов. В дисциплинарния състав ще влязат Димитър Узунов, Даниела Костова и Галина Карагьозова. Крънчева е дисциплинарно разследвана по три предложения на Калоян Топалов, включително за уволнение и по едно на председателя на ВКС Лозан Панов, припомня defakto.bg. Първото дисциплинарно дело срещу нея след цялостна проверка на СГС под ръководството на Янева приключи с решение за намаляване на заплатата на Крънчева  с 15 % за 1 година . Санкцията бе обжалвана пред ВАС, където доскоро делото бе спряно в изчакване на  тълкувателното решение  за наказанията на магистратите. През юли то бе възобновено и насрочено за ноември. Второто дисциплинарно производство срещу Крънчева започна също след предложение на Топалов, но не е приключило. Третото бе образувано в края на юли по искане на Топалов за уволнението на Крънчева заради многократни случаи на подмяна на протоколи по дела, непредоставяне на достъп на страните до папките с материалите, както и системно осуетяване на провеждането на съдебни заседания, което руши имиджа както на самия съд, така и на цялата система. ВСС отхвърли искане на Лозан Панов Крънчева и други нейни колеги да бъдат наказани заради многобройни нарушения по специалните разузнавателни средства.", "date": "2017.09.12", "title": "Съдебният съвет започна четвърто дисциплинарно дело срещу бивш заместник на Владимира Янева"}
{"url": "http://www.dnevnik.bg/biznes/2017/09/12/3040500_suverenniiat_fond_na_norvegiia_dostigna_rekordnite_1/", "text": "Размерът на норвежкия суверенен фонд - най-големият в света, достигна във вторник за пръв път 1 трилион долара. Това стана само за няколко часа, а причината е, че възходът на глобалните фондови борси и поскъпващото евро увеличиха стойността на активите му. След това тя се върна на около 998 млрд. долара. Създаден през 1998 г. за спестяване на част от приходите от петрол и газ, днес фондът се равнява на около 2.5 пъти годишния БВП на страната. Първоначалните прогнози бяха, че той ще достигне 1.3 пъти БВП на Норвегия някъде през 20-те години на ХХI век. Ръководството е поверено на отдел в централната банка и всички средства се влагат в задгранични акции, облигации и имоти в 77 държави. Почти две трети в момента са вложени в дялово участие - около 9000 компании, през които фондът контролира над 1.3% от всички глобални листвани акции. За сравнение - норвежците са 5.3 милиона (0.1% от населението на света) и във вторник на всеки един от тях се падаха по 190 000 долара от фонда.  Съгласно неотдавна ревизираните правила правителството може да използва в страната не повече от 3% от стойността на фонда, което в момента се равнява на 235 млрд. норвежки крони (малко над 25 млрд. евро). В бюджета за 2017г. са предвидени 221 млрд. крони (23.6 млрд. евро), или 2.8% от стойността на фонда. Подобни суми, които са на разположение за публични разходи, притесняват централната банка. През февруари управителят предупреди, че така Норвегия става прекалено зависима от несигурен източник на приходи. \"Независимо кой ще бъде на власт, предизвикателството ще бъде да използваме по-малко петролни приходи\", каза Урик Брус, старши анализатор в Nordea Markets. Два основни въпроса подлежат на промяна. Първият е пълното отделяне на ръководството на фонда от централната банка. Вторият е дали да се позволи инвестиране в нови категории активи, включително нелиствани акции и частни инфраструктурни проекти. \"Ясната позиция на банката е, че ще получим по-голяма възвращаемост и по-нисък риск, ако инвестираме в инфраструктура\", каза през юли пред Reuters главният изпълнителен директор на фонда Ингве Слингстад. През последните месеци се спори за това дали да се инвестира в летища, магистрали, мостове и ветропаркове. Финансовият министър Сив Йенсен от популистката Партия на прогреса два пъти отказа да внесе въпроса за обсъждане в парламента, позовавайки се на политически рискове. Това едва ли ще се промени и при новото правителство. Норвежкият премиер Ерна Солберг и нейната дясноцентристка коалиция обявиха във вторник победата си в състоялите се ден по-рано парламентарни избори и казаха, че успехът им е резултат от работата им като сплотен екип, предаде ДПА. \"Получихме подкрепа за още четири години, защото свършихме това, което обещахме\", каза Солберг в Осло, благодарейки на членовете на своята Консервативна партия и на гласоподавателите. Тя благодари и на по-малкия си коалиционен партньор в управлението - дясната популистка Партия на прогреса, както и на двете малки центристки партии, които подкрепят дясноцентристкото правителство. Четирите партии получават по неокончателни резултати 89 места, което е по-малко от 96-те, които имаха в отиващия си 169-местен парламент. Преизбирането на Солберг ще е първото на премиер от Консервативната партия от 1985 г. и говори за популярността на премиера, наричана \"норвежката Ангела Меркел\".", "date": "2017.09.12", "title": "Суверенният фонд на Норвегия достигна рекордните 1 трилион долара"}
{"url": "http://www.dnevnik.bg/sviat/2017/09/12/3040504_sankciite_sreshtu_rusiia_zaradi_ukraina_da_otpadat/", "text": "Европейските санкции, наложени на Русия заради конфликта в Украйна, трябва постепенно да отпаднат, ако международно договореното споразумение се приложи на практика, каза германският външен министър Зигмар Габриел, цитиран от \"Ройтерс\". \"Официалното споразумение е: Само ако има 100 процента мир, ще вдигнем 100 процента от санкциите\", каза Габриел на дискусия, организирана от германското издание \"Ханделсблат\" в Берлин. Първият дипломат на Берлин обаче определи тази позиция като \"напълно нереалистична\". \"Въведохме санкциите поетапно и ще ги вдигнем поетапно - това всъщност е общоизвестен факт\", каза Габриел. По думите му, ако има продължително примирие в Източна Украйна, Съединените щати вероятно също ще искат да предприемат подобни стъпки. Габриел  е министър от социалдемократите на Мартин Шулц - основния опонент на канцлера Ангела Меркел на изборите на 24 септември. Коментарът му е в разрез с позицията, изразявана досега от Меркел. Според канцлера единствено прилагането на споразумението за примирие, но и на договореностите от Минск за постигане на пълнен мир и край на конфликта в Източна Украйна. Самата Германия заедно с Франция, Русия и Украйна е сред гарантите на Минското споразумение от февруари 2015 г.", "date": "2017.09.12", "title": "Санкциите срещу Русия заради Украйна да отпадат поетапно, предложи Зигмар Габриел"}
{"url": "http://www.dnevnik.bg/regioni/2017/09/12/3040523_pojar_gori_na_plosht_ot_10_dka_krai_hisaria_ima/", "text": "Няколко постройки са засегнати при пожар, който гори в местността Воден камък край гр. Хисаря. Огънят е обхванал около 10 декара суха растителност, съобщи МВР. В потушаването му са се включили седем противопожарни екипа. Сигналът за пожара е подаден около 14.30 часа днес. Към момента няма данни за пострадали и застрашени хора.", "date": "2017.09.12", "title": "Пожар гори на площ от 10 дка край Хисаря, има засегнати постройки"}
{"url": "http://www.dnevnik.bg/razvlechenie/2017/09/12/3040502_trudno_mi_e_da_gledam_dokumentalniia_film_za_sebe_si/", "text": "Документален филм за Ерик Клептън предлага откровен поглед към мрачните моменти в живота на един от най-известните китаристи, независимо че е режисиран от негова близка приятелка. Eric Clapton: Life in 12 Bars бе показан за пръв път на кинофестивала в Торонто и по собствените признания на 72-годишния Клептън му е \"труден за гледане\", предаде \"Ройтерс\". Филмът на дългогодишната му позната Лили Фини Занък проследява пътя на Клептън от дете до международната му слава, проблемите с наркотиците и алкохола и смъртта на 4-годишния му син през 1991 г. Лентата е продуцирана от музиканта. \"Да гледам на екран как преживявам всичко не беше лесно\", каза музикантът на премиерата, като добави, че допреди да спре алкохола, животът му е криволичел без конкретна посока. В автобиографията си, публикувана през 2007 г., Клептън разказа за 20-годишната си връзка с алкохола и наркотиците, която в един момент през 70-те включвала хероин за по 16 хиляди долара седмично. Смъртта на сина му Конър, който падна от нюйоркски небостъргач, била знак за отрезвяването му. \"Не обичам да се снимам, не обичам да говоря с журналисти. Обичам да свиря\", добави Клептън за предизвикателствата на снимачния процес. Въпреки това китаристът не се е месил в решенията на Занък, носител на \"Оскар\" като продуцент на известния филм \"Да караш мис Дейзи\". За Клептън филмът е \"изкупление - в личен аспект, не непременно това, което обществото визира\", коментира от своя страна Занък. \"Никой не го е спасявал от пълното отчаяние. Той се е измъкнал сам.\" Във филма звучат и много от песните на музиканта от дните на Cream до самостоятелната му кариера. Клептън е носител на 17 награди \"Грами\" и номер 2 в класацията на \"Ролинг стоун\" за най-великите китаристи на всички времена, изпреварен единствено от покойния Джими Хендрикс.", "date": "2017.09.12", "title": "Трудно ми е да гледам документалния филм за себе си, призна Ерик Клептън"}
{"url": "http://www.dnevnik.bg/sport/2017/09/12/3040544_zauerland_djoshua_sreshta_kubrat_pulev_v/", "text": "Антъни Джошуа още се учи как да бъде световен шампион по бокс и това дава големи шансове на  Кубрат Пулев , смята промотърът на българина Кале Зауерланд. Германецът вярва, че именно Пулев може да нанесе първа загуба в професионалната кариера на 27-годишния англичанин. Световният шампион във версии IBF, WBA и IBO се закани на Пулев, като заяви: \"Просто искам неговата душа\". Той ще преследва 20-а победа от 20 мача, като всяка една от досегашните му 19 е с нокаут. Според Зауерланд обаче българският боксьор се е справял и с по-корави съперници. \"Вижте какви хора е побеждавал – Александър Димитренко, Тони Томпсън и Александър Устинов бяха момчета в пика на своите кариери, когато той се изправи срещу тях. Кубрат се е бил с големи момчета и знае как да ги побеждава. Има много мачове зад гърба си, все пак е започнал на 12 години\", каза Зауерланд пред \"Скай спортс\". Според промотъра на Пулев Антъни Джошуа има огромен потенциал, но се изправя срещу българския боксьор в най-неподходящия момент от своята кариера. \"Джошуа е страхотен боксьор, той е голям шампион, но сам призна, че за него това е нещо ново и още се учи. А спортист като него не би искал да се изправи срещу Пулев, докато още се учи\", добави Зауерланд. Германецът каза още, че силните страни на  Джошуа  едновременно го правят и уязвим на ринга: \"Неговата сила е в мощните удари и скоростта, но това отваря шансове за удари на противниците му. Джошуа не е непобедим боксьор.\" Двубоят между Джошуа и Пулев е на  28 октомври на стадион \"Милениум\"  в Кардиф, като се очаква на трибуните да има 80 хиляди зрители. Зауерланд вярва, че това може да помогне, но и да попречи на англичанина. \"Той все още няма необходимия опит на ринга. Пулев работи много, за да вкара мача във фаза, където именно опитът ще бъде ключов фактор\", добави Зауерланд. Междувременно Джошуа отдаде уважение към съперника си: \"Пулев има 300 мача като аматьор. Той има почти 30 срещи на професионалния ринг и е загубил само една. Талантлив е, изгради се като боксьор от световна класа. Беше нокаутиран, но продължи.\" Джошуа призна, че голямото му желание е било за реванш срещу Кличко. Украинската легенда обаче реши да прекрати състезателната си кариера и това не остави друг шанс на световния шампион, освен да се боксира с Пулев. \"Не искам да губя коланите. Работил съм здраво, за да бъда в тази позиция. Искам да покажа уменията си и финес на ринга, но ако трябва да отида на война и да бъда на фронтовата линия, готов съм\", каза още Джошуа.", "date": "2017.09.12", "title": "Зауерланд: Джошуа среща Кубрат Пулев в неподходящия момент"}
{"url": "http://www.dnevnik.bg/biznes/2017/09/12/3040529_turistite_ot_izrael_se_uvelichavat_s_10_za_godina/", "text": "Туристите от Израел са се увеличили от началото на годината до края на юли с 10% спрямо предходната, като броят им расте през всяка от изминалите години. Това е обявила министърът на туризма Николина Ангелкова в разговора си с Ярив Левин, министър на туризма на Държавата Израел. Двамата са провели работна среща в рамките на 22-рата Генерална асамблея на Световната организация по туризъм в Китай, съобщават от ведомството. Данните на статистиката сочат, че след инцидента на летището в Бургас през юли 2012 г., при който от взрив загинаха шестима израелски туристи, а други бяха ранени, броят на туристите от Израел расте. През 2012 г. в страната на почивка са дошли 95 586 граждани на Израел, като през 2016 г. те вече са били 183 846. Основната част от израелските туристи пристигат у нас със самолет, а чартърни полети се извършват до основните ни летища в София, Варна, Бургас и Пловдив. Най-често при посещенията си избират културни обекти, заради което в последно време Пловдив е много популярна дестинация за тях, посочват от Министерството на туризма. Посолството на Израел активно помага да се популяризира туризмът ни, като в предходните две години то беше сред двигателите на инициативите \"Мислиш си, че познаваш България\" и \"Вкусовете на света\", припомня Ангелкова. Всяка година ведомството организира журналистически турове за местни журналисти. В момента се провежда процедура по избор на организатор на туровете за тази година.", "date": "2017.09.12", "title": "Туристите от Израел се увеличават с 10% за година"}
{"url": "http://www.dnevnik.bg/sport/2017/09/12/3040618_angliia_se_pritesni_ot_hakerski_ataki_na_svetovnoto_po/", "text": "Футболната асоциация на Англия (ФА) изрази сериозни притеснения за киберсигурността по време на  световното първенство в Русия  следващото лято. Те се дължат на хакерската група Fancy Bears, която периодично публикува данни за спортисти, получавали разрешение да ползват забранени вещества с терапевтична цел. Върховният орган в английския футбол дори се е свързал с ФИФА, за да се вземат предпазни мерки за отборите, които ще участват в мондиала. В писмото, изпратено до световната централа, фигурира и точка, според която англичаните се притесняват, че техните файлове с тактическа информация могат да бъдат хакнати. За да бъде предпазен максимално добре националният отбор, от ФА ще вземат различни мерки. Сред тях е забрана за използване на интернет мрежа в хотелите, където ще отсядат играчите, както и публични wi-fi мрежи. Създаден е специален IT отдел към ФА, който да изгради по-силни предпазни мрежи и да даде на играчите криптирани пароли, за да могат те да комуникират спокойно с близките и приятелите си. Английският национален отбор все още не е избрал базата си в Русия, тъй като математически още не си е подпечатал класирането. Когато това се случи, отделът по сигурността ще пътува, за да проучи мястото. От ФА се притесняват и от поставяне на подслушвателни устройства. Fancy Bears започна да публикува хакнати данни на Световната антидопингова агенция (WADA) преди една година. Хакерските атаки дойдоха в отговор на спортните санкции срещу Русия, последвали доклада на WADA за държавно спонсорирана допинг система в страната. В първите публикувани  списъци със спортисти, получили разрешение да ползват забранени вещества , се появиха имената на тенис звездите Серена Уилямс, Винъс Уилямс и Рафаел Надал, четирикратната олимпийска шампионка в гимнастиката Симон Байлс, звездата в бягането на 5000 и 10 000 метра Мо Фара, британските колоездачи и шампиони от \"Тур дьо Франс\" Крис Фрум и Брадли Уигинс и други. Преди месец излезе нов списък, в който  фигурираха имената на 24-ма футболисти , участвали на световното първенство в Южна Африка през 2016 г. Според Fancy Bears, за които се твърди, че са руснаци, около 160 футболисти са дали положителни допинг проби през 2015 г. През следващата година броят на хванатите със забранени вещества играчи се е увеличил до 200. Преди време президентът на Русия Владимир Путин отправи критики към WADA и  заяви, че хакерските атаки на Fancy Bears са разкрили лицемерието на Световната антидопингова агенция . ", "date": "2017.09.12", "title": "Англия се притесни от хакерски атаки на световното по футбол в Русия"}
{"url": "http://www.dnevnik.bg/video/2017/09/12/3040630_video_drugite_novini/", "text": "Разкриха сарафска сграда в Хрисосотира, край Черноморец Банско влезе в Топ 10 на най-добрите ски курорти Филмът, който донесе награда за Шарлот Рамплинг във Венеция започва историята си от София \"Следи\" на Агнешка Холанд е полската номинация за Оскар Пиршество на багри в новата колекция на Ерера Джиджи Хадид с една обувка", "date": "2017.09.12", "title": "Видео: Другите новини"}
{"url": "http://www.dnevnik.bg/skorost/avtomobilna_industriia/2017/09/12/3040677_folksvagen_shte_investira_6_mlrd_evro_v_elektromobili/", "text": "\"Фолксваген\" ще инвестира 6 млрд. евро в следващите пет години в електрическа мобилност, каза днес на автосалона във Франкфурт председателят на управителния съвет на марката Д-р Херберт Дийс. Целта на компанията е до 2020 година да предлага три изцяло електрически модела, качени на новата платформа, а през 2025 изборът да е между 33 електромобила. \"Посоката е радикална електрификация и иновативна развойна дейност, която да позволи разпространението на интелигентните технологии сред масов, максимално широк кръг шофьори по света\", каза Дийс. Предвижда се и трансформация на портфолиото, като делът на кросоувърите ще достигне до 40% чрез пускане на 19 модела в сегмента. От \"Фолксваген\" искат през 2025 година да продават по над 1 млн. електромобила годишно. \"Най-хубавите дни на автомобилостроенето предстоят. Автомобилът на бъдещето ще е много по-сигурен, чист, комфортен и интелигентно свързан със собственика си\", посочи Херберт Дийс. Той не скри, че дизеловите и бензиновите двигатели ще продължат да бъдат дълго време на пазара, особено при най-големите кросоувъри, но е важно в следващите до десет години \"Фолксваген\" да установи електрическите модели като трети естествен избор.", "date": "2017.09.12", "title": "\"Фолксваген\" ще инвестира 6 млрд. евро в електромобили"}
{"url": "http://www.dnevnik.bg/tehnologii/2017/09/12/3040593_izkustven_intelekt_shvana_i_presuzdade_super_mario/", "text": "За пръв път в изследванията на изкуствения интелект машина успя да разбере действията и правилата на компютърна игра единствено чрез наблюдение и базисна информация за обектите в нея, пише онлайн изданието The Verge, цитирайки експеримент на Института за технологии в Джордия, САЩ. Машината не се е научила да играе на \"Супер Марио\" - но знае как играе героят, без да е получила и ред от кода на играта. Обикновено при експериментите с компютърни игри целта е изкуственият интелект да се справи с дадена игра и да постигне завиден резултат. Експеримент на Института за технологии в Джорджия обаче за пръв път се фокусира върху познанието на изкуствения интелект за това как работят игрите.  В доклад , цитиран от The Verge, eкипът описва система, която може да пресъздаде игри като \"Супер Марио\", като просто наблюдава случващото се - изследва пикселите и се учи. \"Интерпретациите\" на игрите не са със съвършено качество, но имат много силно сходство с оригинала. Това се случва за първи път в работата на изкуствен интелект с игри - експериментът обаче е контролиран и с известни ограничения. Например познанието на машината не се изгражда от нулата само с наблюдаване на играта. Тя е снабдена с \"визуален речник\" с обектите в пространството на играта и със серия основни понятия като позицията и скоростта на обектите. Изкуственият интелект обаче използва тази информация, за да анализира сам видяното и да \"разбие\" играта на фреймове, да ги опише и да потърси правила, които да обяснят действието. На всеки фрейм машината прави \"разбор\" на видяното - в какво състояние се намира Марио или с какви скорости се движат обектите, казва Матю Гусдиал, ръководил изготвянето на доклада. \"Представете си случай, в който Марио е над гумба (гъби от играта \"Супер Марио\" - бел. ред.), а при следващия фрейм гумбат я няма. От това (изкуственият интелект) вади правилото, че когато Марио е над гумбата и скоростта му е отрицателна, гумбата изчезва.\" С времето системата изгражда всички по-дребни правила, записвайки ги като верига от логически изводи от типа \"ако... то\" и комбинирайки ги, за да уподобят софтуера на играта. Правилата може да се изнесат и да се пренапишат на много езици, използвани, за да се пресъздаде самата игра, пише The Verge. В момента системата работи само на 2D платформи, защото машината зависи от информация какви са възможностите за действия във всяка конкретна игра. В триизмерно пространство снабдяването с тази информация би било по-трудоемко - би изисквало повече време и по-сложни инструменти. Според екипа от института в Джорджия обаче подобна технология в бъдещето може да се използва не само за да разбере как работят игрите, а и как \"функционира\" реалният живот, макар че това би отнело много време и ресурси. \"Мисля, че бъдеща версия на тази (машина) би могла да (анализира) различни сфери на реалния живот,\" каза Гусдиал. Засега обаче екипът му се концентрира върху по-лесно осъществимата цел - машината да схване \"Мега мен\".", "date": "2017.09.12", "title": "Изкуствен интелект схвана и пресъздаде \"Супер Марио\", докато гледа как се играе"}
{"url": "http://www.dnevnik.bg/sport/2017/09/12/3040681_holandsko_krilo_e_14-oto_novo_populnenie_na_levski/", "text": "\"Левски\" продължи мащабната си селекция с привличането на холандското крило Жерсон Кабрал. 26-годишният футболист, който е юноша на \"Фейенорд\", подписа договор за две години. Кабрал е 14-ото ново попълнение на \"Левски\". В началото на месеца сините се подсилиха с  исландския централен защитник Холмар Ейолфсон  и  френския полузащитник Антони Белмонт . Преди това клубът подписа с Габриел Обертан, Жорди Гомес, Жуниор Мапуку, Серджиу Буш, Милош Цветкович, Нелуц Рошу, Александър Любенов, Васил Панайотов, Георги Ангелов и Иван Горанов и взе Антонио Вутов под наем от \"Удинезе\". Кабрал пристига на \"Герена\" като свободен агент. За последно той беше собственост на френския \"Бастия\", но изкара пролетния полусезон на 2017 г. под наем в \"Спарта\" (Ротердам). Холандецът е роден в Ротердам и е юноша на местния \"Фейенорд\", където прави и първите си стъпки в мъжкия футбол. След два сезона с 54 мача и осем гола за родния си клуб той преминава в \"Твенте\" през лятото на 2012 г. Кабрал първоначално не успява да се наложи в отбора и изиграва само 14 мача в първия си сезон. Следващите две години той играе под наем в АДО (Ден Хааг) и \"Вилем II\". След това кролото се завръща в \"Твенте\" и записва шест гола в 25 мача през сезон 2015/2016 г. През лятото на 2016 г. холандецът преминава със свободен трансфер в \"Бастия\", където изиграва само осем срещи, преди да бъде пратен в \"Спарта\" (Ротердам). Кабрал е преминал през всички юношески и младежки гарнитури на Холандия. Той има 22 срещи за националните селекции до 19 и до 21 години.", "date": "2017.09.12", "title": "Холандско крило е 14-ото ново попълнение на \"Левски\""}
{"url": "http://www.dnevnik.bg/sviat/2017/09/12/3040679_evrokomisiiata_dade_na_polsha_mesec_predi_da_ia/", "text": "Европейската комисия обяви, че Полша има месец, преди Брюксел да заведе срещу нея дело в Съда на Европейския съюз заради спорни реформи в правосъдната система, предаде \"Ройтерс\".  През юли комисията започна  наказателна процедура  срещу Варшава и ѝ даде месец, за да разсее съмненията за правомерността на съдебната реформа и за възможността тя да подкопае полската демокрация. Тогава Брюксел предупреди, че ако тези притеснения не бъдат адресирани до месец, може да се вземат и по-сериозни  мерки , включително задействане на известния Член 7 от Лисабонския договор, който може да замрази членството на Полша. В съобщението от вторник Член 7 не се споменава. Еврокомисията обаче отбелязва, че това е втората стъпка от наказателната процедура и при отсъствие на мерки от Варшава след още месец тя \"може да отнесе случая до Съда на Европейския съюз\". В края на август Полша  формално отговори  на Брюксел, като отрече реформите ѝ да са в разрез с демократичните норми. Комисията обаче настоява, че \"полският закон (съдебната реформа - бел. ред.) е несъвместим с европейското законодателство.\" Комисията отбелязва още, че законът за съдилищата \"дискриминира лица на полова основа\", защото съдържа различни възрасти за пенсиониране на мъжете и жените. \"Комисията също изразява правни притеснения, че давайки на правосъдния министър правомощията да удължава мандата на съдии, достигнали възраст за пенсиониране, както и да назначава и уволнява председатели на съдилища, ще се подкопае независимостта на полския съд.\" \"Новите правила дават на министъра на правосъдието възможност да упражнява влияние на отделни съдии чрез неясния критерий за удължаване на мандатите им и липсата на времева рамка за удължаването, което следователно подкопава принципа за невъзможността съдии да бъдат остранявани,\" казва още Брюксел.", "date": "2017.09.12", "title": "Еврокомисията даде на Полша месец, преди да я изправи пред съда заради реформи в правосъдието"}
{"url": "http://www.dnevnik.bg/gradska_sreda/2017/09/12/3040606_na_64_mesta_v_sofiia_shte_budat_postaveni_zariadni/", "text": "Столичните общински съветници ще решават на кои 64 места центъра на София да бъдат поставени зарядни станции за електрически автомобили. Това се разбира от доклад вне от главният архитект на София Здравко Здравков, който ще бъде гласуван на заседанието на Столичния общински съвет в четвъртък. Колко точно зарядни станции ще бъдат поставени, каква ще бъде общата сума и кой ще ги постави, ще се решава на следващ етап. Предложението е съгласувано с \"Център за градска мобилност\" и днес бе прието от комисията по инженерна инфраструктура и енергийно планиране към общинския съвет. Тепърва ще се решава какви и колко станции ще бъдат поставени на тези 64 места, каза пред \"Дневник\" общинският съветник Симеон Славчев. По думите му предстои и да бъде определена стойността на проекта, както и по какъв начин ще бъде реализиран и използван. Една от възможностите е отдаването на концесия,  както бе направено с велосипедите , каза Славчев. Той обясни и че в Столичната община се планира и поставянето на още станции в София, които да бъдат използвани от градския транспорт по линиите, по които ще се движат електробуси. В края на август Столичната община обяви  обществена поръчка за 22 млн. лева за купуването на 20 електробуса . Техническите оферти ще бъдат отворени в началото на октомври.", "date": "2017.09.12", "title": "На 64 места в София ще бъдат поставени зарядни станции за електромобили"}
{"url": "http://www.dnevnik.bg/sport/2017/09/12/3040683_real_postavi_1_mlrd_evro_otkupna_cena_na_benzema/", "text": "Нападателят на \"Реал\" (Мадрид) Карим Бензема е постигнал споразумение за удължаване на договора си до лятото на 2021 г. В споразумението ще бъде заложена клауза за откупуване на стойност 1 милиард евро, съобщи \"Франс футбол\". Очаква се договорът да бъде обявен официално в петък. Бензема ще е третият футболист в историята на \"Реал\" с откупна цена от 1 млрд. евро. Първите двама бяха Кристиано Роналдо и Кака, които бяха привлечени на \"Сантяго Бернабеу\" през лятото на 2009 г. съответно срещу 94 и 68.5 милиона евро. Наскоро нов договор с мадридчани пописа Иско, на когото беше поставена  клауза за откупуване на стойност 750 милиона евро. Бензема също пристигна на \"Сантяго Бернабеу\" през лятото на 2009 г. Той беше привлечен от \"Лион\" срещу 35 милиона евро. Оттогава централният нападател е изиграл 371 мача и е отбелязал 181 гола с екипа на мадридчани. Французинът, който ще навърши 30 години през декември, е спечелил 14 трофея като играч на \"Реал\" - три пъти Шампионската лига, два пъти титлата в Примера дивисион, по два пъти Купата на краля и Суперкупата на Испания, три пъти Суперкупата на УЕФА и два пъти световното клубно първенство.", "date": "2017.09.12", "title": "\"Реал\" постави 1 млрд. евро откупна цена на Бензема"}
{"url": "http://www.dnevnik.bg/photos/2017/09/12/3040151_fotogaleriia_konceptualnite_modeli_koito_vpechatliha/", "text": "След като представихме , дебютирали на автосалона във Франкфурт, показваме и колите от бъдещето, известни като концепти или прототипи. Тук са моделите на бъдещето на \"Фолксваген\". На преден план е моделът  . Отзад е познатият  .", "date": "2017.09.12", "title": "Фотогалерия: Концептуалните модели, които впечатлиха на автосалона във Франкфурт"}
{"url": "http://www.dnevnik.bg/sport/2017/09/12/3040685_ispaniia_spria_germanskiia_ustrem_na_evrobasket_2017/", "text": "Испания е първият полуфиналист на европейското първенство по баскетбол. Пау Гасол и компания продължиха защитата на титлата след победа срещу Германия с 84:72. Бундестимът, вдъхновен от гарда на \"Юта джаз\" Денис Шрьодер, спечели три от петте си мача в груповата фаза, а в осминафиналите изненада шампиона от 2013 г. и бронзов медалист от последното световно първенство Франция (84:81). Германските баскетболисти започнаха отлично и мача с големия фаворит Испания. Те отбелязаха първите седем точки в двубоя и водеха след първите 15 минути. Испанците излязоха за пръв път напред в резултата след тройка на Серхио Родригес за 30:27. Германия изоставаше само с точка след първото полувреме - 33:34, но след почивката по-класният състав на европейския шампион не допусна изненада. Испанците спечелиха третата четвърт с 31:20, а в последните десет минути не позволиХА разликата да падне под десет точки. Марк Гасол беше най-резултатен за победителите с 28 точки, към които добави десет борби, четири асистенции и два чадъра. Центърът на \"Мемфис гризлис\" вкара четири от шестте си изстрела от тройката и шест от деветте си стрелби за две точки. По-големият му брат Пау Гасол се отчете с 19 точки. Най-резултатният играч в историята на европейските първенства вкара седем от 15-те си стрелби от игра, взе четири борби, направи две асистенции и открадна две топки. Серхио Родригес завърши с 11 точки и седем асистенции. За Германия Шрьодер записа 27 точки, осем асистенции и четири бобри. Плеймейкърът вкара 12 от 23-те си стрелби, като допусна и седем грешки. Даниел Тейс добави 15 точки. В полуфиналите Испания ще срещне победителя от мача между Словения и Латвия. Вторият полуфинал ще бъде определен от двубоите Гърция - Русия и Италия - Сърбия, които ще се изиграят в сряда.", "date": "2017.09.12", "title": "Испания спря германския устрем на Евробаскет 2017"}
{"url": "http://www.dnevnik.bg/detski_dnevnik/2017/09/12/3040693_do_nishto_niama_da_dovedat_sankcii_za_roditeli_na_deca/", "text": "Политологът Румян Русинов адмирира целта на министерството на образованието да се възстанови посещаемостта на училищата, да се намали отпадането на деца. По думите му пред БНР обаче набелязаните мерки със сигурност няма да доведат до желаните резултати. Вчера министърът на образованието Красимир  Вълчев изрази мнение , че непосещаването на училище трябва да се счита за престъпление, а 90% от ромите са с образование под средното. \"Преди всичко се игнорират важни аспекти от проблема с образованието изобщо и с образованието на малцинствата в частност. Игнорира се много важен въпрос със сегрегираното образование. То съществува у нас от много дълго време и всъщност проблемите са в него. Това са училищата в циганските махали. Тези училища, учителите и децата на практика са жертва на тази, бих казал, архаична система, на тази аномалия – децата да са разделени едни от други. Качеството на образование в тези училища е драстично по-ниско в сравнение с това в останалите училища. В тези училища и учителите са демотивирани да държат добро ниво на образование и те предават тази демотивация на децата\", каза Русинов в интервю за БНР. Няколко години той е работил в ромския образователен фонд на Институт \"Отворено общество\" в Будапеща. Според Румян Русинов семейство като институция и училището като институция трябва да действат заедно, а не взаимно да се обвиняват, както в момента. По думите му програмата за задържане на децата в училище трябва да е по-добре фокусирана. Наказателните мерки не вършат мотивационна работа, смята Цвета Брестничка от асоциация \"Родители\". \"Това е прехвърляне на отговорността изцяло върху семействата. Този начин на говорене от страна на институциите е изключително обезпокоителен. Да се демонизират семействата, които по една или друга причина не подкрепят децата си да получават образование, е неработещо. Това още повече изолира тези семейства и прави обществените нагласи срещу тях\", каза тя. По думите й при много от тези семейства не е въпросът в това, че нямат желание, а че не са подкрепени да изпратят децата си на училище и децата им съответно в училище не получават това, от което имат нужда като качество на образованието.\"Вместо да се адресират тези съществени проблеми – че бедността, изолацията и лошото качество на образованието отблъсква семействата и децата от училището, ние смятаме, че просто като наложим едни санкции, тези проблеми ще се решат. Не, те няма да се решат. // За нас посоката е в търсенето на партньорството, а не в соченето с пръст, заяви Брестничка. Тя смята, че учителите трябва да са в тясно взаимодействие със социалните работници, които подкрепят семейството и всяко дете да има индивидуална оценка на нуждите, от каква подкрепа има нужда. \"Не е работа на учителите в никакъв случай да се занимават със социалните помощи\", подчерта Брестничка. По думите й демотивацията не идва от това какво се случва навън, а от това какво се случва в самото училище и там министерството трябва да насочи своите усилия.", "date": "2017.09.12", "title": "До нищо няма да доведат санкции за родители на деца, които не посещават училище, смятат експерти"}
{"url": "http://www.dnevnik.bg/photos/2017/09/12/3040462_fotogaleriia_svetovnite_snimki_na_denia_-_12_septemvri/", "text": "Протестиращи в костюми на медийния магнат Рупърт Мърдок и британския премиер Тереза Май демонстрират срещу сградите на парламента в Лондон, Великобритания.", "date": "2017.09.12", "title": "Фотогалерия: Световните снимки на деня - 12 септември 2017 г."}
{"url": "http://www.dnevnik.bg/tehnologii/2017/09/12/3040702_iphone_x_shte_se_otkljuchva_s_lice/", "text": "Смартфон, който се отключва с разпознаване на лицето на собственика си. За да може това да става и в тъмнина, е добавена инфрачервена камера. Това са само част от новостите, които компанията \"Епъл\" демонстрира десет години след излизането на пазара на \"Айфон\" (iPhone) - продукт, от който за това време са продадени над 1.2 млрд. броя по цял свят. На дългоочаквано представяне в новата централа в Купертино главният изпълнителен директор Тим Кук показа новия смартфон с името \"Айфон Екс\" или \"Айфон 10\" според това как предпочитате да разчитате iPhone Х. Това е \"най-големият скок напред от появата на първия \"Айфон\", каза Кук. В добавка зареждането му ще става безжично, т.е. няма отвор за заряден кабел. Изчезнал е известният бутон за стартиране, като това вече ще става с почукване по екрана. Първата публична демонстрация на отключването с разпознаване на лицето не се получи - старши вицепрезидентът Крейг Федериги трябваше да повтори опита, което се запомни като гаф. Цената на новия смартфон е 999 долара. Той ще се появи на пазара на 3 ноември и ще се предлага през целия коледен шопинг сезон. Това ще е и един от най-важните тестове за \"Епъл\" от известно време насам, тъй като миналата година имаше чувствително намаляване на печалбата заради разочарованието на мнозина клиенти от това, че новият iPhone 7 твърде много прилича на предишния модел iPhone 6. Екранът на iPhone X е приблизително толкова голям, колкото на iPhone 7 плюс, макар че реално самият смартфон е по-малък като размер. Благодарение на OLED технология цветовете са по-ярки, но и това не е супер новост, защото други производители, включително основният конкурент Samsung, също я предлагат. Кук показа и новите iPhone 8 и iPhone 8 Plus, напомнящи на iPhone 7, но със стъклен гръб, за да се зареждат и те безжично. В новите модели е монтиран процесор, осигуряващ по-висока скорост, по-добри камери и възможност да се използват приложения за добавена реалност. Най-евтините са с 64 гигабайта памет - два пъти повече от предишните модели - и ще се продават за 699 и 799 долара. \"Епъл\" представи и подобрена версия на своя смарт часовник Apple Watch, от който директно може да се провеждат телефонни разговори и да се сърфира в интернет без посредничеството на айфон. Цените на Серия 3 започват от 399 долара. Компанията не предоставят статистика за това колко подобни устройства е продала. Тим Кук каза само, че увеличението на годишна база е 50% и в момента Apple Watch е най-добре продаващият се смарт часовник в света. Първите коментари за това устройство са, че не е изключено продажбите му да се удвоят или утроят най-вече заради свързаността с мобилни и интернет мрежи.", "date": "2017.09.12", "title": "iPhone X ще се отключва с... лице"}
{"url": "http://www.dnevnik.bg/analizi/2017/09/12/3040717_gospodari_na_parodiiata_v_78/", "text": "Могат ли продуцентите на телевизионно предаване да използват части от други телевизионни предавания за пародийни цели? Да, съгласно  решение  No 112 от 02.08.2017 г. по т. д. No 1771 / 2016 г. на Върховен касационен съд (ВКС), 1-во търговско отделение, постановено по спор между Седем-Осми АД, което продуцира \"Шоуто на Слави\" и Глобал Вижън ООД, която продуцира \"Господари на ефира\". \"Господари на ефира\" са ползвали откъси от предаване на \"Шоуто на Слави\", от предаване, анонимизирано в съдебното решение като \"В на д\" (може би \"Вот на доверие\"?), както и откъси от звукозаписа на песента \"Едно Ферари с цвят червен\", без да поискат разрешение от \"Седем-Осми\" АД, която е продуцент на изброените обекти на сродно право. Вследствие на това фирмата на Слави завежда иск пред Софийски градски съд (СГС) на основание чл. 95, ал.1, т. 1, 2 и 6 от  ЗАПСП , а продуцентът на \"Господарите\" твърди неоснователност, позовавайки се на правото на свободно използване в рамките на чл. 24 и 90в ЗАПСП. Съвсем конкретно ръководеното от Джуди Халваджиян дружество разчита на приложимостта на чл. 24, ал. 1, т. 2 от закона, т. е. на правото на цитиране от вече разгласено произведение. От Седем-Осми АД оспорват и поддържат, че не са изпълнени предпоставките за използване на обектите на сродно право като цитат, след като не е възпроизведен точно и изцяло оригиналът на предаванията и записът на песента, както и че липсва изрично посочване на името на Седем-Осми като продуцент. \"Господарите\" изтъкват, че пълно посочване на името на продуцента е технически невъзможно при ползване на съвсем кратки откъси в рамките на телевизионен формат, както и че за целите на цитирането е напълно достатъчно да посочат само името на предаването, чийто откъс ползват. На първа инстанция СГС признава за установено, че е извършено нарушение на сродното на авторското право на Седем-Осми и осъжда Глобал Вижън на 6 300 лева обезщетение + лихва и деловодни разноски. Глобал Вижън обжалват на втора инстанция пред Софийски апелативен съд (САС), който  отхвърля исковете  на Седем-Осми и ги осъжда да възстановят разноски на Глобал Вижън. Така фирмата на Слави се обръща към ВКС, който допуска касационното разглеждане на делото, но също така подава на касатора по-късата клечка, като потвърждава решението на САС. На първо място, защото е постановено по реда на чл. 290 от Гражданския процесуален кодекс ( ГПК ), което оттук нататък го прави обвързващо за долните инстанции. На второ място, защото представлява изключително ценна съдебна практика, изясняваща правото на свободно използване на чужди произведения (или защитени със сродно на авторското право обекти) под формата на цитат, критика или обзор. В тази връзка ВКС отхвърля като необоснована тезата на Седем-Осми, че пародията няма относимост към критиката, а съставлява отделна предпоставка, невключена в нормата на чл. 24, ал.1, т. 2 от ЗАПСП. Напротив, уточнява съдът, като приема, че А съвсем типично за постигането на пародийния ефект е добавянето на допълнителни звуци, коментар зад кадър с характерните гласове на водещите, включително техните провиквания или кискания, които не са част от оригиналната фонограма на използваните кадри. Т. е. сега знаем, че правото на цитиране включва както ползването на оригиналната част от произведението (или обекта на сродно право), така и довнасянето на странични елементи за постигане на търсения сатиричен и/или пародиен ефект. На трето място, защото внася допълнителна яснота относно задължението за посочване на автора (или продуцента, како е в конкретния случай) при цитиране на произведение или защитен със сродно право обект. В решението си съдът приема, че липсата на посочване на продуцента на аудиовизуално произведение не води до извод за незаконосъобразно използване на цитати от същото това произведение. И това е така, защото изискването за посочване е относимо само към начина на осъществяване на цитирането, но не и към правото на цитиране само по себе си. Последното е видно от въведената в чл. 24, ал. 1, т. 2 ЗАПСП подусловност – името на автора или източника трябва да бъде посочено \"освен ако това е невъзможно\". С други думи, казва съдът, От което произтича, че който иска да си спести посочването на източника, от който цитира, трябва да има достатъчно добри аргументи защо въпросното посочване е невъзможно. С оглед на гореизложеното, решението на ВКС е не само правилно, но и много полезно, защото още по-ясно очертава границите на цитирането, които са от голямо значение както за медиите, така и за всички бизнес модели, разчитащи на свободното ползване на части от вече разгласени произведения или аудиовизуални предавания. С неговото постановяване ВКС съвсем закономерно изпълнява задължението си да бди над уеднаквяването на съдебната практика и да служи като гарант за повече правна сигурност въобще.", "date": "2017.09.12", "title": "Господари на пародията в 7/8"}
