{"url": "http://www.dnevnik.bg/sport/2017/07/30/3016149_senzaciiata_lapi_triumfira_v_rali_finlandiia/", "text": "Есапека Лапи се нуждаеше само от четири старта зад волана на \"Тойота Ярис\", за да грабне първата си победа в световния рали шампионат (WRC). Дебютният успех за 26-годишният пилот дойде в домашното му състезание рали \"Финландия\", девети старт от календара. Домакините не допуснаха изненада, като за 55-и път в историята финландец печели на родна земя. До момента само в осем случая, пилот роден извън Финландия или Швеция е триумфирал в това рали. Сензацията Лапи започна с много  силно темпо още от петък , когато беше по-бърз от трикратния победител по тези пътища Яри-Мати Латвала. Във втория ден 26-годишният пилот изостана от по-опитния си съотборник, но всичко беше отлично за \"Тойота\", след като първите три места бяха окупирани от коли на японците. След  технически дефект в колата на Латвала  обаче Лапи нямаше проблем да поддържа стабилно темпо и просто да докара колаа си до финала. В последните четири етапа в неделя той контролираше ситуацията и макар, че не спечели нито една отсечка се качи на най-високото стъпало с аванс от 36 секунди пред Елфин Еванс (\"М-Спорт Форд\"). Най-добро време в последната отсечка даде От Танак. Юхо Ханинен с втората \"Тойота\" изпусна драматично втората позиция в последния етап. Финландецът изостана с 0.3 секунди от Еванс, но спечели първи подиум в кариерата си. В топ 10 влезе още един представител на домакините Теему Сунинен (\"М-Спорт Форд\"), а останалите бяха Крейг Брийн и Крис Мийк със \"Ситроен\", Тиеро Ньовил и Дани Сордо с \"Хюндай\", както и Танак, и Мадс Остберг (\"М-Спорт Форд\"). Латвала се завърна по системата рали 2, за последните етапи и показа, че е най-бърз на собствена земя. Финландецът нямаше конкуренция в първите три етапа за неделяни ден, а в последния пауър стейдж даде четвърто време, спечелвайки две точки за световния шампионат. Шестото място в рали \"Финландия\" и допълнителните три точки за Ньовил го изравниха на върха в класирането със  Себастиен Ожие . Шампионът отпадна още в петък и така сега двамата имат по 160 точки. До края на сезона има четири старта. Колоната на WRC се пренася за асфалтовите битки в Германия (18-20 август) и Испания (6-8 октомври), преди да завърши с рали \"Великобритания\" (27-29 октомври) и рали \"Австралия\" (17-19 ноември).", "date": "2017.07.30", "title": "Сензацията Лапи триумфира в рали \"Финландия\""}
{"url": "http://www.dnevnik.bg/sviat/2017/07/30/3015968_pirut_na_palachite_-_izminaha_80_godini_ot_nachaloto/", "text": "\"Пред органите на държавната сигурност стои задача - по най-безпощаден начин да разгромят цялата тази банда от антисъветски елементи, да защитят трудещия се съветски народ от техните контрареволюционни попълзновения и накрая веднъж завинаги да приключат с тяхната подла подривна работа срещу основите на съветската държава.\" Това изречение от Указ №00447 на НКВД от 30 юли 1937 г. е събрало идеологическия мотив за най-мащабната вълна на терор в бившия Съветски съюз. Тя започва на 5 август и формално приключва 15 месеца по-късно - на 17 ноември 1938 г. Първоначално зададените цели са да бъдат арестувани около 270 000 души, от които да бъдат разстреляни над 70 000, включително 10 000 в концлагерите на ГУЛАГ. Всяко поделение на НКВД получава конкретни квоти за задържани и избити, които трябва да изпълни. По данни от архива на ФСБ в крайна сметка са репресирани над 760 000 души, от които над 380 000 са разстреляни. Изследователи и до днес спорят за реалните данни, като твърденията им се движат между репресирани 818 000 (от тях разстреляни 436 000) и арестувани поне 1.6 млн., от които са ликвидирани над 680 000 души. Учените, приемащи данните за над милион и половина репресирани, посочват, че това означава, че във всеки месец от Големия терор са задържани около 100 000 и са избивани над 40 000 души. Дори да се приемат официалните данни на наследниците на НКВД/КГБ, директно попадналите под удара на терора са 3 пъти повече, а ликвидираните - над 5 пъти повече от планираното. Почти 379 000 според архива на ФСБ са изпратени в нечовешките условия на сталинските затвори и \"трудово-изправителни лагери\". Милиони други са обречени цял живот на всевъзможни ограничения, защото са роднини или деца на \"врагове на народа\". Кампанията става известна като \"кулашката операция\", а 20 години по-късно на тайно заседание на ХХ конгрес на КПСС се разпространява версията, че тя е била насочена срещу партийния апарат и интелектуалния елит - инженери, офицери, писатели и т.н. В действителност репресиите засягат много повече обикновени граждани, а избитите ръководни кадри са няколко десетки хиляди. Мотивите изглеждат толкова неясни, че от една страна, арестуваните са убедени, че е станала някаква грешка, а сред населението се насажда ужасът от това, че никой никъде не е защитен. Затова и в народната памет името е Големият терор. За провеждането на операцията не са използвани съдебни процеси, а се създават тройки - комисии от представител на местните органи за държавна сигурност, на партията и на прокуратурата. Решенията на 64-те тройки много често са взимани задочно и не подлежат на обжалване. В Указ №00447 е описано срещу кого е насочен той: бивши заможни селяни, останали по селата или преселили се в градовете, бивши членове на антисъветски партии, членове на казашки, белогвардейски, фашистки, терористични и шпионско-диверсионни организации, най-активните членове или последователи на църквата, както и криминални престъпници. Те са разпределени в две категории - най-враждебни (подлежат на разстрел) и по-малко активни (изпращани по затвори и лагери). Семействата на репресираните попадат под отчет и по решение на тройката \"подлежат на изселване в лагер или трудово селище\". Лимитите за репресираните са формирани на основата на данни, подадени от самите райони, а терорът е трябвало да приключи към декември 1937 г. Но самите регионални структури няколко пъти искат - и бързо получават - увеличаване на квотите и удължаване на сроковете. Кампанията се преврърща в социалистическо съревнование по избиване на хора. То е заложено в самия механизъм на терора. Първите арестувани са от водените на отчет \"враждебни и антисъветски елементи\", от които чрез изтезания се измъкват \"показания\" за някакви \"антисъветски организации\" и се правят списъци с техните \"членове\". Следва арестуването на така описаните лица, от които отново чрез побои и изтезания се измъкват нови и нови \"врагове\". Машината може да се самозахранва безкрайно. Много бързо палачите сами попадат в човекомелачката на Сталин. На 17 ноември 1938 г. в постановление на правителството и ЦК на компартията пише: \"Масовите операции по разгрома и изкореняването на вражеските елементи, проведени от органите на НКВД през 1937-1938 г. при опростено водене на следствие и съдебен процес, не можеше да не доведат до ред големи недостатъци и извращения в работата на органите на НКВД и прокуратурата. Най-голям недостатък в работата на органите на НКВД се явява дълбоко вкорененият опростен ред на разследване, при който като правило следователят се ограничава до получаване на самопризнание на вината от обвинения и съвършено не се интересува да подкрепи това признание с необходимите документални данни.\" Веднага следва вълна на репресии срещу репресиралите. На 24 ноември е отстранен от поста министърът на вътрешните работи (началникът на НКВД) Николай Ежов, който скоро е арестуван и разстрелян. Частичното отваряне на архивите през 1992 г. показа, че кръвопролитието не е хаотичен погром, а е методично планирано с утвърдени държавни планове, същите като за производство на стомана или детски играчки. Известни са например 383 списъка за арест и разстрел на 40 000 ръководни кадри на СССР, одобрени от Сталин и приближените му. Най-прочутите случаи на разправа със старите болшевики и части от номенклатурата са публичните процеси срещу Зиновиев, Каменев, Бухарин, Риков и др. От петима маршали - Семьон Будьони, Василий Блюхер, Михаил Тухачевски, Климент Ворошилов, Александр Егоров - трима са репресирани и загиват. В пъти по-голяма е касапницата срещу стотици хиляди обикновени хора. Има твърдения, че терорът е придобил такъв мащаб, защото центърът е изгубил контрол над регионалните структури. Но документите показват, че това изобщо не е така - регионите систематично искат разрешение за удължаване на репресиите и изпращат допълнителни списъци, които са одобрявани от Сталин и хората му. Без одобрение от Москва тройките спират да работят. Друг мит е, че Сталин не е знаел всичко. Данни от архива му показват, че той е получавал най-подробна информация и е чел протоколи от разпити, които редовно му доставят от НКВД. Върху много от списъците, документите телеграмите стоят личните му резолюции да се действа по-решително, \"да се изкорени тази измет\". Големият терор съвпада и с други масови репресии срещу \"националните контрареволюционни контингенти\" и \"националните операции\". В тях са изселвани и обезглавявани множество националности в страната, включително българи. Най-спорният момент и до днес остават мотивите. Години наред болшевишката тайна полиция поддържа списъци на \"враждебните категории\", но не е докрай ясно защо точно през 1937 г. партията решава, че повече няма да ги води на отчет и периодично да ги арестува, а напълно да се избави от тях. Едни изследователи сочат, че през есента на 1937 г. за пръв път е имало таен вот при изборите за състав на съветите - управляващите органи на новата държава - и Сталин не искал да рискува. Други - че центърът търсел да обвини и накаже някого за това, че има сериозно разминаване между лозунгите за по-добър живот и реалността. Трети - че върхушката искала бързо да консолидира обществото от нов, съветски, тип. Четвърти - че гигантските проекти на Сталин и системата на ГУЛаг се нуждаели от работна ръка (но те нямат отговор защо тогава стотици хиляди са избити, а не са пратени на строежите, както и дали ГУЛаг е разполагал с достатъчно лагери, за да поеме вълна от стотици хиляди нови роби). Всички те се фокусират върху вътрешни проблеми, докато има и версия, че събития в чужбина са тласнали НКВД и параноичния Сталин към прочистване на армията, партията, икономиката и страната от \"предатели\". В началото на 30-те години в Европа вече са видими първите признаци на разпад на Версайската система на международен ред и сигурност, създадена след Първата световна война. През 1935 г. Франция и СССР подписват договор, съгласно който следва незабавна помощ в случай на непроворикирана агресия от европейска държава. По-малко от година след това Хитлер едностранно ремилитаризира Рейнската област, като вкарва в нея бойни части на Вермахта, но Париж не реагира. В Москва властите са все по-притеснени от задаваща се война с Япония на изток и с Германия на запад, и то докато имат за съсед особено активна Полша, която много често знае по-добре от НКВД какво се случва във все още размирните западни части на Украйна и Беларус. Гражданската война в Испания от 1936 г., в която Сталин активно се включва, завършва с поражение за съюзниците на СССР и операциите на НКВД там, както и с голяма поука за опасността от \"петата колона\". В този смисъл привържениците на тази версия за Големия терор са склонни да смятат, че върхушката в Москва е искала да проведе мащабна чистка, преди световната война да е наближила съвсем. Именно заради \"кулашката операция\" обаче Сталин ще се окаже без значителна част от най-добрите си командири и инженери, когато войната започва.", "date": "2017.07.30", "title": "Пирът на палачите - изминаха 80 години от началото на терора от 1937 г. в СССР"}
{"url": "http://www.dnevnik.bg/sport/2017/07/30/3016020_grigor_dimitrov_shte_igrae_i_na_dvoiki_vuv_vashington/", "text": "Григор Димитров ще се включи и в надпреварата на двойки на  турнира във Вашингтон от сериите АТП 500 . Българският тенисист ще играе в дует с французина Люка Пуй. Жребият за Димитров и френския му партньор обаче не е лесен, след като още в първия кръг те ще се изправят срещу Жан-Жулие Рожер (Холандия) и Хория Текъу (Румъния). Двамата са шампиони във Вашингтон от 2014 г. Текъу и Рожер са сред най-добрите дуети през последните години, като дори бяха на трето място в световната ранглиста. Двамата спечелиха \"Уимбълдън\" и финалния турнир на АТП през 2015 г. Холандецът и румънецът играят заедно от 2014 г., като вече имат 15 титли зад гърба си. На сингъл Димитров ще започне директно от втория кръг. Българският тенисист, който е поставен под №4 в схемата, ще срещне победителя от мача Хьон Чун (Южна Корея) - Кайл Едмънд (Великобритания). Жребият прати Димитров във втората половина на схемата, където водач е  Кей Нишикори , поставен под №2. Евентуална среща между двамата може да има чак на полуфинал.", "date": "2017.07.30", "title": "Григор Димитров ще играе и на двойки във Вашингтон"}
{"url": "http://www.dnevnik.bg/sviat/2017/07/30/3015791_nai-komentiranoto_v_dnevnik_rusiia_sasht_i_putin/", "text": "Отношенията между Русия и САЩ са най-коментирани в \"Дневник\" през изминалата седмица. В класацията, направена до 19 часа на 29 юли, влизат: 1.  Русия конфискува американски имоти и нареди на САЩ да изтеглят стотици дипломати  - 499 коментара 2.  Половината депутати – приятели на Русия  - 452 коментара 3.  САЩ цинично защитават интересите си за сметка на съюзниците, обяви Путин  - 428 коментара 4.  Германия иска санкции на ЕС срещу САЩ заради американски санкции срещу Русия  - 207 коментара 5.  Кои са областите с най-високи и най-ниски доходи  - 206 коментара 6.  Кадиров превърна Грозни във \"витрина на исляма\"  - 205 коментара 7.  Къшнър: В деня след изборите не помнех името на руския посланик  - 204 коментара 8.  Близо 40% от руснаците смятат, че глобалното затопляне е измислица, сочи анкета  - 202 коментара 9.  ЕС разшири санкциите срещу Русия заради скандала с турбините на \"Сименс\"  - 179 коментара 10.  Държавата вече се разпада и всичко е възможно  - 176 коментара", "date": "2017.07.30", "title": "Най-коментираното в \"Дневник\": Русия, САЩ и Путин"}
{"url": "http://www.dnevnik.bg/sport/2017/07/30/3016050_supernikut_na_ludogorec_se_podgotvi_za_revansha_s/", "text": "Съперникът на  \"Лудогорец\"  \"Апоел\" (Беер Шева) загря за реванша в Шампионската лига с победа за Купата на Израел. Тимът разби с 3:0 гостуващия \"Апоел\" (Ашкелон) в среща от първия кръг в група \"С\" на турнира \"Тото Къп\". Старши треньорът Барак Башар беше дал почивка на повечето от титулярите преди реванша в Разград. Израелците имат аванс от  2:0 след първия мач . Домакините имаха превъзходство, но откриха резултата едва в 69-ата минута, когато Амир Халайла се разписа след подаване на Битон. Вторият гол беше дело на Мохамад Гадир в 82-ата минута, а две минути по-късно пак той оформи класическия успех с глава. \"Доволен съм. Срещата беше важна, както и всяка друга. Доста футболисти, които по-рядко играят, получиха възможност да натрупат игрови минути\", коментира след двубоя Башар. За \"Апоел\" за първи път игра нападателят Томаш Пекхарт. Чехът лекуваше контузия, но вече е възстановен и вероятно ще бъде част от тима за мача с \"Лудогорец\". Реваншът между  \"Лудогорец\"  и \"Апоел\" е в сряда от 21.30 ч. в Разград.", "date": "2017.07.30", "title": "Съперникът на \"Лудогорец\" се подготви за реванша с победа за Купата на Израел"}
{"url": "http://www.dnevnik.bg/biznes/2017/07/30/3016051_ikonomicheskiiat_ministur_shte_preorientira_bankata_za/", "text": "Структурата на Българската банка за развитие ще бъде променена така, че изцяло да финансира малкия и средния бизнес и нововъзникващи компании. Това съобщи пред БНР министърът на икономиката Емил Караниколов. В отговор на въпрос за това, че  клиенти на държавната банка сега се едри бизнесмени  като Делян Пеевски, Георги Гергов, Кирил Домусчиев, министърът отговори, че такава е и неговата информация и че това трябва да бъде променено. Допусна, че банката дори може да се раздели с едрите си клиенти и напомни, че банката е създадена, за да финансира дребния и и средния бизнес. Преди дни Народното събрание  промени закона за банката  като я прехвърли от Министерството на финансите към Министерството на икономиката. Караниколов каза, че в момента се подготвя стратегия за развитието на банката, в която участват Агенцията за малки и средни предприятия и Българската агенция за експортно застраховане, която ще е готова през септември. Запитан дали е вярно, че предстои в банката да бъде назначен бившият председател на Комисията за финансов надзор Стоян Мавродиев, Караниколов отговори, че засега не се предвиждат нови кадрови назначения, а с колегите си в банката се познава и може да работи с тях. \"Чета по медиите, нямам такъв разговор\", каза Караниколов по повод  публикацията в \"Капитал\" , че Мавродиев подготвя новото си назначение чрез \"Обединените патриоти\", номинирали за министерския пост и Караниколов.", "date": "2017.07.30", "title": "Икономическият министър ще преориентира Банката за развитие от едрия към дребния бизнес"}
{"url": "http://www.dnevnik.bg/bulgaria/2017/07/30/3016053_ustanovena_e_maikata_na_izostavenoto_bebe_v/", "text": "Момченце на видима възраст 4-5 месеца е било намерено днес в столичния квартал \"Младост 1\". Първоначално от пресцентъра на МВР съобщиха, че издирват родителите на бебето, но по-късно информираха, че майката е установена и предстои разпит. Сигнал за оставено без надзор бебе на детската площадка в близост до бл. 20 в столичния квартал \"Младост 1\" е получен на телефон 112 в 14.25 часа. Гражданка съобщила, че чула продължителен силен плач и намерила бебето, което било в детско столче, с бебешко шише вода и пакет с детски храни. На място веднага са изпратени полицейски патрул и екип на Спешна помощ. Лекарите са установили добро общо състояние на детето. Те ще го настанят в неонатологията на \"Специализирана болница за активно лечение по детски болести - проф. д-р Иван Митев\". Полицейските служители правят оглед на мястото, където е намерено бебето и разпитват свидетели. Междувремeнно в полицията е позвънила майката на детето, която заявила, че се намира в село близо до София. След като разговаря с полицията, тя даде изявление и пред медиите като обясни, че е безработна, грижи се сама за детето и решила да го изостави \"като кученце\" с надеждата, че някой ще се погрижи по-добре за него. Сега обаче вече искала да си го прибере, се видя в репортаж на Нова телевизия. Агенцията за закрила на детето и социалната служба ще проучат случая.", "date": "2017.07.30", "title": "Установена е майката на изоставеното бебе в столичния квартал \"Младост 1\" (допълнена)"}
{"url": "http://www.dnevnik.bg/sport/2017/07/30/3016068_ferari_vze_infarkten_dvoen_uspeh_v_ungariia_hamiltun_s/", "text": "\"Ферари\" спечели много важна двойна победа в Гран при на Унгария, която обаче не дойде никак лесно.  Себастиан Фетел и Кими Райконен , които стартираха от първа редица финишираха в същия ред, макар че в голяма част от състезанието това да беше поставено под голямо съмнение. След 20-ата обиколка Фетел загуби темпо и имаше сериозен проблем, който застраши цялостната стратегия на Скудерията, но все пак италианците удържаха двойната победа. Трети се нареди Валтери Ботас, който в последната обиколка беше пропуснат от съотборника си Люис Хамилтън. Успехът на Фетел (46-и в кариерата) му позволи да увеличи аванса си в шампионата на 14 точки, преди 4-седмичната лятна почивка. Това е първа победа за него от месец май насам, когато той спечели в Монако. След успеха в Княжеството Фетел имаше само едно качване на подиума. \"Не знам защо воланът ми постоянно се изместваше наляво. Не беше никак лесно, трябваше да коригирам колата. Това, което се случи не беше услуга към Кими, но в края на състезанието успях да поддържам малко по-добро темпо\", каза Фетел след състезанието. Съотборникът му коментира философски, че силите са били разпределени след като той е допуснал грешка в квалификацията и е стартирал от второ място. Втората двойна победа на \"Ферари\" съкрати и аванса на \"Мерцедес\" в класирането при конструкторите до само 39 точки. Отборни войни в \"Ред Бул\" Състезанието на \"Хунгароринг\" започна много драматично, след като още в първата обиколка Даниел Рикардо напусна. Той и съотборникът му Макс Верстапен стартираха много силно, изпревариха Хамилтън, но в четвъртия завой холандецът изгуби сцепление и се блъсна в  Рикардо . Поражението за австралиеца беше спукан радиатор и задна лява гума и той беше принуден да спре. \"О, Макс просто не може да губи\", реагира бурно по радиото Рикардо след маневрата. Инцидентът доведе до излизане на кола за сигурност и 10-секундно наказание за Верстапен, който беше санкциониран от комисарите. От състезанието отпадна и Ромен Грожан, който беше първият пилот, влязъл в бокса. Механиците на французина обаче не закрепиха задната лява гума на неговия \"Хаас\" и той напусна надпреварата. Най-дълго с най-меките сликове на трасето остана Нико Хюлкенберг от \"Рено\", който се изкачи до шестото място, но проблем при смяната на предното ляво колело го забави много в бокса. След това той беше избутан от трасето от Кевин Магнусен и отпадна. Странни проблеми за Фетел До 20-ата обиколка всичко се развиваше перфектно за \"Ферари\", които имаха темпо недостижимо за съперниците си. Фетел правеше поредица от най-бързи обиколки с гумите суперсофт, като отвори близо 4-секундна преднина пред Райконен и над 15 пред пилотите на \"Мерцедес\". След 20-ия тур обаче германецът се оплака, че колата му започва да тегли наляво. Тогава  Хамилтън , който се движеше четвърти започна да прави обиколки близки до тези на Фетел, което беше ясна индикация, че \"Ферари\" губят темпо. \"Сребърните стрели\" спряха първи в бокса – Ботас в 31-ата обиколка, а Хамилтън в 32-ата, опитвайки да съкратят изоставането си. Пилотите на \"Ферари\" спряха в следващите две обиколки, а най-дълго на пистата с най-меките сликове остана Верстапен – чак до 43-ата обиколка. Дори и с гумите софт обаче темпото на Фетел не се подобри, а \"Мерцедес\" се доближиха много до съперниците си. Заповеди от бокса Двата водещи отбора решиха да фаворизират, борещите се за титлата Фетел и Хамилтън. Виждайки проблемите на \"Ферари\" от бокса на \"Мерцедес\" наредиха на  Ботас  да пусне Хамилтън, в опит да притисне двамата лидери. Британецът първоначално получи 5 обиколки време, за да постави под напрежение \"Ферари\" преди да върне позицията. След това обаче Хамилтън беше оставен за постоянно на трета позиция. За сметка на това Райконен се оплака, че е по-бърз от Фетел, но не получи разрешение да мине напред, което очерта и йерархията в Скудерията. За втори път, както и в  Монако  Райконен трябваше да съобрази с решението на \"Ферари\" да помогне на съотборника му в битката за титлата. Финландецът удържа крехък аванс пред Хамилтън в закючителните 10 обиколки, който на моменти падаше и до под секунда. В самия край Фетел намери скорост и успя леко да се откъсне, с което да си гарантира и победата. Виждайки, че няма как да спори за нещо повече Хамилтън върна газта и буквално в последния завой пропусна съотборника си Ботас, връщайки жестта. Алонсо открадна шоуто Фернандо Алонсо  беше най-актрактивния пилот в състезанието, не само заради прекрасната си 6-а позиция в края. Испанецът, който в събота навърши 36 години, направи едно от най-красивите изпреварвания, като с атрактивна маневра мина пред протежето си Карлос Сайнц – младши. В края на състезанието Алонсо се чувстваше много уверен и дори записа най-бърза обиколка – 1:19.667, с което изуми всички. След трудното начало на сезона, двукратният световен шампион успя да влезе за втори път в зоната на точките. В календара предстои пауза от четири седмици, преди стартовете в Белгия и Италия на 27 август и 3 септември.", "date": "2017.07.30", "title": "\"Ферари\" взе инфарктен двоен успех в Унгария, Хамилтън с жест към Ботас"}
{"url": "http://www.dnevnik.bg/sviat/2017/07/30/3016066_venecuelski_kandidat_-_deputat_e_ubit_v_navecherieto/", "text": "Кандидатът за Учредителното събрание във Венецуела, юристът Хосе Феликс Пинеда, е бил убит снощи убит в дома му в град Сюдад Боливар преди днешните избори, съобщи БТА. Група въоръжени мъже нахлули в дома на кандидата и стреляли няколко пъти по него, посочва прокуратурата на страната. Пинеда е бил на 39 години и работел като адвокат, уточнява Франс прес. Не са известни мотивите за стрелбата. Във Венецуела днес се произвеждат избори за 545-местно Учредително събрание с участието на над 6000 кандидати. Изборните секции отвориха тази сутрин за вот, който критиците на президента Николас Мадуро се опасяват, че е голяма стъпка към установяването на диктатура в разяжданата от кризи страна, съобщи ДПА. Мадуро отказа да даде заден ход въпреки призивите на опозицията и световни лидери да отмени изборите за 545-местен законодателен орган, чиято задача ще бъде да пренапише конституцията. Опозиционните лидери призоваха за бойкот на гласуването и отказаха да излъчат кандидати за Учредителното събрание, тъй като по думите им този орган е измислен да работи в полза на Мадуро. По план в изборния ден трябва да има разположени 232 000 войници, тъй като властите се страхуват, че демонстранти може да блокират или нападнат секциите. В необвързващ референдум, свикан от опозицията по-рано този месец, 98.4% от гласувалите 7.1 млн. избиратели отхвърлиха плановете на Мадуро. Страната е обхваната от началото на април от протести. При сблъсъци между демонстранти и силите за сигурност загинаха 113 души.", "date": "2017.07.30", "title": "Венецуелски кандидат - депутат е убит в навечерието на изборите"}
{"url": "http://www.dnevnik.bg/bulgaria/2017/07/30/3016070_opashki_ot_avtomobili_na_granichno-propuskatelniia/", "text": "Tрафикът на българо-гръцката граница на ГКПП \"Маказа\" е изключително натоварен, съобщиха от МВР. Към 16.30 часа на вход за страната ни на ГКПП \"Маказа\" има образувала се петкилометрова колона от автомобили. На изход от страната ни колоната е 2 километра. Трасетата работят на максимален капацитет. Главна дирекция \"Гранична полиция\" препоръчва да се използват и ГКПП \"Ивайловград\" и ГКПП \"Златоград\", където към момента преминаването на държавната граница става нормално.", "date": "2017.07.30", "title": "Опашки от автомобили на гранично-пропускателния пунт \"Маказа\" в посока България"}
{"url": "http://www.dnevnik.bg/sport/2017/07/30/3016073_nacionalut_vasil_bojikov_podpisa_sus_slovan_bratislava/", "text": "Защитникът на  националния отбор  Васил Божиков подписа договор за три години със словашкия гранд \"Слован\" (Братислава), обявиха от клуба. Той пристига в словашката столица със свободен трансфер, след като договорът му с турския \"Касъмпаша\" изтече. Вариант за Божиков беше и  ЦСКА , но той футболистът е прценил, че трудно би взел някое от титулярните места в защитата, пише БТА. Заедно с Божиков при небесносините от Братислава пристига и левият защитник Диамантис Хухумис, който досега е играл за гръцкия \"Панатинайкос\". \"Много съм щастлив, че подписах договор със \"Слован\". Знам, че идвам в най-големия клуб в Словакия, искам да допринеса, за да бъде този отбор още по-успешен. През лятото имах няколко оферти, но \"Слован\" ме привлече най-много\", каза пред официалния сайт на клуба 29-годишният футболист, който се подвизава в центъра на защитата и на левия бек. В последните две години Божиков беше част от \"Касъмпаша\", а в България носи екипите на \"Гигант\" (Съединение), \"Миньор\" и \"Литекс\".", "date": "2017.07.30", "title": "Националът Васил Божиков подписа със \"Слован\" (Братислава)"}
{"url": "http://www.dnevnik.bg/sviat/2017/07/30/3016075_napadeniia_v_diskoteki_v_germaniia_i_turciia_bulgarin/", "text": "Две нападения в нощни клубове в Германия и в Турция са били регистрирани от органите на реда.Български гражданин е пострадал при инцидент в клуб \"Грей\" в германския град Констанц, където в нощта срещу неделя неизвестен уби един и рани трима, съобщиха от външно министерство. Българинът не е сред ранените, но се е наранил при създалата се ситуация на уплах. Стрелбата е била открита около 4.30 часа сутринта. Полицията е застреляла извършителя, като по първоначални данни не става въпрос за терористично нападение, допълниха от ведомството. Полицията не е пожелала да даде допълнителна информация и данни за пострадалия българин на консулството ни в Мюнхен. Съгласно германското законодателство негови лични данни може да бъдат предадени на българските власти само при изразена от нашия сънародник изрична молба, уточняват от външно министерство. Един е убит и трима са ранени при стрелба в нощен клуб в турския град Бодрум. По информация на агенция \"Анадолу\" съоръжени мъже са нахлули и стреляли в заведението. Убитият е 22-годишният Фуркан Сай. Полицията издирва извършителите, а мотив за нападението засега не се посочва.", "date": "2017.07.30", "title": "Нападения в дискотеки в Германия и Турция, българин е пострадал при суматохата"}
{"url": "http://www.dnevnik.bg/politika/2017/07/30/3016100_oshte_predi_izborite_gerb_i_bsp_se_bili_spazarili_koi/", "text": "Президентският пост е бил договорен за БСП, а премиерският - за ГЕРБ още преди президентските избори, смята зам.-председателят на ДСБ Радан Кънев. В интервю за Нова телевизия той обвини сегашния премиер Бойко Борисов, че умишлено е провалил кандидата на десницата за държавен глава. Кънев направи заключенията си ден след като  Борисов заяви, че ГЕРБ не е спечелила президентските избори , защото не е искала и тази власт, смятайки че няма да е демократично една партия да доминира и в парламента, и в Министерския съвет, и в общините, и в президентството. \"Борисов си призна, че е предложил съвместно управление на БСП, но Нинова е отказала, и че е провалил умишлено десницата на президентските избори (...). Предлагахме му формули за консолидиране на дясното, за да не допуснем геополитическо объркване, което ляв президент носи, помним го от Първанов\", каза Кънев и добави, че това е \"грозна договорка\". Десният политик изрази мнение, че правителството се намира в състояние на летаргия, но много трудно би \"умряло\". \"Мечките много рядко умират по време на зимния си сън, ако са се нахранили добре преди това със сланина. Бойко Борисов и управлението му са натрупали много сланина - и политическа, и материална. Правителството ще стои на власт точно толкова, колкото иска\", каза Кънев. По думите му е практика във всеки град е политици да рекетират бизнесмени, както се видя и от аферата със суджука. \"Проблемът не е дали Борисов яде суджук и дали е стигнал до него, както казва главният прокурор, а в това, че един предприемач е бил нагло рекетиран\", каза той.", "date": "2017.07.30", "title": "Още преди изборите ГЕРБ и БСП се били спазарили кой ще е премиер и кой - президент"}
{"url": "http://www.dnevnik.bg/analizi/2017/07/30/2972136_vavilonski_kuli_v_gradskiia_centur_na_sofiia/", "text": "София не е най-добре планираният град, вероятно защото не е допуснала до себе си нито французина Осман, нито германеца Мусман, и ако не е била решителността (и заема от лондонска банка!) на кмета  Димитър Петков  през 80-те години на 19 век, кой знае как щяха да изглеждат днес централните ни улици и дали щяхме да се разхождаме из Градската градина и да се гордеем с Минералната баня. Едва ли щяха да ни посрещат и изпращат каменни орли и лъвове над реки, които нямат нищо общо със Сена, Темза или Дунав, но дават илюзията на столицата ни, че може да се мери с Париж, Лондон или Будапеща, или поне с Габрово заради знаковите му мостове в прослава на индустриалния му възход още в първите десетилетия на 20 век. Но красотата на София ни идва главно от добре планираните паркове и от изящната, на места еклектична, европейска архитектура. Макар и прави и дълги, по начало плътно застроени, улиците в централната част на града започват да ни отесняват, защото отдавна вече хармонията между архитектурните изящества от първата половина на миналия век е нарушена от дразнеща сетивата и вредна за здравето дисхармония с новото строителство. Та поизтърканата метафора с образа на библейската кула ми хрумна, като тръгнах по ул. \"Искър\" в първия слънчев ден на тази пролет. Виждали сме я на картини – грозна и зъбата, защото строителите й не си разбирали езиците... Ами пред очите ми се редяха къщи, които говореха на различни архитектурни езици, само че някои крещяха, а други шепнеха, трети пък кокетничеха с предвзета интонация. Те трудно и съжителстват, защото едни отнемат въздуха на други или ги лишават от естествената светлина, а от шума изобщо няма къде да се скрият хората в тях. Като се върви от Банята към Канала, на пресечката с ул. \"Будапеща\" се вижда една достолепна красавица в бяла премяна и богато орнаментирана фасада. Трябва да е строена през първите години на миналия век за заможен търговец, който е възложил дома си на някой от именитите западноевропейски архитекти, творили в България, или на един от отличилите се в политехниките на Австро-Унгария и Германия български техен колега. За трийсетина години след Освобождението Класицизъм и сецесион са дали облика не само на улиците, но и на столицата ни. След като няколко години разглеждам и описвам хубави сгради, установих, че до едно време е можело да познаеш хората по къщите им. В този бързо развивал се квартал между гарата и историческия център търговци, лекари, професори са купували или възлагали красиви стилни къщи, отстоящи една от друга на благоприятно за обитаването им отстояние - с въздух, слънце и зеленина. Днес съседка на бялата принцеса с бижу, с френски покрив и кобилица е една ефирна стъклена сграда със същата височина, притаена зад бухнало дърво, така че двете не са в конфликт. На отсрещния ъгъл цял комплекс многоетажно ново строителство се е вместил между двуетажните еднофамилни къщи, след като вероятно е премахнал няколко от тях и силно е притиснал една оцеляла късметлийка с бледозелена фасада и кокетна стреха. Неизбежно е с напредването на времето и начина на живот да се увеличава етажността и гъстотата на обитаване, но е важно да се отчита и да се запазва паметта на града, като се изгражда стойностна архитектура в хармония с оцелелите й съседки. В този разностилен \"ансамбъл\" 6-етажният водач се е разпрострял на две улици и властва с дръзко стърчаща над покривното ниво кула с обли форми и надградени многоъгълници, отворени към небето. Тази неумела имитация на куполите над органично вписаните кули по 100-годишни сгради на тази улица може и да не се вижда от тротоара, но това не оправдава липсата й на естетика. Явно е предназначена за обитатели, които хем искат да живеят в центъра на София, хем да се чувстват като във вила в полите на Витоша, ако се съди по облицовката на двете фасади. Една по-евтина и стилна имитация на околните мазилки би звучала по-органично. На долепената съседка балконите са подредени шахматно спрямо предишните, което може и да е търсен ефект, но буди недоумение. Допряната до нея трета сграда има изцяло стъклена фасада – сякаш за да изкупи обидата към отсрещните образци на старата архитектура, като поеме отражението им и така ги удвои. Имам чувството, че притиснати от двете страни, както може би ще се случи скоро с резедавата къщичка между четирите високи в този архитектурен хоровод. На пресечката с ул. \"Раковски\" се издигат две почти еднакво високи сгради от две различни епохи. Освен етажността, те нямат нищо общо помежду си и не познават архитектурните си езици. Лявата е деликатно орнаментирана, дясната е парвенюшки показна с часовник в абсолютен дисонанс с предназначението й. Новодошлата се опитва може би да намигне на обитателката на квартала от 30-те години на миналия век с някакви познати архитектурни елементи по корниза, но те остават неразбрани. Гостите на хотела под нелепата часовникова куличка изобщо не ги интересува – днес са тук, утре ги няма. По левия тротоар по-нататък, до една неокласически изискана къща с почти възрожденски детайли строят нещо много високо, с твърде агресивни машини за това тясно градско пространство, непригодено за вибрациите и грохота на модерната техника. Навярно ще запушат и прозорчетата по калкана на съседката от другата страна на строежа. Тази тенденция достига кулминацията си на пресечката с ул. \"11 август\"! Дали изобщо някой от инвеститорите или проектантите си е задал въпроса, какво трябва да се е случило на тази дата, че и улица са назовали на нея? Шипченската епопея е забравена в ненаучената история на родината. Важна е печалбата. Само че за да спечелиш от нещо, трябва да му вдъхнеш живот, което явно не се е случило с построената преди десетилетие и все още необитавана сграда на ул. \"Искър\" 42. При това са я снабдили и с нещо като стражева кула от Средновековието. Ако дадем воля на фантазията си, може да предположим, че е изградена върху стара къща, \"социализирана\", със запазен или възпроизведен фриз, но й е добавена констукция за подпиране, която реално е калкан, закачен с три реда греди към сградата, така че едната й фасада е сляпа, като гледа към плътна калканна стена на същата сграда, но оттеглена в пространството... Какъв ли ще е животът на тази архитектурно-строителна приумица? Не случайно още никой не я е населил досега: стърчат кабели, има заложена инсталация, но няма осветителни тела. Колкото и да се променят през времето строителните норми, човешката топлина и добрият вкус са неизменна спойка на всеки градеж. Много от стогодишните къщи на София са оцелели, въпреки бомбардировките. Колко ли от нафуканите им съседки ще посрещнат 22 век?", "date": "2017.07.30", "title": "Вавилонски кули в градския център на София"}
{"url": "http://www.dnevnik.bg/sport/2017/07/30/3015896_pet_gola_v_purvoto_el_klasiko_za_sezona_barselona/", "text": "\"Барселона\" победи \"Реал\"(Мадрид) в първото издание на Ел Класико, макар и в неофициален характер. Каталунците се наложиха с 3:2 на стадион \"Хард рок\" в Маями пред 66 016 зрители, като двубоят беше част от приятелския турнир  \"Интернешънъл чемпиънс къп\" . Това беше първи приятелски двубой между големите съперници далеч от Испания след 1982 г., когато \"Реал\" спечели във Венецуела. Двамата треньори Зинедин Зидан и Ернесто Валверде заложиха на всичко най-добро, като единствено  Кристиано Роналдо  и Тони Кроос отсъстваха за \"Реал\". Зрителите в Маями видяха истинско шоу, като до почивката вече бяха паднали четири гола. Лионел Меси откри с магическо изпълнение още в 4-ата минута. Аржентинецът получи пас от Бускетс, влезе в наказателното поле и с рязко движение финтира двама, преди да прехвърли технично Кейлор Навас. Само три минути по-късно Иван Ракитич удвои аванса на каталунците с мощен шут. Той беше изведен от  Неймар  и с плътен удар по диагонала не сбърка. Темпото беше много високо, като атаките към двете врати се редуваха. \"Барселона\" изпусна няколко шанса да вкара трети гол и вместо това допусна такъв в своята мрежа в 14-ата минута. Матео Ковачич получи голямо пространство през центъра, напредна и с шут в долния в долния ляв ъгъл не остави шансове на Силесен. В края на първата част \"Реал\" изравни чрез Марко Асенсио, а голът дойде след много хубава атака, оставила двама играчи на европейския шампион сами срещу вратаря. В началото на втората част \"Барселона\" заигра доста по-концентрирано, като това се дължеше и до големия брой смени от страна на съперника. Това даде резултат и в 50-ата минута Жерар Пике отбеляза трети гол. Той беше забравен след центриране на Неймар от фаул и засече топката в мрежата – 3:2. До края на двубоя \"Реал\" направи няколко пропуска, основно чрез резервата Иско. Победата донесе на \"Барселона\" трофея в \"Интернешънъл чемпиънс къп\" за Америка. В предишните си мачове каталунците победиха \"Ювентус\" (2:1) и \"Манчестър сити\" (1:0). \"Реал\" няма победа в контролите – 1:2 след  дузпи от \"Манчестър юнайтед\"  и 1:4 от \"Манчестър сити\". След седмица мадридчани се изправят отново срещу \"Юнайтед\" този път в спор за Суперкупата на Европа. През август предстоят нови две издания на Ел Класико – мачовете за Суперкупата на Испания. Първият е на 13 август на \"Камп ноу\", а вторият три дни по-късно на \"Сантяго Бернабеу\".", "date": "2017.07.30", "title": "Пет гола в първото Ел Класико за сезона, \"Барселона\" спечели купа"}
{"url": "http://www.dnevnik.bg/politika/2017/07/30/3015454_purvata_sesiia_na_44-toto_narodno_subranie_razmiana_na/", "text": "Три месеца и две седмици или 111 дни. Толкова време продължи първият парламентарен сезон на 44-то Народно събрание, което се конституира на 19 април. Тази парламентарна сесия няма да се запомни с огромни скандали, а по-скоро с липсата на управленска програма на управляващата коалиция ГЕРБ-\"Обединени патриоти\" за целия период, което може би е рекорд. Вдигането на градуса от парламентарната трибуна беше причинено само от размяна на реплики между БСП и ГЕРБ. Фашисти и травестити Първият скандал беше точно месец след началото на парламента. В своя декларация БСП обвини управляващите, че са минали цели два месеца от изборите, а все още не са изпълнили обещанията си. Нинова изброи скандалите със заместник-министри, предложени от \"Обединени патриоти\" и защитата им от вицепремиера Валери Симеонов. \"Зам.-министър в правителството с хитлеристки поздрав и  вицепремиер с майтапчийски снимки от \"Бухенвалд\" , докъде докарахте европейска България? Заради властта и парите ли сте готови да пренебрегнете изконни европейски и български ценности? Искаме оставката на Валери Симеонов\", каза Нинова. \"Това е партия със сгрешено име. Ако в България имаше прокуратура, госпожа Нинова отдавна щеше да е на място хладно, на място тъмно\", отговори и Антон Тодоров от ГЕРБ. БСП напуснаха залата, а завърналият се след това Таско Ерменков нарече Тодоров \"един политически травестит\", защото нарекъл престъпници цял милион гласували за БСП. Според Ерменков Тодоров е роднина на осъдени престъпници и 100 пъти се е обръщал като палачинка в тиган. \"Кога Корнелия Нинова разбра, че сме фашисти? Преди 20 дни, когато казваше, че може да работи само с нас, или специално атаката срещу моя служител е от ДПС\", попита министърът на отбраната Красимир Каракачанов. Компромати за всички На 31 май БСП и ГЕРБ продължиха с размяната на обиди във вид на парламентарни декларации. БСП обвини ГЕРБ, че непрекъснато прави компромиси в името на властта, но не решава нито един от проблемите на прехода, макар че от години има голяма власт в ръцете си. \"Вашата партия може да спечели избори или в Северна Корея или в Сибир. Не знам дали ще бъде добре за народите там, но в България ще настъпи мир\", отговори на БСП бившият син кмет на Пловдив Спас Гърневски в декларация от името партията. Антон Кутев отговори на ГЕРБ с книга на Антон Тодоров в която се говори за връзката на Бойко Борисов с Цветелина Бориславова и Пашата. Председател на косъм На следващия ден, председателят на парламента Димитър Главчев (ГЕРБ)  остана на поста си  на косъм, след като 118 депутати гласуваха срещу искането на БСП за отстраняването му. Славчо Велков (БСП) каза, че Главчев бил във връзка с руски граждани като учредител на астрологическа асоциация. След като е бил главен готвач, ще ви сготви рано или късно, обърна се към Цветанов Велков. Той каза за Антон Тодоров (ГЕРБ), който беше автор на една от декларациите, подразнили БСП, че неговият баща е осъден на 9 г. лишаване на свобода заради опит за убийство с мотика и е лежал в същия затвор, в който по-късно Тодоров поискал да бъдете надзирател и също така е кандидатствал в службите. \"Спасе, оля се\", обърна се Велков към Спас Гърневски, който чете друга декларация, обидила БСП. Антон Тодоров в отговор нарече Велков \"експертът касиер-домакин\" и предположи, че се нуждае от специализирана помощ. Имунитети на килограм Първата сесия на 44-тото Народно събрание ще се запомни и с отнемането на депутатските имунитети на поне 6 народни представители за тези 111 дни. На 20 юни прокуратурата  поиска имунитетите на Димитър Гамишев от ГЕРБ и Манол Генов от БСП . Гамишев е предаден на съд за това, че в края на ноември 2014 г. в благоевградското село Копривлен блъснал по непредпазливост пресичащ пътното платно местен жител, който загинал. Генов е разследван за купуване на гласове в Асеновград и умишлено склоняване на главния архитект на града Константин Атанасов да допусне строителство без изискуемото съгласуване на проектната документация. На 23 юни главният прокурор Сотир Цацаров внесе в парламента искане за снемане имунитета на трима депутати от \"Воля\", сред които е и лидерът на партията Веселин Марешки. Другите народни представители са Кръстина Таскова и Пламен Христов. Варненската Окръжна прокуратура ги разследва от края на 2014 г., като ги обвинява в изнудване. След известен цирк те сами се отказаха от имунитетите си. Най-шумен беше скандалът  с депутата от ГЕРБ Живко Мартинов , чийто имунитет беше поискан от Цацаров на 23 юли. Според обвинението Мартинов е упражнявал натиск над търговец за предоставяне на 4 тона суджук. За целта народният представител е използвал името на премиера Бойко Борисов, но нито един суджук не е достигнал до премиера. Мартинов сам се отказа от имунитета си и дори напусна парламента. На първи септември парламентарното шоу продължава.", "date": "2017.07.30", "title": "Първата сесия на 44-тото Народно събрание: Размяна на обиди и депутатски имунитети"}
{"url": "http://www.dnevnik.bg/sviat/2017/07/30/3015413_venecuelcite_izbirat_veliko_narodno_subranie_pod/", "text": "Венецуелците ще гласуват днес за така нареченото Национално учредително събрание, което трябва да напише конституцията на страната и да помогне на президента Николас Мадуро и правителството да затвърдят властта си, заобикаляйки доминирания от опозицията парламент. Гласуването може да се окаже повратна точка в отношенията на Запада към Венецуела -  Вашингтон заплаши  със сериозни  санкции , ако планираният вот се проведе, а европейски политици призоваха Мадуро да се откаже от плановете си. Притеснението за тях идва от факта, че целта на президента е да отнеме властта, която опозиционната коалиция \"Кръгла маса за демократично единство\" си издейства, печелейки парламентарните избори в края на 2015 г. Опозицията протестира от месеци срещу плановете на Мадуро. \"Двоен вот\" без наблюдатели Не е известно колко дълго ще продължи да работи събранието, нито какво ще се случи с чавистката конституция във времето на действието му. Целта, която обяви държавният глава, е \"реформа на държавата и съставяне на нова Конституция\". Последната дума е залегнала в самия нов орган (\"учредителен\" и \"конституция\" са с един и същи корен на испански език), който по планове на властите в Каракас трябва да заеме мястото на сега действащия  парламент , докато изработва новия Основен закон. На практика това е еквивалент на Велико народно събрание. Последният път, когато се проведе Учредително събрание за промяна на конституцията, беше 1999 г., когато предшественикът на Мадуро, Уго Чавес, дойде на власт и пожела да пренапише основния закон, за да изгради социалистическа система в страната. Сегашната конституция установява, че \"народът на Венецуела е носителят на властта и тя произтича от него.\" Следващият член обаче дава на президента \"инициативата да свика Национално учредително събрание\", без да изисква то да се избира с народен вот. Експерти предупреждават, че заради специфичната система на гласуване много венецуелци на практика ще моган да пуснат бюлетини два пъти. Друг проблем според анализаторите е, че на вота няма да присъстват международни наблюдатели. (Повече за самия вот  можете да прочетете тук .) Съпротива по време на криза Идеята беше одобрена на 1 май, Деня на труда, и оттогава опозицията настоява, че ще бойкотира гласуването и ще му се противопоставя докрай. През последните две седмици се проведоха две общи стачки, на които опозицията твърди, че е успяла да привлече над три четвърти от трудещите се, но управляващите оспорват това. При сблъсъци, които избухнаха, след като противници на Мадуро изградиха барикади по главни магистрали в много градове, за да блокират движението, загинаха няколко души, сред тях и полицай. Правителството междувременно забрани стачните действия и каза, че нарушителите са заплашени от между 5 и 10 години затвор. От началото на протестите във Венецуела през пролетта, когато опозицията обяви началото на продължително неподчинение и демонстрации, загиналите стават общо 113, сочат данни на прокуратурата прокуратурата. Венецуелският президент Николас Мадуро се опита да намали напрежението и предложи диалог с противниците си преди изборите, като наред с това заяви, че възнамерява да доведе конституционната реформа докрай. Опозицията обаче обяви, че няма да отстъпи от исканията си Мадуро да се оттегли от власт, да се прекратят конституционните реформи и да се свикат нови избори. След  неофициален \"референдум\"  за конституцията \"Кръглата маса за демократично единство\" обяви, че близо 7.6 милиона души - при 19.5 милиона имащи право на глас - са се противопоставили на промените в конституцията. Мадуро обаче сметна допитването за нелегитимно. Противопоставянето межу властта и противниците ѝ е на фона на  продължителна икономомическа криза , която постепенно се превърна в социална - в страната липсват основни хранителни и други продукти, докато венецуелският боливар се обезцени заради хиперинфлация. Учредителното събрание поражда допълнителна несигурност, тъй като изборът му няма да даде яснота за това каква конституция ще има Венецуела след 30 юли.", "date": "2017.07.30", "title": "Венецуелците избират \"Велико народно събрание\" под заплаха от безредици и санкции"}
{"url": "http://www.dnevnik.bg/bulgaria/2017/07/30/3015788_nai-chetenoto_v_dnevnik_durjavata_veche_se_razpada_i/", "text": "Анализът на Евгений Дайнов \"Държавата вече се разпада и всичко е възможно\", информацията за скандала с германския автомобилен картел и графикът за ученическите ваканции за следващата учебна година, според който лятната ваканция е със седмица по-къса, са най-четените публикации в \"Дневник\" за изминалата седмица. В класацията, направена до 19 ч на 29 юли, влизат: 1.  Държавата вече се разпада и всичко е възможно  - 37619 прочитания 2.  \"Чудовищни измами\" и \"петно върху имиджа\" - скандалът с германския автомобилен картел се разраства  - 31988 прочитания 3.  Образователното министерство публикува график на ваканциите за новата учебна година  - 30613 прочитания 4.  След голям пробив в лечението на левкемия, учените се борят с изненадващ страничен ефект  - 27659 прочитания 5.  Русия конфискува американски имоти и нареди на САЩ да изтеглят стотици дипломати  - 27204 прочитания 6.  Самолет на \"Луфтханза\" кацна с пътник повече на борда - новородения Николай  - 23037 прочитания 7.  Две жени от нотариална кантора са пребити в София (обновена)  - 20966 прочитания 8.  Боян Петров изкачи Гашербрум II  - 20859 прочитания 9.  Защо в Рила, Пирин и Стара планина е пълно с мотористи въпреки забраната  - 19128 прочитания 10.  Кои са областите с най-високи и най-ниски доходи  - 17629 прочитания", "date": "2017.07.30", "title": "Най-четеното в \"Дневник\": \"Държавата вече се разпада\" и по-късата лятна ваканция на учениците"}
{"url": "http://www.dnevnik.bg/sport/2017/07/30/3015901_georgi_dermendjiev_v_bulgariia_ima_osem_miliona/", "text": "Треньорът на \"Лудогорец\" Георги Дерменджиев се подразни от въпрос за избора си на тактика в двубоя с \"Апоел\" (Беер Шева), загубен с 0:2 в Шампионската лига. След  нулевото равенство с \"Локомотив\" (Пловдив)  в третия кръг на Първа лига, специалистът говори основно за предстоящия реванш от европейските турнири. \"Това е отбор, който може да се бием, но ако не играем както трябва може и да загубим. Дадох почивка на основни играчи, за да са готови за реванша\", каза Дерменджиев. Той не смята, че бърка като се предоверява на  Вандерсон и Кафу , които не се намират в добра форма от началото на сезона. \"Какво му пречи на Вандерсон пак да вкара три гола, както срещу \"Звезда\"?! Говорим, че пропускаме. много големи футболисти са пропускали\", добави треньорът. Дерменджиев не пропусна отново да отговори на критиките по свой адрес, обявявайки че не чувства напрежение и няма право да предава нервност на отбора. \"В България има осем милиона анализатори, аз обаче решавам каква ще е тактиката. А тези, които казват, че нямам план, нека си говорят. Някой сбъркал, Вандерсон пропуснал. Аз трябва да го сменя, така ли? Че някой бил казал\", попита риторично треньорът на шампионите.", "date": "2017.07.30", "title": "Георги Дерменджиев: В България има осем милиона анализатори, но аз избирам тактиката"}
{"url": "http://www.dnevnik.bg/sport/2017/07/30/3015918_katar_sports_investmunt_dava_na_neimar_300_mln_evro_za/", "text": "ПСЖ има план как да заобиколи финансовия феърплей при привличането на Неймар за 222 млн. евро и по този начин да избегне санкции, пише \"Фигаро\". Фирмата \"Катар спортс инвестмънт\", която е собственик на клуба от Париж, ще наеме Неймар като специален посланик на  световното първенство през 2022  г., което ще се проведе в емирството. Бразилецът ще получи 300 млн. евро – 222 от тях ще бъдат платени на \"Барселона\" като откупна клауза, а останалите 78 ще бъдат за нападателя. На толкова възлизат заплатите и бонусите му за 5-годишен договор с ПСЖ. На практика \"Катар спортс инвестмънт\" иска Неймар сам да се откупи, като парите да не натоварват ПСЖ и клубът да влиза под мониторинг. В момента  финансовият феърплей  не забранява футболисти да плащат огромни суми по откупните си клаузи, както и не забранява те да подписват подобни сделки за рекламни договори. Утре нападателят трябва да се отправи към Китай за промоционално събитие със своя спонсор \"Найк\". Очаква се обаче Неймар първо да спре в Доха, където да подпише договор с \"Катар спортс инвестмънт\".", "date": "2017.07.30", "title": "\"Катар спортс инвестмънт\" дава на Неймар 300 млн. евро, за да се откупи от \"Барселона\""}
{"url": "http://www.dnevnik.bg/analizi/2017/07/30/3015377_tam_kudeto_i_ministrite_i_kasierkite_sa_goli/", "text": "Извънземните антрополози вероятно са забелязали, че по това време на годината огромна част от населението на северното полукълбо се струпва върху една минимална част от територията си. А именно: на плажа. Вероятно подозират ритуално действие, където жертвоготовното излагане на слънчевата радиация и корозивното влияние на морските соли омилостивява божества. За българина плажуването има много повече социален, отколкото трансцендентен смисъл: който не отиде на море, изпада от средната класа. През 30-те години на миналия век на \"Св. св. Константин и Елена\" ходят само \"по-първите хора\", често културтрегери, които знаят, че така се прави в чужбина. Масовизацията идва през 60-те със строежа на ведомствени почивни станции. А решаваща роля за превръщането на морето в обект за мечтания имат киното и естрадата, които внушаваха на трудещите се равенство пред морето, делфините и топлата бира. Днес разслоението вече не е двойно, а тройно, защото освен българския плаж и не-плаж, има и плаж в чужбина, като разстоянието е според кесията. Модерният човек прекарва повече от половината си живот в състояние на свободно време, което трябва да запълва по достоен начин. Селянинът няма да остави животните точно през лятото; гражданинът обаче взима отпуск и, както пееше Васко Найденов през 80-те, \"...изключи си бушоните (...) всичко ще ти е наред!\". Самото преживяване на морето обикновено се различава от предизвикващите завист постинги във \"Фейсбук\". Плажуващият прекарва удивително много време в търсене на най-доброто място за разпъване на хавлията, в борба с чадъра, в наместване на чанти и гумени топки под главата. Кара се с крещящите деца наоколо, затиска нещата си да не отхвърчат, търси кой да му пази портфейла. И после кулминацията: бух във водата - удивително, сюблимно! Ако, разбира се, няма вълни, щипалки, неприятни типове, които може би уринират във водата, и застрашителни джетове. Вероятно почивката е някаква халюцинация, подобна на съня – затова и самият плаж се маскира като някаква екзотична дестинация - с келнери, облечени като карибски пирати, и палми в саксии. Върховен знак на глобалната екзотика! На морето социалните стълбици са дори по-жестоки, отколкото в офиса. Едните се тъпчат на градския плаж, другите слизат до водата от вилата, построена върху скалата. На едните предлагат коктейли по шезлонгите, при другите продавачи с навити крачоли разнасят варена царевица. Има градски плажове, има и приватизирани, които (понякога благодарение на въоръжена охрана) инсценират девствени пясъци, недокоснати от човешки крак. Често на плажа грижовният \"патер фамилиас\" пристига рано да построи съоръжението от летви и чаршаф на първа линия, преди да са заели \"тяхното място\", та да не изпуснат нищо от гледката на прибоя. После обаче пристигат едни младежи, които му се пльосват отпред. После концесионерът идва да го гони. Борба! Няма ли и други места, на които човек би могъл лежи с книга върху лицето и да качва образи на доволство в мрежата? Тайната е, че само на плажа легитимно се излагат голи тела. От една страна, това изравнява, доколкото социалните йерархии са въплътени в дрехите ни – голи са и министърът, и касиерката. От друга страна, тази голота крие други не по-малко сериозни неравенства. Едните са по-млади и по-привлекателни, други се увиват с шалове, за да скрият сбръчканата си кожа, увесват фотоапарат на врата, за да прикрият коремче. Грижата за тялото днес е индустрия и веднага ще разбереш кой се подлага на масажи, липосукция и скъпи мазила, и кой разчита на едното ЕГН. Преди море се отслабва, някои дори предварително изкуствено почерняват, за да не бъдат бели врани. Натискът на чуждите погледи е чудовищен и много възрастни постепенно биват изхвърлени от плажната вселена. Покрай масовизирането на татуировките плажуването се превърна в своеобразна изложба. Фентъзи картинки, китайски букви, национални герои и еротични закачки правят събличането още по-разголващо. Изобщо тялото днес е нещо, което имаш, не което си. Оттук сложната игра: хубаво тяло на евтин плаж, старо тяло на луксозен плаж, стилно тяло на хипстърски плаж и много други комбинации. Самото поведение на \"гол човек\" не е природно зададено и се учи – селяните през 60-те например веднага се разпознаваха: седят, наместо елегантно да полегнат, оглеждат се многозначително, наместо да се взират в морската шир. Тази публична интимност е ключ към еротиката на морското преживяване. От една страна, си гол с някого (приятелка, съпруг), от друга – гол пред всички. Някои се опипват, други ходят без горнище, а в нощния вариант морското преживяване задължително включва секс. Каквото и да говорим, накрая пак ще идем на плаж заради децата. Вярата в слънцето и йодните пари май позаглъхна. Тогава защо се чувстваме виновни, ако не ги заведем? Защото така устроихме градовете си, че децата вече няма къде да играят, страх ни е да ги пуснем на улицата. Защото тия две седмици, щем не щем, ще прекараме с тях, ще купуваме през половин час някакви неща, които те ще хвърлят, ще се мъчим да измисляме игри, може би като екстра дори няма да има интернет и ще трябва да си говорим! Две седмици – и ура, откупили сме се за годината!", "date": "2017.07.30", "title": "Там, където и министрите, и касиерките са голи"}
{"url": "http://www.dnevnik.bg/bulgaria/2017/07/30/3014512_kolko_deca_ima_v_popravitelnite_institucii_u_nas/", "text": "За последните 12 години броят на деца в поправителните институции в страната - Възпитателни училища интернати (ВУИ) и социално-педагогически интернат (СПИ) е намалял и продължава да спада. През 2002 година в двете институции е имало над 2000 души, докато през 2016 година те са малко над 190. Това показва статистика, достъпна на сайта на Агенцията за закрила на детето. Възпитателните училища-интернати са държавни училища, в които се настаняват деца над 8-годишна възраст и непълнолетни, извършили противообществени прояви, а в Социално-педагогическите интернати се настаняват деца, които са извършили или за които съществуват предпоставки за извършване на противообществени прояви. Максималният престой във възпитателно училище-интернат или в социално-педагогически интернат не може да бъде повече от 3 години, считано от датата на приемането на ученика. Но много често в решенията, с които децата се настаняват няма посочен срок.", "date": "2017.07.30", "title": "Колко деца има в поправителните институции у нас (графики)"}
{"url": "http://www.dnevnik.bg/detski_dnevnik/2017/07/30/3015964_bulgarskiiat_otbor_se_vrushta_s_tri_medala_ot/", "text": "Българският отбор се връща с три медала от международната олимпиада по биология, която се проведе от 23 до 30 юли във Великобритания. Златният медал е за Димитър Каразапрянов, сребърният - за Габриела Христова, а бронзовият - за Мария Карабоева, съобщиха близки на медалистите. Димитър Каразапрянов и Мария Карабоева са завършили Националната природо-математическа гимназия т.г., а Габриела Христова - Софийската математическа гимназия. \"Това е най-големият успех в историята за български отбор на олимпиада по биология. Браво е твърде банално поздравление за отбора и хората, които го подготвиха, вдъхновиха и помогнаха това да се случи. Огромен респект\", коментират близките.", "date": "2017.07.30", "title": "Българският отбор се връща с три медала от международната олимпиада по биология"}
{"url": "http://www.dnevnik.bg/sport/2017/07/30/3015908_manchestur_siti_razgromi_i_totnum/", "text": "\"Манчестър сити\" продължава със силното си представяне в предсезонните контроли в САЩ, като този път разби един от основните си съперници във  Висшата лига  \"Тотнъм\" с 3:0. Трите попадения са най-малкото, с което се отърва тимът на Маурисио Почетино на \"Нисан стейдиъм\" в Нешвил. Хосеп Гуардиола направи някои рокади в състава, като остави на пейката Серхио Агуеро и Яя Туре, докато \"Тотнъм\" игра в титулярния си състав. Първата опасност беше на сметката на \"шпорите\", но Едерсон спаси удар на Деле Али. В 10-ата минута \"Сити\" откри чрез Джон Стоунс. Централният защитник, който се разписа преди няколко дни и срещу  \"Реал\" (Мадрид)  засече центриране на Кевин Де Бройне. Като по чудо до почивката не падна нов гол след пропуски на Габриел Жезус, Данило и Де Бройне. През втората част ситуацията се разви по идентичен начин – \"Тотнъм\" имаше превес в началото, но \"Сити\" вдигна оборитите след това и вкарваше. Агуеро влезе от пейката и на два пъти уцели гредите. В 72-ата минута Рахийм Стърлинг удвои, а крайното 3:0 оформи младокът Брахим Диас в последните секунди.", "date": "2017.07.30", "title": "\"Манчестър сити\" разгроми и \"Тотнъм\""}
{"url": "http://www.dnevnik.bg/sviat/2017/07/30/3015963_s_shestvie_turski_jeni_zaiaviha_pravoto_si_sami_da/", "text": "Няколкостотин турски жени се включиха в шествие в най-големия град в Турция - Истанбул, протестирайки срещу насилието и враждебността от страна на мъжете, които изискват от тях да се обличат по-консервативно, предаде \"Ройтерс\", цитирана от БТА. Шествието под надслов \"Не се бъркайте в начина ми на обличане\" тръгна от квартал Кадъкьой в азиатската част на града. Участничките скандираха лозунги и носеха закачалки с къси дънкови панталони като пример за облеклото, което някои мъже смятат за недопустимо. \"Няма да се подчиним, да бъдем заставени да мълчим и да се оставим да ни сплашват. Ще спечелим чрез съпротива\", скандираше множеството с плакати и знамена в цветовете на дъгата в ръце. Дълго време Истанбул бе смятан за относително либерален към жените и гейобщността град. Критици казват, че президентът Реджеп Ердоган и неговата ислямистка Партия на справедливостта и развитието, не проявяват особен интерес към разширяване на правата на малцинствата, хомосексуалните и жените, и не търпят несъгласие. Участнички в протеста казват, че все повече стават случаите на словесно и физическо насилие срещу жени заради избора им на облекло. При подобен случай от юни мъж удари млада жена в автобус в Истанбул, тъй като носела къси панталони по време на свещения за мюсюлманите месец Рамазан. Видео от случилото се показа как мъжа удря момичето, докато автобусният шофьор наблюдава безучастно сцената. \"Не те ли е срам да се обличаш така по време на Рамазана?, казва мъжът. При друг случай жена била предупредена на истанбулска улица от минувач да внимава, защото се е облякла провокативно. При трети случай мъж нарекъл една жена дявол и я изхвърлил от автобус на обществения транспорт, защото е с къси панталони. На записа се вижда как мъжът й казва, че тези, които носят къси панталони, трябва да умрат. В днешното протестно шествие участваха и членове на гейобщността, след като в края на юни истанбулските власти забраниха планирания гейпарад в града.", "date": "2017.07.30", "title": "С шествие турски жени заявиха правото си сами да избират облеклото си"}
{"url": "http://www.dnevnik.bg/sviat/2017/07/30/3015459_mosulskite_brusnari_-_kak_razgromut_na_isliamska/", "text": "\"Ислямска държава\" издаде много укази, когато завзе Мосул през 2014 г. - сред тях беше и забраната на бръснарите. Както човек може да си представи, скорошното  освобождаване на града  подтикна много мъже в Мосул - с бради и коси, расли свободно три години - към нуждата от бръснене и подстригване. Бръснарниците отново процъфтяват - въпреки че това става внимателно заради възможната заплаха от остатъчни клетки на \"Ислямска държава\". Завръщайки се към що-годе нормален живот в Мосул, който беше освободен на 10 юли от хватката на \"Ислямска държава\", е труден процес. Хиляди разселени се завръщат по домовете си на фона на мащабни опустошения и смазващ страх и култура на забрани, която групировката остави след себе си. Днес младите в Мосул искат да се отърват от дългите си бради, да се подстрижат и да отхвърлят бремето на \"Ислямска държава\" от раменете си. Бръснарниците обаче се завръщат бавно по улиците на Мосул заради икономически причини и съображения за сигурност, казва Сафаа Мохамед, бръснар от левия бряг на Мосул. ИД жестоко наказваше мъже, които не си пускаха бради или пиеха алкохол, пушеха цигари или излизаха с непридружени жени. Наказанието беше различно - от затвор до биене с пръчки и глоби. В една от скорошните наказателни кампании на организацията 40 гладко обръснати мъже бяха откарани в затвори на ИД през септември 2016 г. Мохамед, който наскоро продължи работа, каза за \"Ал Монитор\", че ИД унищожила магазина му и се оказало много скъпо да бъде възстановен. Той добави, че в някои райони притокът на клиенти все още е малък, особено в западната част на града, която едва наскоро беше освободена. \"Въпреки освобождаването на Мосул екстремистките елементи все още са тук в лицето на спящите клетки. Все още има притеснения за сигурността и получаваме анонимни заплахи или с текстови съобщения, или в писма, оставени на вратите ни, за това как се обличаме или как се подстригваме. Понякога намираме заплахи, написани с червени букви на стените на магазините\", каза Мохамед. В добавка към нестабилната ситуация, каза Мохамед, заради икономическите трудности много мъже не посещават бръснарниците, а се подстригват у дома. Мохамед обаче отказва да затвори магазина си. Вярва, че ако хората се поддават на заплахи, ситуацията няма да се промени. \"Рано или късно ще трябва да продължим живота си\", каза той. Ахмад Расем също е бръснар, но посещава клиентите си по домовете им и предлага услугите си. Забелязва, че у много мъже се завръща грижата за външния им вид. \"Много клиенти предпочитат напълно да си обръснат брадата и да се подстрижат, за да не будят никакви подозрения заради външния си вид, тъй като (иначе) хората могат да си помислят, че са свързани с ИД\", каза Расем за \"Ал Монитор\". За заплахите към бръснарите Расем каза: \"Не всеки бръснар получава заплахи за живота си, само тези, които живеят в райони, където силите за сигурност нямат значително присъствие. Научих, че разузнаването на иракската армия проследило телефоните на собствениците, изпращали заплашителни съобщения, и арестувало много от тях. Много хора обаче независимо от професията си... са заплашвани от екстремистите. Но хората на Мосул ще намерят пътя към нормалния живот въпреки всичко.\" В Ирак и Сирия \"Ислямска държава\" донесе много други фетви през 2014 г. Една от тях забрани на момичетата да носят дънки или пуловери и въведе изискване за ислямските абая и бурка. Групата също така забрани на жените да носят грим, да пушат цигари или наргилета. Всеки използващ термина \"ДАЕШ\" (съкращение с презрителен оттенък, обозначаващо \"Ислямска държава\" сред говорещите арабски - бел. ред.), който групата смята за обида, вместо името \"Ислямска държава\", получаваше 70 удара с камшик или нещо по-лошо. Същите условия съществуваха в Багдад през 2008 г., когато \"Ал Кайда\" действаше тайно, изпращайки анонимни заплахи до магазини, продаващи алкохол и цигари, както и до бръснарници. Затова гражданите вярват, че силите за сигурност в града трябва на всяка цена да се справят с оставащите клетки на \"Ислямска държава\" и бойци единаци, които се очаква да опитат да нанесат колкото могат повече вреди след разгрома си, за да покажат сила.", "date": "2017.07.30", "title": "Мосулските бръснари - как разгромът на \"Ислямска държава\" съживи eдна забранена професия"}
{"url": "http://www.dnevnik.bg/analizi/2017/07/30/3015969_purvite_100_dni_na_borisov_30/", "text": "Третото правителство на Борисов бе гласувано на 4 май и към средата на август официално ще направи първите си сто дни. Тъй като през август България \"ваканцува\", може би е време да се направи оценка на първите стъпки на кабинета с надеждата, че в оставащите две седмици той няма да успее да влоши картината драматично. Ако я промени за добро пък, какво по-хубаво?", "date": "2017.07.30", "title": "Първите 100 дни на Борисов 3.0"}
{"url": "http://www.dnevnik.bg/detski_dnevnik/2017/07/30/3015973_uchilishta_bez_nasilie_i_diskriminaciia_shte/", "text": "Училища, които не допускат насилие или друг вид дискриминация и са включили в учебните програми въпросите за равенството и възпитават в търпимост, ще получават специален сертификат от Комисията за защита от дискриминация. Това съобщи пред БНТ председателят на комисията Ана Джумалиева. Не достатъчна достъпната архитектурна среда и текстът на закона да бъде залепен някъде. Важно е въпросите за равенството и търпимостта да влязат в учебните програми - кое се приема за дискриминация и кое не, как да се подходи в ситуация на насилие или друг вид неравно третиране\", поясни тя. Друга идея е подобен сертификат да бъде създаден и за работодателите, тъй като най-много сигнали в комисията се подават именно за дискриминация на работното място. Документът ще гарантира, че работодателят не просто не допуска дискриминация, но и работи за това да не я допуска, поясни Джумалиева. Фокусът на комисията в новия й мандат ще бъде словото на омразата. \"То е като айсберг, от него се вижда съвсем малко на повърхността - това са предразсъдъцитие и стереотипите. Сериозен проблем, който рефлектира в цялото общество и ескалира в престъпления от омраза\", каза председателят на комисията. Ана Джумалиева", "date": "2017.07.30", "title": "Училища без насилие и дискриминация ще получават сертификат"}
{"url": "http://www.dnevnik.bg/politika/2017/07/30/3015980_patriotite_shte_vnesat_proekt_za_zabrana_na_vunshno/", "text": "Коалиционният партньор на ГЕРБ \"Обединените патриоти\" ще внесат в Народното събрание проект, с който да се забрани магистратските организации да получават външно финансиране. Това съобщи пред БНР депутатът Искрен Веселинов, който е зам.-председател на парламентарната група. По думите му предложението е принципно и отговаря на общественото мнение. Няма никаква причина професионални организации, политически партии и вероизповедания да се финансират отвън, заяви той, но в отговор на въпрос уточни, че европейските страни са извън скоба. Същия ограничителен текст беше включен в законопроект на ГЕРБ, но той беше оттеглен преди второто четене в пленарната зала. Първоначално се предлагаше забрана на каквото и да е външно финансиране, след това се допусна изключение за европроектите и за програми от страни от Европейското икономическо пространство, но накрая вносителите се отказаха да налагат каквито и да било ограничения. Това стана след многобройни протести на десетки съсловни организации, включително на европейско ниво. Премиерът Бойко Борисов също препоръча текстът да отпадне. Медийна кампания и дипломати обърнали решението По думите на Данаил Кирилов от ГЕРБ, който е сред вносителите на първоначалния вариант, по-строгата формулировка е била \"под въздействието на хората, които искат да знаят кои организации какви цели преследват\". Той сравни съсловните организации на магистратите с профсъюзите в МВР. \"Идеята е правилна и гарантира равенството на всички организации, те да се финансират по същия начин, както синдикатите в МВР - това са вътрешни за системата съсловни организации\", каза председателят на правната комисия. Председателят на правната комисия призна, че отказът от тези текстове е станал под натиск - и на магистратските сдружения, и на посланици, и заподозря, че целта е организациите да се финансират \"на тъмно\". \"Опозицията на организации, които не желаят да просветлят финансирането си, обърна нашето решение. В резултат на тяхната реакция, медийно много мощна и активна, насочена към европейските институции, дипломатите на много държави и в резултат на техния отговор се стигна до корекция\", каза Кирилов. Не сме искали да засегнем една или друга държава, а равно и принципно решение, допълни той.", "date": "2017.07.30", "title": "Патриотите ще внесат проект за забрана на външно финансиране за магистратски организации"}
{"url": "http://www.dnevnik.bg/kultura/2017/07/30/3004598_otkus_ot_s_goli_ruce_lisica_na_emanjuel_pagano/", "text": "Eманюел Пагано (р. 1969, Родез) живее и работи на Ардешкото плато, живописен планински край в региона Рона-Алпи (Южна Франция). Преподавателка по пластични изкуства, специализирала киноестетика, тя дебютира в литературата през 2002 г. с романа \"За да бъда у дома\". Привлича вниманието с тихия си глас и оглушителните си мълчания, с деликатното вглеждане в човешката ранимост с книгите си \"Чекмеджето за коси\" (2005) и \"Юношите от пещерата\" (на бълг. Ерго, 2007), за която получава Награда за литература на Европейския съюз (2009). И следващите ѝ заглавия – \"Ръце момчешки\", \"Отсъствието на водни птици\", \"С голи ръце лисица\", – някак трудни за разчупване, са разследвания с автобиографичен привкус на труднопостижимата хармония със себе си и другите, за това колко лесно е да се прекърши едно човешко стебло. Авторката вгражда своите истории в пространството и местата, където хора и природа са в жива връзка. Телата също са пейзажи, застрашени от превземане и погазване територии, разкъсвани от земетръси. \"С голи ръце лисица\" (2012) е сборник с разкази, по чиито разклоняващи се пътеки се разминават странници, понякога за да се срещнат отново в различен етап от пътуването, наречено живот. Цяла една човешка минивселена се разкрива под внимателния и състрадателен поглед на авторовия Аз. \"Персонажите на тези разкази не са в центъра на повествованието, а се задържат в периферията, остават си по краищата на своя живот, на своя дом, на своята страна, те крачат край пътищата, в покрайнините на своята памет, по границата на обикновеното и разума, случва се да пътуват на стоп, ако някой спре, за да ги вземе. Аз ги взех в моята книга\" – казва Еманюел Пагано. И увлича читателя да сподели пътуването с тези трайно запомнящи се, живи, ярки и вълнуващи образи. Деликатно, нежно и с уважение тя защитава в цялата му сложност достойнството на човека, почувствал се натясно в един стандартизиран свят. Донори Този ден имаше голям наплив от донори. Не знаехме как да се организираме. Не смеехме да кажем на новодошлите да си тръгнат, а и непрекъснато прииждаха други, още и още. Мнозина бяха свикнали да изчакват и идваха с книга, но този път се чакаше много, та четенето не достигаше, нямаше достатъчно страници за минутите и часовете, дори нямаше място за чакане, нямаше достатъчно време, за да се поеме целият този народ, време предълго за дарителите и свръхкратко за нас. Недостиг на книги, недостиг на персонал. Липсваше ни кръв от всички групи и бяхме изпратили есемеси на всички дарители, и всички, че дори и повече, бяха откликнали на призива. Бяхме затрупани от работа. Толкова кръводарители в това село, толкова много, че се чудехме дали не са повече от обикновено, както е преди тегленето на тиражите. Бяхме се настанили впрочем на същото място, в многофункционалната зала. Бяхме добавили няколко допълнителни легла и извикали армията, бяхме си прегледали задълженията, повечето от нас можеха да останат до късно, удължихме приемните часове и решихме да не спираме, докато не свършат празните пликове, не преди това. Дойдоха доброволци, освен редовните ни доброволци, освен военните, за да помагат при поддръжката, разчистването, разхладителните, кафето, приготвянето на минисандвичи. Една доброволка, запозната с мястото, предложи да отиде в помещението, наричано от тях библиотеката, малка тясна стая, придатък към кметството, където всеки месец складират книгите, заети от регионалната библиотека. Когато донесе кашоните с книги, тъкмо бях в кратка почивка, та гледах как хората избират. Сред чакащите дарители едни ровеха напосоки из оставените книги, други търсеха предварително избрано заглавие, а някои си бяха донесли собствени книги. Те не си приличаха помежду си, съвсем не, изглеждаха твърде различни и изненадващо, да, не бяха от една и съща група. Едните, които четяха сериозна литература, другите, които четяха книги по краезнание, третите, които четяха поезия, глупави любовни романчета, исторически саги, есета, криминалета, не бяха от една и съща кръвна група, понякога разликата беше само в резус фактора. Не знам дали това странно явление не се случи единствено в онзи ден, дали бях толкова изморена, че си съчинявах, или наистина кръвната група влияе върху това какво четеш, но беше много, много смущаващо. Не посмях да го кажа на никого, изглежда, колегите ми не забелязаха нищо. Нямам право да кажа от коя група бяха тези, които четяха едно или друго, не се знае докъде можеше да стигне тази история, но следващите дни в приемателите беше влята кръв от различни книги в зависимост дали бяха от О- или В+. Гледах лицата, кръвотеченията от ръцете, израженията, гледах пликовете да се пълнят с думи, разговори, очаквания, мисли, бленувания. За тази, която четеше \"Към фара\", беше първи път. Първо даряване. Усмихнах й се, подканяйки я да стисне юмрук. Един колега довтаса намръщен, като й било за първи път да дава кръв, тъй де, не било желателно да чете. Пред изненадания й поглед обясни, че това можело да й докара припадък. Спадане на кръвното налягане, ако предпочита. Тя се усмихна едновременно с мен и го успокои, няма опасност, свикнала съм да чета при всякакви обстоятелства. И наистина имаше трениран вид, да чете, да чете дори Вирджиния Улф не й струваше никакво особено усилие. Понеже той не изглеждаше убеден, тя добави, че дали ще чете или ще размишлява, е все едно. Той ни остави, раздвоен между раздразнение и изненада, наглеждайки я с крайчеца на окото, а тя продължи спокойно да се източва без особено отмаляване. Защото, от друга страна, се изпълваше. На почивката я видях пред леката й закуска, вече не четеше, беше пребледняла, усмихна ми се. Разказа ми, че четяла и между страниците, едновременно между страниците и по страниците, защото книгите също като кръвта са белязани. Не генетично, не, но и те имат маркери, не за отбелязване на страниците, всъщност може да се каже, че отбелязват страниците с белези от хората. Тя се питаше дали, давайки кръв, е дала и малко от своите четива, понеже в заети книги й се е случвало да открие петна кръв по страниците. И не само кръв, ами и шоколад, и коса, и лепнати пайети. Книгите от библиотеките били пълни със следи, дори тук, тук повече, разнасяни насам-натам с библиобус, когато книгите пропътуват целия департамент. Споделих с нея откритието си за кръвните групи на читателите, но тя не ми повярва и трябва да призная, това ме разочарова дълбоко. Изправи се с леко залитане и ми каза, че е трябвало да се занимавам с писане (на истории), вместо да ставам медицинска сестра.", "date": "2017.07.30", "title": "Откъс от \"С голи ръце лисица\" на Еманюел Пагано"}
{"url": "http://www.dnevnik.bg/sport/2017/07/30/3015994_shampanskoto_se_zavrushta_na_podiuma_vuv_formula_1_ot/", "text": "Край на епохата на пенливото вино и завръщане на скъпото френско шампанско на подиума във Формула 1, предвиждат собствениците на спорта за 2018 г. По време на уикенда за  Гран при на Унгария  компанията \"Карбон\" обяви, че е постигнала договорка с \"Либърти медия\" за партньорство от следващия сезон. Предвижда се от догодина бутилките на първите трима да са различни – златна за първия, сребърна за подгласника и бронзова за пилота, завършил трети. От \"Карбон\" обявиха, че шампанското ще бъде от специалната серия - Chardonnay 2009 Blanc de Blanc Grand Cru Millesime, която струва по 3000 щатски долара. \"Това е един от най-приятните моменти за всички фенове по света и ние се радваме, че подписваме нов много изгоден договор. Фирмата ни увери, че бутилките ще са специални с карбонови елементи, които има и по болидите\", обяви Шон Брачис – маркетинг директор на  Формула 1  и един от шефовете в \"Либърти медия\". От 2016 г. на подиума не се връчва шампанско, а пенливо вино на компанията \"Моет Шандо\", която е спонсор на \"Макларън\". Преди това в продължение на 15 години между 2000 и 2015 г. Mumm предоставяше бутилките на първите трима. Единствените изключения в календара, където в бутилките няма алкохол за състезанията в Абу Даби и Бахрейн, където се предлага безалкохолна розова вода. Това се налага заради забраната за консумация на алкохол поради културни причини. Традицията с шампанското в моторните спортове води началото си отпреди 50 години, когато малко случайно Джо Сифер опръсква публиката на \"24-те часа на Льо Ман\" през 1966 г. Швейцарецът гръмва тапата и без да иска, полива стоящите фенове под подиума. По-късно американецът Дан Гърни харесва този начин на празнуване го и прави традиция, която се спазва и до днес.", "date": "2017.07.30", "title": "Шампанското се завръща на подиума във Формула 1 от догодина"}
{"url": "http://www.dnevnik.bg/sport/2017/07/30/3016104_stoichkov_iskam_da_vidia_bulgariia_kato_na_moia/", "text": "Легендата на българския футбол Христо Стоичков работи активно по организирането на демонстративен мач по повод 25-години от спечелването на първата европейска купа на \"Барселона\". Гостуването на Дрийм тима на каталунците у нас е на  20 септември в Стара Загора . Пред БиТиВи Камата обяви причините да избере именно Стара Загора. \"Този град ми е показал голямо уважение като футболист и треньор и сега искам да отвърна. Там служих като войник и направих първите ми стъпки във футбола\", каза Стоичков и разкри, че догодина готви нова изненада в София по повод избора на града за Европейска столица на спорта. Стоичков си пожела след години България да изглежда като на неговия  бенефисен мач през 2016 г. \"Искам да видя България след години като на моя бенефис – обединена, радостна и без злоба. Въпреки, че злобата ни е генетична на нас. Затова и не искам моята внучка да живее тук, а в САЩ\", добави носителят на Златната топка за 1994 г. Според  Стоичков  българският футбол не върви, защото управляващите живеят в 94-а година. \"Стигнахме дотам, че още живеем в 1994 г., не се е променило нищо, това е голямата беля. Говори се само за корупция, а докато не променим нашето мислене, няма как да стане\", отговори Стоичков по повод факта, че стадионите вече се пълнят единствено за демонстративни мачове.", "date": "2017.07.30", "title": "Стоичков: Искам да видя България като на моя бенефис – обединена, радостна и без злоба"}
{"url": "http://www.dnevnik.bg/politika/2017/07/30/3016106_deputatite_imat_68_neizvineni_otstustviia_vsiako_sedmo/", "text": "Депутатите са натрупали 68 неизвинени отсъствия за работата на 44-ия парламент, а всяко седмо от тях е на народния представител от ДПС Делян Пеевски. Той е бил в Народното събрание само за конституирането на новия парламент на 19 април, съобщи Би Ти Ви. Пеевски има само 10 неизвинени отсъствия. От ДПС коментират, че работата на народния представител не е само в пленарната зала. Сред най-отсъстващите депутати са Ангел Исаев, който напусна групата на ДПС, и Валентин Ламбев от \"БСП за България\". Независимият има 6 неизвинени отстсвия, а социалистът - 5. Последното заседание на парламента бе в петък. Депутатите са в лятна ваканция до 1 септември.", "date": "2017.07.30", "title": "Депутатите имат 68 неизвинени отстъствия, всяко седмо е на Делян Пеевски"}
{"url": "http://www.dnevnik.bg/zelen/2017/07/30/3016107_v_selo_v_obshtina_belica_e_otkrit_uran_v_piteinata_voda/", "text": "Високи стойности на уран са установени в питейната вода на село Палатик, община Белица, съобщи Регионалната", "date": "2017.07.30", "title": "В село в община Белица е открит уран в питейната вода"}
{"url": "http://www.dnevnik.bg/sport/2017/07/30/3016110_frum_shte_uchastva_s_misiia_v_ispanskata_vuelta/", "text": "Шампионът от \"Тур дьо Франс\"  Крис Фрум  \"заминаване с мисия\" участието си в заключителната голяма обиколка за годината – испанската \"Вуелта\". Британецът, който има три втори места в състезанието (2011, 2014 и 2016 г.) се надява най-накрая да спечели. \"В предишни години участието в Обиколката на Испания беше като между другото за мен, защото се целех единствено в Тура. Сега обаче подготовката ми е насочена към дубъл и мисля за това цяла година. Искам наистина да съм фактор във \"Вуелта\", каза Фрум пред \"Сънди Таймс\". До момента единствено двама колоездачи са печелили дубъл Тур-Вуелта в една година – Жак Анкетил прз 1963 г. и Бернар Ино през 1978 г. И двамата обаче го постигат във времената, когато Обиколката на Испания се провежда първа през годината. Фрум хвърли яснота и около състава на \"Скай\" за следващата година, около който има големи спекулации. Почти сигурно е, че  Микел Ланда  ще напусне, след като има предложение от 2 млн. евро от \"Мовистар\". Шампионът в Тура обаче разкри, че пред напускане е и друг от най-добрите катерачи в тима Микел Ниеве. \"Не искаме да губим Ниеве, но \"Орика\" му направиха страхотна оферта и му предлагат да бъде ментор на техните млади състезатели, което му пасва идеално\", обясни Фрум. Той все още не знае с колко силен състав ще разполага за \"Вуелта\", след като някои от състезателите вече са в почивка. \"Ланда кара две обиколки и едва ли ще бъде в Испания.  Герант Томас  също, а и имаше две тежки падания и има други цели за края на годината, а Квятковски има различна програма, с приоритет световното. Надявам се, че поне Воут Пулс ще бъде с мен\", добави Фрум.", "date": "2017.07.30", "title": "Фрум ще участва с мисия в испанската \"Вуелта\""}
{"url": "http://www.dnevnik.bg/sport/2017/07/30/3016116_cska_se_subudi_i_razgromi_botev_kato_gost_karanga_s/", "text": "ЦСКА записа първа победа за сезона, като разгроми с 6:2  \"Ботев\" (Пловдив)  като гост в Коматево. В главно действащо лице се превърна Фернандо Каранга, който реализира хеттрик. Пловдивчани завършиха срещата с девет души, след като Минев беше изгонен, а Виана се контузи след извършване на трите смени. Треньорът на ЦСКА Стамен Белчев направи четири промени, като най-ключовите бяха изваждането от състава на Георги Китанов за сметка на Черниаускас, както и поставянето на Манолев като дясно крило. \"Ботев\" игра с почти всичко най-добро без контузения Тодор Неделев, както Виктор Генев. Въпреки, че след четири дни излизат срещу \"Маритимо\", треньорът на \"канарчетата\" Николай Киров заложи на титулярите. Червените започнаха много силно и до 30-ата минута вече водеха с 2:0. Каранга откри в 13-ата, наказвайки грешка на защитата на домакините, а след това Тиаго Родригес удвои с хубав удар от въздуха. Каранга реализира още на два пъти, но попаденията му бяха отменени заради засади. \"Ботев\" не играше добре и допусна много големи грешки в защита, а в средата на терена не успя да даде нужния отпор. Все пак домакините намалиха малко преди почивката с попадение на капитана Лъчезар Балтанов. През втората част на терена имаше само един отбор, като ЦСКА наново повиши оборотите.  Йордан Минев  беше изгонен в 54-ата минута заради глупава проява. Той получи спорен жълт картон, но се нахвърли върху рефера и за реакцията си видя червения цвят. Само за осем минути – между 61-ата и 69-ата Каранга вкара още два гола. Първо се разписа от дузпа, след това се подигра с Пламен Димов и плъзна топката край плонжа на Чворович. Двата отбора подходиха доста агресивно, като освен красивите изпълнения пред двете врати, се стигна и до много груби прояви. При едно от тях Виана напусна с много сериозна рана на коляното, а при друго Косоко скочи с двата си крака върху слабините на Чорбаджийски, но без последствия. Четвърт час преди края домакините върнаха още един гол чрез Косоко, но за повече нямаха сили. Резервата Кирил Десподов оформи крайното 2:6 с два красиви гола. При първото от тях нападателят засече отлично подаване на един от най-добрите в редиците на червените – Манолев. \"Победата е напълно заслужена. Изгонването на Минев улесни нашия отбор и това се оказа решаващо. Можеше да вкараме и повече голове, но и шест не са малко\", каза след мача Стамен Белчев.", "date": "2017.07.30", "title": "ЦСКА се събуди и разгроми \"Ботев\" като гост, Каранга с хеттрик"}
{"url": "http://www.dnevnik.bg/bulgaria/2017/07/30/3016117_protestite_v_asenovgrad_sa_vuzobnoveni/", "text": "Жителите на Асеновград възобновиха протестите си. Десетки граждани излязоха днес на централните улици на града в шествие с призива \"Искаме държава, искаме сигурност\", съобщи БНР. Протестите започнаха спонтанно миналия месец след побой на група роми над деца, трениращи гребане. Те бяха прекратени след като властите обещаха да има засилено полицейско присъствие в ромската махала, да се премахнат незаконните постройки там и да се изведат хората без адресна регистрация. Днес - 20 дни по-късно, протестиращите блокираха пътя Пловдив - Смолян, аслед това продължиха към сградата на общината, където завършиха протеста си. Според кореспондента на радиото недоволството на гражданите е провокирано от прекалено бавните според тях действия на местната власт и силите на реда - премахнати били само най-паянтовите постройки.", "date": "2017.07.30", "title": "Протестите в Асеновград са възобновени"}
{"url": "http://www.dnevnik.bg/sport/2017/07/30/3016134_keilub_dresel_izravni_rekord_na_felps_na_svetovnoto_v/", "text": "Новата звезда на американското плуване Кейлъб Дресел накара всички да говорят за него и в последния ден на световното в Будапеща. Той изравни рекорд на великия  Майкъл Фелпс  по брой спечелени златни медали от едно световно първенство. В последния ден от състезанието Дресел взе титлата с щафетата на 4 по 100 метра съчетано и прибави седмо злато от шампионата. Американците в състав Гривърс на гръб, Кевид Кордес бруст, Дресел бътерфлай и Нейтън Ейдриън кроул финишираха за 3:27.91 минути. Четворката на америка не остави съмнение в доминацията си, като единствено в бруста, феноменалния  Адам Пийти  изведе Великобритания напред. Британците завършиха втори, а бронзът е за Русия. Другите победи на Дресел в унгарската столица бяха на 50 и 100 метра свободен стил, 100 метра бътерфлай и щафетите на 4 по 100 свободен стил (мъже), смесените щафета на 4 по 100 свободен стил и 4 по 100 съчетано. Той беше победен единствено на 50 метра бътерфлай. Световен рекорд за женската щафета Преди мъжете да победят в съчетаното, дамите на САЩ също завоюваха златните медали, поставяйки и нов световен рекорд. Катлийн Бейкър, Лили Кинг, Келси Уоръл и Симоне Мануел спряха хронометрите на 3:51.55 минути, с което подобриха собственото си върхово постижение от 3:52.05 минути от Олимпиадата в Лондон 2012. На второ място завърши щафетата на Русия с нов европейски рекорд - 3:53.38 минути. Бронзовите медали са за представителките на Австралия с 3:54.29. Щатите спечелиха още два финала в последния ден. Лили Кинг триумфира на 50 метра бруст с нов световен рекорд – 29.40 секунди. Втора се класира рускинята Юлия Ефимова (29.57), а бронзът е за Кейти Мейли (29.99). На 400 съчетано Чейз Келис нямаше конкуренция, както и в 200-те метра. Той завърши за 4:05.90 минути, с повече от три секунди по-добро време от това на втория – Давид Верасто. Трети остана действащият шампион Даия Сето от Япония. Лебедова песен за големия Лакур  В мъжката програма имаше и две европейски победи. Камий Лакур спечели трета поредна световна титла на 50 метра гръб (24.35 секунди). Именитият французин спечели титла в последния си старт, като изпревари японеца Кога и Мат Гривърс. На 1500 метра свободен стил Грегорио Палтриниери защити титлата си. Италианецът, който е олимпийски шампион от Рио 2016 и световен от Казан 2015 спечели с време 14:35.85 минути. Втори остана 20-годишният украинец Михайло Романчук с 14:37.14, а австралиецът Мак Хортън е трети с 14:47.70 минути. На 400 метра съчетано при дамите местната любимка  Катинка Хосшу  взриви публиката, спечелвайки златен медал. Тя постави нов рекорд на първенствата с 4:29.33 минути. Втора във финала завърши Мирея Белмонте от Испания с 4:32.17. Трета е Сидни Пикрем от Канада с 4:32.88 минути. Титлата е трета за нея след победите в Барселона 2013 и Казан 2015. Хосшу има на сметката си от домашното първенство в Будапеща два златни медала, един сребърен и един бронзов.", "date": "2017.07.30", "title": "Кейлъб Дресел изравни рекорд на Фелпс на световното в Будапеща"}
{"url": "http://www.dnevnik.bg/sviat/2017/07/30/3016140_rusiia_goni_755_amerikanci_putin_zabrani_na_rusnacite/", "text": "Руският президент Владимир Путин обяви, че властите експулсират 755 американски дипломати и обслужващ персонал, както и че е възможно да бъдат наложени допълнителни мерки срещу САЩ в отговор на нови санкции на Вашингтон. Москва обяви преди дни, че блокира два обекта, използвани от американското посолство в столицата и ще изравни броя на дипломатите с този на руските в САЩ, но без да посочи конкретен брой. Руската агенция РИА \"Новости\" съобщи след това за изгонване на 200-300 американци, а в петък - че дипломатическият и техническият персонал трябва да бъдат намалени до 455 души. В неделя в интервю за телевизия \"Вести\" президентът каза, че до 1 септември страната ще трябва да напуснат 755 американски дипломати и технически персонал. \"Понеже повече от 1000 души все още работят в Русия, 755 ще трябва да прекратят активността си в Руската федерация\", каза той. В петък служител в американското посолство заяви, цитиран от \"Ройтерс\", че там работят около 1000 души, включително руски граждани. \"Към днешния ден съм против налагането на допълнителни мерки\", каза още Путин в интервюто. Той повтори за пореден път, че санкциите на САЩ са крачка към влошаване на двустранните отношения. \"Изчакахме доста дълго нещо да се промени към по-добро, имахме надежди, че ситуацията някак ще се промени. Но изглежда, че и да се промени някой ден, това няма да е скоро.\" \n     Путин добави, че въпреки \"тази доста трудна ситуация\" Москва и Вашингтон продължават да си сътрудничат и създаването на зона за намаляване на напрежението в Сирия била пример за това. След изгонването на 35 руски дипломати и техните семейства от САЩ и блокирането на два обекта, използвани от руското посолство през декември президентът не предприе ответни мерки, най-вероятно за да изчака да встъпи в длъжност новият президент Доналд Тръмп. Но сега Москва действа още преди да са наложени нови санкции. През седмицата двете камари на парламента във Вашингтон одобриха с внушително мнозинство - достатъчно лесно да преодолее президентско вето - нови санкции срещу Русия заради намесата ѝ в американските избори през 2016г., както и за анексирането на Крим и намесата в Източна Украйна. Също в неделя Владимир Путин подписа закона, с който се забранява използването в Русия на т.нар. виртуални частни мрежи (VPN), благодарение на които може да се достига до интернет сайтове, блокирани от правителството заради \"неподходящо съдържание\". Извън закона от 1 ноември са и всички технологии и програми, които позволяват интернет да се използва анонимно. Регулаторът Роскомнадзор получава право да блокира и сайтове, на които е описано как да се заобикаля блокиране. Операторите на търсачки трябва да блокират достигането до информационни ресурси, включени в специален списък на ведомството. На 21 юли законът бе приет на трето и последно четене в Държавната Дума с 373 гласа \"за\", 2 \"против\" и 2 \"въздържал се\", а на 24 юли в Москва се проведе протест \"За свободен интернет\". За ускореното приемане на законопроекта е настоявал лично директорът на Федералната служба за сигурност Александър Бортников, твърди изданието РБК.", "date": "2017.07.30", "title": "Русия гони 755 американци, Путин забрани на руснаците да ползват VPN"}
{"url": "http://www.dnevnik.bg/sport/2017/07/30/3016142_levski_nadigra_debjutanta_vitosha_na_gerena_dokato/", "text": "\"Левски\" взе първа победа за сезона, след като надви с 2:0 \"Витоша\" (Бистрица). Ентусиазсъм на новака в Първа лига беше охладен от самото начало, като сините реализираха гол в 80-ата секунда чрез Антонио Вутов. В началото на втората част  \"Левски\"  отбеляза още един гол, с който реши изхода на двубоя. Николай Митов направи няколко промени, които освежиха състава му, а двубоят започна перфектно за домакините. Не бяха изтекли и две минути, когато защитата на \"Витоша\" се пропука и от малък ъгъл Вутов промуши топката зад дебютанта Християн Василев. Секунди по-късно гостите можеха да изравнят, но Четин Садула стреля над вратата. До почивката по-чистите положения бяха на сметката на \"Левски\", но с пропуски се отчетоха Рошу, Прохазка и Серджиу Буш. Последният се реваншира в 57-ата минута, когато удвои аванса на сините. Буш засече центриране на Прохазка, а след рикошет в гърба на Йордан Върбанов, топката стана неспасяема за вратаря на \"Витоша\". До края на двубоя най-интересният момент беше дебютът на  Габриел Обертан  с екипа на \"Левски\". Французинът се включи с голямо желание, но не можа да направи нещо опасно пред вратата на \"Витоша\". Много силно за тима от Бистрица се прояви и 19-годишният вратар Василев, който макар че за първи път игра в елита, се отчете с много важни спасявания и сигурна игра. Двубоят завърши с мощни викове \"Оставка\" по адрес на наставника на домакините Николай Митов. Още преди началото на срещата централната тема на \"Герена\" беше именно информация за треньорска смяна при сините. Според радио \"Дарик\" собственикът на \"Левски\"  Спас Русев  има два варианта за нов наставник. През следващата седмица бизнесменът ще се срещне с Авраам Грант, както и с италиански треньор.", "date": "2017.07.30", "title": "\"Левски\" надигра дебютанта \"Витоша\" на \"Герена\", докато Спас Русев избира нов треньор"}
