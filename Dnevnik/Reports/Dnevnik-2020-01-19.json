{"url": "https://www.dnevnik.bg/sport/2020/01/19/4018286_vasil_bojkov_pred_fenovete_ako_niama_lotariia_niama_da/", "text": "Ако няма лотария, няма да имам пари да давам на \"Левски\". Това казва Васил Божков, който стои зад собствеността на футболния клуб, по време на  срещата с привърженици на сините в неделя по обед . Думите му се чуват в кратко видео, снимано от един от присъстващите, и публикувано в \"Дспорт\". След срещата нито клубът, нито привърженици говориха пред медиите. \"Оттук нататък трябва вие да решите как ще се представя отбора. Знаете какво направихме - школа направихме, стадиона оправяме, щяхме да го довършим тази година. Отборът ни е силен, имаме шансове за купа, шансове за първо място в шампионата, но нещата бяха до тук. Трябва да решите какво, как и защо. Това е ситуацията\", казва Божков. Следва въпрос от кого идва атаката, като вероятно се има предвид  предложението на \"Патриотите\" за национализация на частните лотарии . \"Атаката идва от Валери Симеонов. Той внася законопроекта. Ако се гласува това нещо - край\", добавя Божков, чиято компания \"Национална лотария\" спонсорира \"Левски\". В петък \"Национална лотария\" обяви в позиция, че  национализацията на частен бизнес е нарушение на Конституцията .", "date": "2020.01.19", "title": "Васил Божков пред феновете: Ако няма лотария, няма да имам пари за \"Левски\""}
{"url": "https://www.dnevnik.bg/analizi/2020/01/19/4018097_obshtodurjavno_vik_ili_kak_da_napravim_edna_mestna/", "text": "                         Ще го кажа направо. Създаването на общ, централизиран държавен ВиК холдинг, който да обединява всички ВиК дружества из страната, е феноменална глупост. Идеята, че такъв холдинг може да предотврати появата на още проблеми като този с водоснабдяването в Перник, е абсурдна. Създаването на такъв холдинг издава или неразбиране на проблема, довел до водната криза в Перник, или умишлен опит за централизация и заграбване на още власт въпреки това. С цел за разпределянето на още повече пари, откраднати от данъкоплатците към \"наши\" хора. А може би и двете. Един от основните фактори, който доведе до водната криза в Перник, беше неадекватната работа на крайните контролни институции в лицето на Министерството на околната среда и водите (МОСВ) и Министерството на регионалното развитие и благоустройството (МРРБ). Дали това е поради нехайство, корупция или просто лоша комуникация е друг въпрос. Но факт е, че някой по министерствата не си е свършил работата и затова има и (доста показни) разследвания и арести на министри. Ако просто създадем още една огромна централизирана структура за контрол, това какво променя само по себе си? Ще имаме още един човек за арестуване по нехайство (началника на холдинга), но това не решава структурния проблем, който ни доведе дотук. Вторият фактор (който е и свързан с първия) е изключително ниското качество на ВиК инфраструктурата в Перник, която води до загуба на около 70% от водата по мрежата поради липса на инвестиции. Този проблем също няма да се реши чрез създаването на централизиран ВиК холдинг. Да, сега могат да се налеят куп пари за тази цел в Перник, но е много съмнително дали ще бъдат изразходени качествено с оглед на трагичното качество на работата на държавата в тази сфера досега. Да не говорим за всичките слухове, които се чуха из медиите, за корупционни схеми, които са довели до източване на язовир \"Студена\". Дори да закърпим Перник в момента, подобен проблем може да се появи някъде другаде. Даже колкото повече централизираме контрола върху ВиК структурите в страната, толкова по-вероятно е това да се случи, именно с оглед на неадекватността на висшите институции в сектора. Замислете се за момент. Ако се създаде един голям централизиран ВиК холдинг, той чия собственост ще е? Държавна. Ако е държавна собственост, той трябва да е под контрола на някое министерство. Кое ще е това министерство? Логично МРРБ, което по закон регулира всички ВиК дружества. И пак ще трябва да си сътрудничи с МОСВ поради факта, че това министерство пък има отговорности, свързани с водоемите в страната. Тоест единственото което ще се постигне чрез създаването на общ ВиК холдинг, в най-добрия случай е добавянето на още една институция по регулаторната верига. Това означава допълнително усложняване на процеса на комуникация между институциите на местно ниво (община и общинско ВиК) и тези на национално ниво (министерствата и сега централното ВиК преди тях). Чрез създаването на общодържавно ВиК дружество правителството буквално ще увеличи риска от бъдещи водни кризи като тази в Перник, защото допълнително ще усложни регулаторния процес, който веднъж вече се е объркал с катастрофални последици. Помните ли онова клише \"лудостта е да правиш едно и също нещо и да очакваш различен резултат\"? Това е същото, ама дори по-откачено. Много по-добра идея, вместо да рискуваме да превърнем цяла България в Перник чрез централизация, е да направим точно обратното. Да децентрализираме цялата публична структура отговорна за финансирането и контрола на ВиК дружествата в България. Защото, както е очевидно, големите държавни структури, отговорни за регулирането на дейността на ВиК дружествата, меко казано не си вършат работата много добре. Затова нека концесионираме ВиК - Перник, и направим всички местни ВиК дружества по модела на ВиК - София. Какъвто и скептицизъм да имате относно концесиите конкретно в България, ВиК - София, е категорично най-добре представящото се ВиК дружество в страната. Не могат да се отричат очевидни факти – концесията тук работи в пъти по-добре от държавното управление, както и да ги сравняваме. Дали ще сравняваме финансовите показатели на ВиК - София, с тези на други ВиК дружества из страната, или се интересуваме от качеството на водата и на услугата за крайните потребители, картината е кристално ясна. ВиК - София, води по всички параграфи. Концесионирането по естествен път би довело до приток на инвестиции за подобряване на качеството на ВиК инфраструктурата в градове като Перник. Без да е необходимо държавата да налива публични ресурси, болшинството от които най-вероятно ще бъдат или изразходени некачествено, или източени. При концесията всъщност самите държавни институции имат стимул да са по-внимателни в регулаторната си дейност в това отношение – защото парите и печалбите не отиват при тях, а при частно дружество. На второ място, нека децентрализираме регулаторните функции на МРРБ и МОСВ към местните областни и общински управи. Това най-вече скъсява веригата на комуникация, което намалява риска от грешки в комуникацията между различните институционални нива и позволява по-бързо предприемане на действия за адресиране на зараждащи се проблеми. И освен това поставя регулаторната отговорност в ръцете на институции, които разполагат с много по-актуална, подробна и навременна информация за състоянието на съответните водоеми и ВиК инфраструктура, да не говорим за специфичните нужди и проблеми на местното население. Все пак затова са местни институции – защото се занимават с конкретно местни казуси. От друга страна, национални институции като министерства и планираният централен ВиК холдинг разполагат само с частична обобщена информация, която им се подава именно от тези местни институции. Затова нека просто оставим регулаторната отговорност в ръцете на местните институции. Това би решило и проблема с колективната безотговорност, която се формира около цялата водна криза. Така и не се разбра кой в крайна сметка е виновен. Бившият министър Нено Димов? Ами МРРБ и министър Аврамова? Ами местните власти? ВиК - Перник? След концесия децентрализация на регулаторната отговорност е ясно, че ако нещо се обърка, в крайна сметка виновни са местните власти, че не контролират адекватно концесионера. Те носят крайната контролна отговорност и съответно крайната политическа отговорност. Просто и ясно. Отговорността не е разхвърляна из две министерства и още няколко по-нископоставени публични институции. Веригата се скъсява и свършва с общината. Това е единственият начин занапред да се ограничи мащаба на проблеми като този с ВиК - Перник, и язовир \"Студена\" и да се избегне поредният театър на колективно безхаберие, на който се нагледахме последните месеци.", "date": "2020.01.19", "title": "Общодържавно ВиК, или как да направим една местна водна криза национална"}
{"url": "https://www.dnevnik.bg/analizi/2020/01/19/4018093_sofiia_vse_po-burno_ikonomichesko_razvitie_no/", "text": "                         София продължава да е основният икономически двигател на България, но столичният пазар на труда вече започва да се задъхва, а разрастването му е все по-трудно. Това личи ясно от Икономическия и инвестиционен профил на София, съставен от ИПИ за Столичната общинска агенция за приватизация и инвестиции. София има доста по-различна икономическа структура в сравнение с България като цяло вследствие на чувствително по-високата роля на услугите, за сметка на по-малкия дял на земеделието и индустрията. Благодарение на бързата експанзия на аутсорсинга на услуги и информационно-комуникационните технологии, столицата е сред областите в България, които най-бързо увеличават производителността на труда си. В тези подсектори са концентрирани и значителна част от инвестициите в областта, заедно с търговската дейност. Ако предишният период на икономическа криза е някаква индикация, дори и на фона на чувствително забавяне на икономическия растеж на България, особено тези с индустриален профил. Понастоящем, най-голямото предизвикателство пред по-нататъшното развитие на столичната икономика са ограниченията на трудовия ѝ пазар. През последните тримесечия, за които има достъпни данни, заетостта в София надхвърля 3/4 от трудоспособното население, а същевременно безработицата в нея е намаляла почти до естествения си минимум (в зависимост от тримесечието около 10 хиляди души), падането под който би означавало силно ограничаване на мобилността в трудовия пазар. Източниците на допълнителен трудов ресурс за столицата са няколко – основният е положителната миграция, благодарение на която София привлича много от талантливите и образовани работници от други области на страната. През последните две години се наблюдава и значително увеличение на заетостта сред по-възрастните (над 55 години), което от своя страна означава, че фирмите все по-често се обръщат към тях. Благодарение на бума в строителството дори и хората с по-ниско образование вече намират работа. като причина за това са най-вече ограниченията пред наемането на хора от трети страни и трудната конкуренция със заплащането на стандарта на живот в други европейски страни (въпреки че в някои отрасли, особено в информационно-комуникационните технологии, това вече се променя). Ако успее да преодолее ограниченията пред трудовия си пазар, перспективите пред икономическото развитие на София са положителни. Благодарение на чувствително по-бързия си ръст столицата най-вероятно ще продължи да концентрира все по-значителна част от икономиката на страната в себе си, и особено от услугите, както и да привлича най-добре образованите и талантливи работници и предприемачи.", "date": "2020.01.19", "title": "София – все по-бурно икономическо развитие, но задържано от трудовия пазар"}
{"url": "https://www.dnevnik.bg/sport/2020/01/19/4017989_moje_li_junaited_otnovo_da_spre_gladniia_za_uspehi/", "text": "В поредния си тест по пътя към рекордите \"Ливърпул\" посреща \"Манчестър юнайтед\". Голямото дерби на английския футбол противопоставя двата най-титулувани отбора в историята, като мачът е в 18.30 ч. и ще бъде излъчен по DIEMA SPORT 2. Двата тима влизат в двубоя от различни позиции. \"Ливърпул\" лети високо и се е устремил към първа титла в първенството от 30 години след 20 победи в първите си 21 мача, докато \"Юнайтед\" ще се опита да спаси сезона с влизане сред първите четири. \"Ливърпул\" е непобеден в 38 поредни срещи във Висшата лига, в които записа 33 успеха и пет равенства. Това е третата най-дълга серия във Висшата лига след тези на \"Арсенал\" и \"Челси\". Двата отбора остават в историята съответно с 49 и 40 мача без загуба, като и двете серии спряха след поражения от \"Юнайтед\". Именно \"червените дяволи\" са единственият отбор, който взе точка от \"Ливърпул\" през този сезон след  равенството на \"Олд трафорд\" . Това беше единствената грешна стъпка на мърсисайдци в последните 30 мача във Висшата лига, като тимът на Юрген Клоп спечели всички останали 29 двубоя.      \"Ливърпул\" е и в серия от 18 поредни победи у дома в първенството, с което е на три от рекорда на клуба, поставен през 1972 г. Ако успеят да се разпишат срещу \"Юнайтед\", мърсисайдци ще имат вкаран гол във всеки от първите си 22 мача във Висшата лига, с което ще подобрят постижението си от сезон 1933-34. Тимът обаче изпитва трудности в мачовете с \"Юнайтед\", като \"Ливърпул\" има едва един успех в последните 11 двубоя срещу съперника във Висшата лига, а шест от последните осем срещи във всички турнири завършиха наравно. \"Това е просто футболен мач и има определени неща, които трябва да направим. Колкото по-добър е съперникът, толкова по-постоянни трябва да сме в представянето си на терена. Мачът изисква от нас да бъдем перфектни\", каза Клоп в навечерието на двубоя. Германският специалист ще може да разчита на защитника Жоел Матип и халфа Фабиньо, които са възстановени след контузии.      Пред мениджъра на \"Юнайтед\" Оле Гунар Солскяр стои огромна въпросителна - дали голмайсторът на тима Маркъс Рашфорд ще бъде на линия за мача на \"Анфийлд\". Нападателят има проблеми в гърба и участието му е под въпрос. Рашфорд е главната движеща сила на тима през сезона, като има 14 гола във Висшата лига. Англичанинът вкара седем от последните 15 попадения на \"Юнайтед\" в първенството. Положително за \"червените дяволи\" е, че те нямат загуба в мачовете срещу първите четири отбора в класирането през сезона. Тимът на Солскяр победи \"Манчестър сити\" и завърши наравно с \"Ливърпул\", \"Лестър\" и \"Челси\". \"Нуждаем се от много силно представяне, за да отидем там и да спечелим\", каза Солскяр. Според норвежеца отборът му трябва да доближи до нивото, което показа при успеха над \"Сити\" през декември.", "date": "2020.01.19", "title": "Може ли \"Юнайтед\" отново да спре гладния за успехи \"Ливърпул\""}
{"url": "https://www.dnevnik.bg/photos/2020/01/19/4018041_fotogaleriia_na_vruh_lovnica/", "text": "Пътеката за Ловница тръгва от ЦПШ, минава покрай хижа \"Мальовица\" и на Втора тераса се отделя наляво от пътеката за връх Мальовица. Над пътеката е надвиснала скала с впечатляваща форма.", "date": "2020.01.19", "title": "Фотогалерия: На връх Ловница"}
{"url": "https://www.dnevnik.bg/sviat/2020/01/19/4016675_svetovnite_lideri_obsujdat_kak_libiia_da_ne_stane_nova/", "text": "\"Сирия не е Либия\", гласяха множество анализи след началото на протестите срещу Башар ал Асад в Сирия. Днес представители на много от водещите световни сили обсъждат как да спре превръщането на конфликта в богатата на петрол африканска страна в \"новата Сирия\" много преди този в \"старата\" да е решен. Фразата за Сирия означаваше, че конфликтът ще продължи много по-дълго, защото ще е трудно Асад да бъде свален за седмици като либийския лидер Муаммар Кадафи. Девет години по-късно световните лидери търсят отговори на въпроса как да се сложи край на либийския конфликт, продължаващ колкото войната в Сирия и (досущ като близкоизточната държава)  все по-активно замесващ  външни сили и - в най-голяма степен - Турция и Русия. Либийският конфликт \"все повече прилича на Сирия\", каза американски представител часове преди срещата. Редица лидери приеха поканата на германския канцлер Ангела Меркел. В Берлин са френският президент Еманюел Макрон, колегите му от Турция и Русия Реджеп Тайип Ердоган и Владимир Путин, британският премиер Борис Джонсън и италианският Джузепе Конте, емирът на Катар Тамим ал Тани и алжирският държавен глава Абделмаджид Тебун. Покани имаше и към лидерите на Египет и Обединените арабски емирства. Съединените щати ще са представени от държавния секретар Майк Помпео. В Берлин пристигат и двете основни сили в конфликта, премиерът на признатото от ООН Правителство на националното съгласие (ПНС) в Триполи Файез ас Сарадж и командирът на Либийската национална армия (ЛНА)  Халифа Хафтар  със седалище в Тобрук. Хафтар овладя голяма част от страната, а ЛНА наскоро обяви успех в град Сирт седмици след като командирът поднови  започната през април офанзива  срещу либийската столица. Настъплението срещу Триполи обаче не се увенчава с успех, на негова страна не минават и сили на ПНС. Германските усилия за примирие започнаха през септември, когато поддръжниците на Хафтар още вярваха, че превземането на Триполи е въпрос на месеци. Нови разговори дни след провала От началото на офанзивата срещу Триполи загиналите цивилни са официално около 280 души. Убити са 2000 бойци, а 146 хил. либийци (при население 6.3 млн. души) са били разселени, предаде ООН. Успехът на тази среща, замислена миналата година като разговор за нарушаването на оръжейното ембарго на ООН, е под въпрос от самото начало. Дни преди конференцията - която бе потвърдена едва след среща на Меркел и Путин в Москва, въпреки че за нея се говореше от месеци - Хафтар и Сарадж пристигнаха в руската столица. Тогава Русия и Турция, чиято роля в конфликта стана все по-видима в последните месеци, договориха прекратяване на огъня, което бе в сила няколко дни. След преговори в Москва Сарадж и Хафтар трябваше да го подпишат, но лидерът на ЛНА първо заяви, че му е нужно време да помисли, а след това отлетя за Бенгази, където негови представители обявиха, че войната продължава. Ден по-късно, след продължаване на бойните действия, той изненадващо каза на германския външен министър, че Либия ще спазва примирието. Два дни след тази среща обаче негови поддръжници допълнително нажежиха напрежението, като с протести блокираха работата на много петролни терминали в страната с аргумента, че правителството на Сарадж използва средствата за набиране на бойци. Анализатори разчетоха този ход, който свива наполовина (с около 800 хил. барела дневно) либийския износ, като стратегически ход, който Хафтар да използва по време на преговорите.  Преди това командирът обясни в интервю за телевизия \"Ал Арабия\", че отхвърлил условията на примирието, защото те не включват съставянето на ново правителство, което би получило вот на доверие от непризнатия от ООН парламент в Тобрук, както и международен мониторинг за прекратяването на огъня, който да не включва Турция. Според италианския  \"Ла Република\"  документът се е сблъскал със съпротивата на Кайро, според източници на  \"Ню Йорк таймс\"  против примирие са били и ОАЕ.      Два лагера Конференцията под егидата на ООН се състои в момент, когато Германия търси външнополитически успех в предпоследната година от управлението на Меркел, но и когато Русия се опитва да поеме главна роля в конфликтите в Близкия изток и Северна Африка. От друга страна, германското правителство съобщи, че зад привидната неизвестност дали и кога действително ще има конференция се крият месеци работа и страните участнички дори са постигнали съгласие за документ, с който ще се търси изход от конфликта. Интересите на страните, които Германия и ООН събират обаче, са твърде разнопосочни. Сложна е позицията на  . Някога водеща по европейските въпроси в Либия, страната, подкрепяща признатото от ООН правителство, попадна в капана на противоборствата в Европа - особено с Франция, която се опита да ѝ изземе инициативата за решаване на конфликта, както и да заложи на Хафтар. В момента Рим допуска изпращане на военнослужещи, но единствено с миротворческа цел.  , която нарича Хафтар \"пучист\", вече има войници в Либия (каквито поиска Триполи след успехи на Хафтар), но са само няколко десетки души, а мисията им в подкрепа на ПНС е с обучителен характер. Турската намеса обаче не се ограничава до редовната армия. През последната седмица \"Гардиън\" и  Би Би Си  потвърдиха, че в Либия  се сражават сирийски наемници . На страната на Сарадж недвусмислено е и Катар. Това не е първият случай, в който сирийци воюват в Либия, но тяхната поява и активната намеса на Турция (заради все по-голямата на Русия и Обединените арабски емирства) бяха знак за Европа, че нейната дипломация трябва се активизира.      дават оръжия и логистична подкрепа на Хафтар.  , която е правила жестове към Хафтар, преди почти три години вбеси Италия, която подкрепи Сарадж.  , която също подкрепя Хафтар (макар формално да е \"за\" диалог между воюващите страни), според множество публикации е пратила бойци - не само от известната частна военна компания  \"Вагнер\"  (критики за това отправи  турският президент Реджеп Тайип Ердоган),  но и от други . В последните месеци множество публикации разказваха и за \"битката в небето\" между дронове от ОАЕ и Турция, изпратени на враждуващите сили. намират наемници и сами. В петък ООН ги обвини, че използват мигранти (най-вече суданци и чадци) като бойци. Пратеникът на Върховния комисариат на ООН за бежанците за Централното Средиземноморие Венсан Кощел каза, че организацията му разполага със свидетелства за \"хора, които са били в центрове за задържане, че им е била дадена възможност да избират дали да останат там неопределено време, или да отидат на фронта\". След изолацията в годините на разклатено здраве на Абделазиз Бутефлика избраният президент в Алжир Абделмаджид Тебун насочи отново вниманието си към Либия.  , който има дълга граница с Либия и отделя стотици милиони за охраната ѝ всяка година, се срещна миналата седмица и със Сарадж, и с турския външен министър Мевлют Чавушоглу. Най-голямата арабска и африканска страна знае какво не иска: турски войски в Либия.      Късно в четвъртък обаче в либийския пъзел окончателно се намести още една страна. Часове след разговора си с германския външен министър Хайко Маас в Бенгази Хафтар  кацна в Атина . Малко преди това премиерът Кириакос Мицотакис бе заявил, че липсата на покана от Берлин го е разочаровала и че ще блокира на европейско ниво всяка сделка, ако тя не отразява проблемите му с правителството на Сарадж след  подписано споразумение за морската граница с Турция , което Гърция счита за противно на интересите си. След срещи с Хафтар в четвъртък и петък външният министър Никос Дендяс заяви, че Гърция е готова да помогне на Либия да се превърне в съвременна демократична държава, чиито граждани свободно могат да изразяват волята си. По думите му Хафтар, който не направи изявление след разговорите, се е съгласил с гръцките позиции. Според министъра  Гърция е готова да предостави на Либия помощ в случая на договорено примирие. Това може да стане с изпращане мироопазващи сили или присъединяване към европейска мисия за прилагане на оръжейното ембарго (нарушавано от редица държави) и край на участието на наемници в северноафриканската държава. \"Възможност за рестарт\" Ако се съди по видяна от \"Ройтерс\" чернова на изявлението от шестте страници, готвено от участниците, призивите за надеждни и реципрочни стъпки - от примирие и ангажимент за спазване на оръжейното ембарго до мониторинг, извършван от \"технически комисии\" - са далеч от постигане на мир. Все пак западни дипломати, цитирани от агенцията, казват, че те дават възможност за рестарт на преговорния процес, който и без това отдавна е в застой. Вариантите, до които може да доведе конференцията според тези дипломати, са подсилване на сегашната мисия на ООН в Либия или разполагане на войски от Русия, Турция или други държави. Не са предвидени обаче конкретни стъпки за дълго отлаганите либийски избори и формирането на национално правителство - комюникето просто призовава въпросите да се засегнат на следващи срещи. Западът се надява, че срещата ще помогне и за спиране на офанзивата. Дипломатите разчитат, че ще е достатъчно осъзнаването на Хафтар и поддръжниците му, че ЛНА не може да завземе Триполи, а продължителен неуспех на тази офанзива само би облагодетелствал Турция - нещо, което Египет не би искал. Сигнал, че и Русия разбира проблема, е решението някои руски наемници да се изтеглят от фронтовата линия на Триполи в момент, когато Москва опитва да убеди Хафтар за нуждата от примирие. Колко голямо е влиянието над Хафтар на Русия или Египет? По този въпрос анализаторите не стигат до едно мнение. За домакините най-важно трябва да е друго и неочаквано го изрази турският президент Ердоган: \"Европа трябва да покаже на света, че е важен играч на международната сцена.\" \"Наистина съм ядосан, че всички искат да говорят за Либия, а много малко искат да говорят за това какво става с либийците\", каза преди няколко дни специалният пратеник на ООН за Либия Гасан Саламе. Няколко месеца по-рано той назова основна част от проблема: \"Оръжия идват откъде ли не.\"", "date": "2020.01.19", "title": "Световни сили обсъждат днес как Либия да не е \"като Сирия\""}
{"url": "https://www.dnevnik.bg/sport/2020/01/19/4017555_shte_se_obedini_li_bundesligata_v_borbata_sreshtu/", "text": "Темата за борбата с климатичните промени расте, като тя засили натиска върху клубовете от Бундеслигата за намаляване на въглеродните емисии.  Клубовете станаха доста активни  в това отношение, но все още няма стратегия за цялата лига. \"Климатичните промени и устойчивостта тогава не бяха теми, които стояха на дневен ред\", спомня си Хано Франке, връщайки се 25 години назад и звучейки, сякаш се опитва да се защити. Маркетинговият директор на \"Фрайбург\" е в клуба от средата на 90-те години, време, когато тимът стана първият клуб в Бундеслигата, който започна да предприема мерки за опазване на околната среда. \"Клубът не беше сигурен в собствената си идентичност, собствената си ДНК\", обяснява Франке. \"Но дори тогава градът прие сериозно темата за устойчивостта, така че изглеждаше логично ние като футболен клуб да се включим. Много хора ни посъветваха да не го правим. Тогава някои от нашите съветници ни предупредиха, че сме \"твърде зелени\".      Една от главните идеи беше инсталирането на слънчеви панели на покрива на новата южна трибуна. Това е обичайна мярка по днешните стандарти, тъй като много клубове от Бундеслигата произвеждат собствена слънчева енергия, но в средата на 90-те \"Фрайбург\" излезе с едни гърди напред. \"Поглеждайки назад, клубът показа много смелост и убеденост и положи основите на всичко, което последва\", казва Франке с едва прикриваща се гордост. Бундеслигата става зелена Днес всички клубове от Бундеслигата са наясно с екологичните си задължения, които могат да бъдат разделени в четири основни области: трафик и емисии, отпадъци, вода и енергия. Но на някои клубове им отнема повече време, като някои стават \"по-зелени\", ако екологичните мерки позволяват да бъдат спестени пари. \"Дълго време опазването на околната среда изобщо не играеше роля във футбола\", казва Томас Фишер от Deutsche Umwelthilfe, германска агенция за защита на околната среда и потребителите, която провежда редовни проучвания на клубовете от Бундеслигата. \"Но тези дни свършиха.\" Фишер все още смята, че може да се направи повече. \"Клубовете са чудесни в прилагането на зелени политики, когато не изискват никакви инвестиции в инфраструктура, като например използване на зелена енергия или инсталиране на LED светлини, които пестят енергия.\" В последните години клубовете започнаха да увеличават средствата за защита на климата повече или по-малко от собствените си финанси или в сътрудничество с местния бизнес. През март 2019 г. 36 професионални клуба в Германия се събраха, за да обсъдят прилагането на екологични решения, но все още процесът не е координиран през Германската футболна лига (DFL). Без обща тратегия \"Бундеслигата все още няма общ план за климата\", оплаква се Фишер, който би искал да види клубовете да обединяват дейностите си за опазване на климата. \"DFL е необходимо да постави екологични цели и да предостави инструкции и насоки, за да помогне на клубовете да прилагат конкретни мерки\". Понастоящем няма такива указания и DFL все още не е отговорила на въпроси, изпратени от \"Дойче веле\". В някои области клубовете вече прилагат редица мерки за опазване на околната среда. Те намаляват отпадъците чрез разделно събиране и сервиране на напитки в рециклируеми чаши, пестят енергия чрез инсталиране на слънчеви панели или използване на LED осветление, спестяват вода чрез събиране на дъждовна вода за напояване на терена и осигуряват тоалетни съоръжения за пестене на вода. Но емисиите, отделени при пътуванията до и от мачовете, остават проблем. Емисиите при гостувания Според проучване, проведено от консултативната агенция за климата C02OL от името на германския обществен оператор Deutschlandfunk, футболните фенове произвеждат около 7800 тона вредни емисии на ден. Ще са необходими 60 000 новозасадени дървета, за да се компенсира това количество въглероден диоксид, или над два милиона на сезон, и това без да бъдат взети под внимание полетите за по-далечни места. В северната част на Германия \"Вердер\" (Бремен) дава пример с концепция за движение без автомобили. \"В Бремен феновете могат да пътуват до стадиона на ферибот по поречието на река Везер\", обяснява Фишер. \"Нещо повече - на автомобилите е забранено да се приближават до стадиона или да паркират там\". Това намалява количеството въглероден диоксид, който се отделя във въздуха около стадиона. Фишер все още е критичен към клубове като \"Майнц\" и \"Хофенхайм\", които смятат, че са \"въглеродно неутрални\". В защита на \"Хофенхайм\" клубът компенсира въглеродните емисии с програма за залесяване в Уганда.\" Но това не решава никакви проблеми с отпадъците или емисиите в самия \"Хофенхайм\", критикува Фишер.      Обратно във Фрайбург местният клуб се занимава с местни проблеми. \"Фрайбург\" си сътрудничи със Световния фонд за дивата природа (WWF) за природозащитни проекти в Черната гора (Black Forest), гората, която заема значителна територия в региона. Проектът включва редовно обучение на местни деца и тийнейджъри за изменението на климата и как те могат да живеят по-екологичен живот. Служителите на клуба също биват обучавани. Дори и след 25-годишен опит \"Фрайбург\", който се счита за \"лидер в индустрията\" в екологично чистия футбол, има още какво да научи и клубът остава отворен за нови идеи. \"Все повече организации и кампании се свързват с нас заради репутацията, която изградихме след 90-те години на миналия век\", казва Френке, който е доволен от броя на младите хора, които се обръщат към клуба с въпроси и желание за обратна връзка. \"Дойдоха на посещение от организацията \"Петъци за бъдещето\" и ние ги подкрепихме\".", "date": "2020.01.19", "title": "Как Бундеслигата се справя в борбата с климатичните промени"}
{"url": "https://www.dnevnik.bg/sviat/2020/01/19/4017804_kadri_ot_dron_pokazvat_mashtabite_na_aushvic/", "text": "Кадри от дрон показват огромната площ, на която се е простирал \"Аушвиц\" - най-големият концентрационен лагер в Полша. На територията му са били разположени четири газови камери и четири крематориума. Смята се, че по време на Втората световна война в \"Аушвиц\" са загинали над 1.1 милиона души. Всичко, което е останало от лагера, е превърнато в музей. През 2018 година той е посетен от над 2 милиона души от цял свят, което го нарежда сред най-посещаваните музеи в Европа. На 27 януари се навършват 75 години от освобождаването на последните оцелели в лагера, а годишнината ще бъде отбелязана с церемонии в Полша и Израел.", "date": "2020.01.19", "title": ""}
{"url": "https://www.dnevnik.bg/detski_dnevnik/2020/01/19/4016454_otkus_ot_istorii_za_leka_nosht_za_momicheta_buntarki_2/", "text": "Какво е общото между Мери Шели, Нефертити, Вивиан Майер, Одри Хепбърн, Мата Хари и всяко момиче по света? Че имат правото да бъдат всичко, което си поискат. \"Истории за лека нощ за момичета бунтарки 2\" – продължението на бестселъра на New York Times от Елена Фавили и Франческа Кавало – е на българския пазар с нови 100 истории, които вече вдъхновиха момичетата по целия свят да мечтаят повече, да се стремят все по-нагоре и да се борят с все сила. Втората част от книгата включва разкази, събрани от цял свят – за изцяло женския отряд срещу бракониери в Южна Африка, за азиатско-американската пожарникарка, за ирландката, която си построила самолет и летяла с него – и показва, че няма нищо невъзможно. Всичко, което кралици и активистки, астронавтки и изобретателки, фотографки и писателки, спортистки и музикантки имат да кажат, е много простичко, но е нещо, което често забравяме и имаме нужда да си припомняме: \"Мили момичета бунтарки, не забравяйте: ВИЕ сте обещанието, Вие сте силата, Не отстъпвайте и всички ще се движим напред.\" Защото само най-смелите могат да променят света. Четиресет години Вивиан живяла със семействата, за които работела. Не обичала да приказва и искала ключалки за стаята си, като забранявала някой да влиза в нея. Била толкова потайна, че когато носела филмовите си ленти да се проявят, никога не давала истинското си име. През живо­та си направила повече от сто хиляди снимки, но никой не знаел, че тя е фотограф.  Вивиан съхранявала всичките си негативи и отпечатани снимки в нает малък склад. Две години преди да умре, не успяла да плати наема и всичко вътре щяло да бъде разпродадено. На търга всичките ù творби били изку­пени от трима колекционери на снимки. Нямали представа, че са открили такава съкровищница. Въпреки че не се била обучавала за фотограф, Вивиан била уловила улич­ния живот на следвоенна Америка с искреността и силата на майстор – хората ядели понички, пазарували хранителни стоки, ходели в музеи, арес­тували ги, целували се, продавали вестници, лъскали обувки. Понякога снимала и себе си, както се е виждала във витрините на магазините или дори като сянка на стената. Станала световна сензация. Използвала фотоапарат Rolleiflex, държан на нивото на гърдите, за да може да поддържа зрителен контакт с човека, когото снима. Много от най-запомнящите ù се снимки са на хора, гледащи право в нея. Имало едно време в Австрия едно красиво малко момиченце на име Хеди. Когато Хеди пораснала, тя се омъжила за един богаташ и се премес­тила в замък. В началото изглеждало като сбъдната мечта, но Хеди скоро открила, че със съпруга си не се разбират. \"Бях като кукла – казвала тя. – Той мислеше, че нямам никакъв ум!\" Отгоре на всичко съпругът ù продавал оръжия на нацистите и фашистите и често ù се налагало да присъства на срещи за военни технологии, които щели да бъдат използвани за налагане­то на идеите на тези зли режими. Един ден Хеди решила, че ù стига толкова, преоблякла се като прислуж­ница и избягала в Париж. Там се запознала с един важен холивудски проду­цент на име Луис Мейър. Тя отишла с него в Лос Анджелис и се снимала в осемнайсет филма, което я направило една от най-големите световни филмови звезди. Между филмите Хеди изобретила нов вид светофар и капсула, която можела да прави газирана вода, и помогнала на един магнат да построи по-ефикасни самолети, като предложила промени във формата. По време на Втората световна война Хеди научила, че нацистите може­ли да защитят подводниците си от торпеда, като заглушават радиосиг­налите, с които се управлявали. \"Мога да реша този проблем\", казала тя и се захванала за работа. С помощта на един приятел музикант тя изобретила тайна комуни­кационна система, която можела автоматично да променя честотата на радиосигнала на торпедото, при което за враговете щяло да е невъзможно да го заглушат. Нейният труд положил основите на Wi-Fi и Bluetooth технологиите, които използваме днес. 9 ноември 1914 г. – 19 януари 2000 г. Австрия", "date": "2020.01.19", "title": "Откъс от \"Истории за лека нощ за момичета бунтарки 2\""}
{"url": "https://www.dnevnik.bg/sport/2020/01/19/4018130_konur_makgregur_se_zavurna_v_boinite_sportove_s_pobeda/", "text": "Звездата в смесените бойни изкуства Конър Макгрегър направи впечатляващо завръщане в спорта. 31-годишният ирландец се справи с Доналд Серони, който беше нокаутиран 40 секунди след началото на мача от полусредна категория. Ирландецът, който  през март 2019 г. обяви, че се оттегля  от бойните спортове, записа 22 победа в кариерата си. От тях 19 са с нокаут, като той има и четири загуби. За последно Макгрегър се би през октомври 2018 г., когато  допусна поражение след предаване от руснака Хабиб Нурмагомедов  за титлата в лека категория. Двубоят, който се игра в Лас Вегас, започна с агресивна атака на Макгрегър и последвал силен ляв прав. Серони направи клинч, в който Макгрегър нанесе удари с раменете си. По-късно ирландецът използва възможността и разклати съперника с хай кик (висок удар с крак) в главата, получи предимство и съдията беше принуден да прекрати мача. \"Сътворих история тази вечер и поставих нов рекорд. Аз съм първият боец в историята на UFC, който постига победи с нокаут в категория перо, лека категория и сега в полусредна категория\", каза Макгрегър след двубоя.     ", "date": "2020.01.19", "title": "Конър Макгрегър се завърна в бойните спортове с победа за 40 секунди"}
{"url": "https://www.dnevnik.bg/photos/2020/01/19/4018135_snimka_na_denia_bogoiavlenie_v_moskva/", "text": "Богоявление по стар стил се отбелязва в Русия, Сърбия и други православни страни. Хиляди смелчаци се потопиха в ледените води на езера и реки за здраве, за да измият греховете си и за да спазят традицията. Агенция \"Ройтерс'' публикува снимки от Москва, Русия.", "date": "2020.01.19", "title": "Снимка на деня: Богоявление в Москва"}
{"url": "https://www.dnevnik.bg/bulgaria/2020/01/19/4018137_emil_dimitrov_ne_moga_da_pulnia_kaca_bez_duno/", "text": "Емил Димитров, известен с прозвището Ревизоро, който през седмицата стана министър на околната среда, обяви в ефира на държавното радио днес, че в цялата страна ВиК инфраструктурата е в тежко състояние след години неглижиране и ограбване на съпътстващи съоръжения. След като преди години, когато оглавяваше митническата администрация, наложи стила си на проверки на място в цялата страна, сега обясни посещенията си по обекти още в първите дни с това, че е бил извикан. След като в събота в Министерския съвет имаше извънредна среща, на която правителството  обяви, че ще доставя вода на Перник  през мрежата на София, всички ВиК с проблеми поискали същото, вместо да вземат мерки да ремонтират системите си, разказа в \"Неделя 150\" министърът. Посочи, че така е по-лесно за всички, вместо да подменят водопроводите и да възстановят разрушени стари водохващания, които в случай на кризи могат да осигурят вода. Даде за такъв пример Шумен, който е имал свои сондажи, но те са били занемарени и ограбени в годините, тъй като е било по-лесно и евтино да се взима вода от язовир \"Тича\" и в сегашната кризисна ситуация на аварии по водопровода не може да се ползва. \"Аз не мога да пълня каца без дъно\", обяви Димитров. Разказа, че сега трябва да посети лично всички проблемни места, за да се набележат мерки. Посочи, че язовир \"Камчия\" захранва цялото Черноморие и има наличности, но водата трябва да се пести и е необходимо Северното Черноморие да помисли за алтернатива. Обясни, че идеята за създаване на ВиК холдинг, обявена  от кабинета  през седмицата, цели да се ремонтира по-успешно водоснабдителната инфраструктура в страната, за която има осигурени европейски пари по Оперативна програма \"Околна среда\", но ВиК дружествата нямат пари да съфинансират подобни проекти. Не съм отишъл, извикали са ме Като на моменти почти не позволяваше на водещия да зададе въпрос с извинението, че иска да обясни всичко, министърът подчерта, че в ТЕЦ \"Бобов дол\", свързан с бизнесмена Христо Ковачки, където прокуратурата и други органи проверяваха за нерегламентирано изгаряне на отпадъци, е отишъл, защото е бил извикан. Повикването е било от прокуратурата, за да съдейства от името на институцията при проверката. В събота след срещата в Министерския съвет Димитров разказа за проверката и обяви, че не са горени опасни отпадъци, като не се разбра на какво се позовава. От обяснението му днес се разбра, че измерванията в теца се правят в рамките само на 30 минути, а не 24 ч., както е записано в комплексното разрешително. Той обаче посочи, че когато при технически преглед се замерват газовете на автомобилите, също не се мери непрекъснато, а само в рамките на няколко минути. От думите му днес се разбра и че комплексното разрешително е било за 6 месеца и е изтекло, но от дружеството твърдят, че е имало прекъсване на работата в рамките на тези 6 месеца. Обяви, че контролът по отношение на отпадъците и горенето им в момента не може да обхване всички. Затова очаква да получи в писмен вид, но вече устно му било казано, че главният прокурор ще изиска от него да събере пропуските в законодателството, които позволяват да се стигне до проблеми по вноса и горенето на отпадъци. Обяви, че в цяла Европа се горят отпадъци, но в България са малко добрите инсталации за това. В същото време посочи, че не е привърженик на идеята на правителството да се наложи едногодишна забрана за внос на отпадъци, а по-скоро трябва да се въведат нови механизми за контрол. Според него излишно се нагнетява напрежение, като се твърди, че кабинетът иска да забрани например вноса на дрехи. Изкарват напред невинни хора, на никого не искаме да вземем бизнеса и никой не иска да затвори граничите като по време на комунизма, заключи той.", "date": "2020.01.19", "title": "Емил Димитров: Не мога да пълня каца без дъно"}
{"url": "https://www.dnevnik.bg/sport/2020/01/19/4018142_shouto_na_leda_s_koeto_ovechkin_vleze_v_istoriiata_na/", "text": "Александър Овечкин продължава да впечатлява с представянето си в Националната хокейна лига (НХЛ). 34-годишният руснак вече е сред десетте най-добри реализатори в историята на НХЛ, след като записа хеттрик при знаменития обрат на \"Вашингтон кепитълс\" с 6:4 срещу \"Ню Йорк айлендърс\". Овечкин , който вкара три гола във втори пореден мач, вече има 692 попадения в лигата. Той задмина Марио Лемьо във вечната ранглиста при реализаторите, като осмият Марк Месие е с 694 гола.", "date": "2020.01.19", "title": ""}
{"url": "https://www.dnevnik.bg/biznes/2020/01/19/4018148_bial_badj_tuberkuloza_i_havaiski_praznik_5_neshta/", "text": "Това е най-привлекателната среща на световния елит, но кой би могъл да подозира, че историята на Давоския форум тръгва от революциите през 19 век в Европа? От цвета на баджовете за достъп до писателя Томас Ман - пет неща, които трябва да се знаят за Световния икономически форум (World Economic Forum), който се открива на 21 януари в Швейцария. Защо се нарича Давоски форум? Освен че това е името на елитния зимен курорт в кантона Гризон, Давос е станал най-разпространеният синоним на Световния икономически форум, чието първо издание е през 1971 година и се организира от германския икономист Клаус Шваб. Първоначално това е среща само между европейски и американски предприемачи. От края на 70-те години на миналия век към бизнесмените се присъединяват и високопоставени политици и Давос започва да се организира всяка година през януари. Форумът придобива международен характер и на него под погледа на журналистите, редица неправителствени организации и световни звезди се обсъждат проблемите на света, а в същото време се прави и бизнес. Давос се превръща и в символ на разточителството на капитализма, критикувано остро от противниците на глобализацията и защитниците на околната среда. Покажи си бялата лапа Бялото е официалният цвят в Давос и то не само заради искрящата снежна покривка на планините. Белите баджове са за високопоставени служители, бизнесмени и някои журналисти. С тях те получават достъп до дебатите и вечерите в тесен кръг, където участниците във форума отиват, облечени официално, след като са свалили апреските в гардероба и са ги сменили с мокасини и обувки с високи токчета. Мнозинството журналисти, които обсаждат непрекъснато конгресния център, нещо като бункер, до който достъпът стриктно се надзирава от силите на реда, носят оранжеви баджове, виолетовите са за техническия персонал, а зелените - за делегациите от всякакъв род. Нощен живот Давос се слави и като увеселително място, нещо, което не се набива на очи, когато човек гледа дефилето от сиви костюми на дебатите за паричната политика и трансхуманизма. Компаниите и банките организират в дискретни къщи и хотели коктейли и други вечерни увеселения, които могат понякога да продължат до зазоряване. На хавайските празненства на Salesforce, водеща калифорнийска фирма в сектора на технологиите, редовно присъстват известни поп или рок групи, а изпълненията им привличат голяма публика. Много събития стават в хотел \"Белведере\", истински лабиринт от повече или по-малко конфиденциални срещи, на които бизнесмените - жените в Давос продължават да са много малко - сякаш се опитват да избегнат журналистите, които пък търсят изявления или ексклузивни информации. От революцията до санаториума Давос се прочува през втората половина на 19 век благодарение на германец бежанец, който заживява в града и работи като местен лекар, след като е избягал от репресиите, последвали революцията от 1848 година. Този мъж, който се казва Александер Шпенглер, забелязва, че в тази вдлъбната долина селяните се изкачват по стръмните хълмове, без да се задъхват. Именно той ще превърне Давос в предпочитана дестинация за светското европейско общество от бел епок, което изпълва градчето или в търсене на уединение, или за лечение на туберкулоза в добре уредени санаториуми. Сред тези болни е Катя Ман - съпругата на Томас Ман, автора на \"Смърт във Венеция\". Катя се лекува месеци наред в Давос. Големият германски писател се вдъхновява от Давос, за да напише \"Вълшебната планина\", алегория на Европа преди 1914 година, публикувана през 1924-а и определяна като шедьовър на световната литература. Главният герой, Ханс Касторп, пристига в Давос на кратко посещение на беден братовчед, но остава в градчето седем години, за да лекува загадъчна треска в санаториум, в който има много странни персонажи. В края на романа той напуска Давос, за да се сражава в окопите на Първата световна война, този \"световен празник на смъртта\"./БТА", "date": "2020.01.19", "title": "Бял бадж, туберкулоза и хавайски празник: 5 неща, които трябва да се знаят за Давос"}
{"url": "https://www.dnevnik.bg/sviat/2020/01/19/4018150_blizo_400_sa_raneni_v_sblusuci_s_policiiata_v_beirut/", "text": "Близо 400 души са били ранени в Ливан при вчерашните сблъсъци между демонстранти и силите на реда в Бейрут, когато насилието достигна връхната си точка от началото на протестното движение. Това сочат новите данни на службите, които са оказали помощ на пострадалите, предаде АФП, цитирана от БТА. Около 377 души са получили медицинска помощ на място или са били откарани в болници по време на сблъсъците, разтърсили района около парламента и \"Площада на мъчениците\", които станаха епицентър на протестите в Бейрут, сочат данни на ливанския Червен кръст и гражданската защита, събрани от \"Франс прес\". Ливан бе обхванат от паника и гняв, след като националната валута, която над две десетилетия бе обвързана с долара, се срина и през последните седмици загуби над 60 процента от стойността си на черния пазар. Икономиката не отчита растеж, а притокът на капитали от чужбина пресъхна. Същевременно силно задлъжнялата страна разчита на вноса за по-голямата част от основните стоки за населението. Банките наложиха неофициално капиталов контрол, ограничавайки тегленето на суми в долари и международните транзакции. Страната освен това е без правителство, откакто на 29 октомври миналата година премиерът Саад Харири подаде оставка, изпълнявайки основно искане на протестиращите. ", "date": "2020.01.19", "title": "Близо 400 са ранени в сблъсъци с полицията в Бейрут"}
{"url": "https://www.dnevnik.bg/bulgaria/2020/01/19/4018030_vodata_za_pernik_prez_sofiia_-_nai-komentiranoto_v/", "text": "1.  Кабинетът реши да достави вода на Перник през водопроводната система на София   - 392 коментара 2.  Украйна ограничи руския език в училище, но направи отстъпки за малцинства от ЕС   - 304 коментара 3.  Полската съпротива от Втората световна война е избивала евреи и украинци, обяви Москва  - 288 коментара 4.  Критиките на Путин накараха България да строи по-бързо газовата си мрежа, обявиха от \"Газпром\"  - 278 коментара 5.  \"Българщината\" срещу \"елита\"  - 263 коментара 6.  Протестиращи и медии в Иран искат оставката на върховния лидер аятолах Али Хаменей  - 246 коментара 7.  Какво започна в Русия - переврат или проект \"Наследник\"  - 224 коментара 8.  Създава се държавен ВиК холдинг с капитал 1 милиард лева   - 188 коментара 9.  Татяна Дончева: Няма логика в ареста на Нено Димов, той е за всяване на страх   - 179 коментара 10.  \"Тор-1М\" за пръв път влезе в бой и свали... боинг  - 177 коментара", "date": "2020.01.19", "title": "Водата за Перник през София - най-коментираното в \"Дневник\""}
{"url": "https://www.dnevnik.bg/sviat/2020/01/19/4018153_v_kitai_ima_novi_sluchai_na_misteriozniia_virus/", "text": "Здравните власти са диагностицирали 17 нови случая на загадъчна белодробна болест в централния китайски град Ухан. Досега двама пациенти в Китай са починали от пневмония, причинена от новия вид коронавирус, за който се предполага, че е възникнал на пазар за животни в Ухан, предаде ДПА, цитирана от БТА. Коригираната цифра бе обявена, след като експерти са прегледали пациенти с неизвестни досега белодробни заболявания в няколко болници, съобщиха здравните власти на Ухан. Общият брой на диагностицираните пациенти, поразени от този нов вид коронавирус в Китай, нарасна до 62. От 17-те пациенти, диагностицирани с вируса, трима са в тежко състояние, а останалите са стабилни. Властите ще продължат да тестват подозрителни случаи. Коронавирусите често причиняват безобидни неразположения като настинки, но те могат да доведат и до опасни респираторни заболявания като тежък остър респираторен синдром (SARS) и близкоизточен респираторен синдром (MERS). Според специалистите новият патоген е подобен на вируса на SARS, но основните разлики са в протеините, с които вирусът атакува човешките клетки. Световната здравна организация заяви, че засега няма \"ясни доказателства\" вирусът от Ухан да се разпространява чрез контакт с хора. В същото време експерти от британския Кралски колеж в Лондон предупредиха да не се изключва предаването от човек на човек въз основа на миналия опит с огнища на SARS и MERS. Здравните власти в Ухан съобщават, че броят на заразените хора е 62, но експерти предположиха в проучване, публикувано в петък, че в град Ухан може да има 1700 случая. Появата на вируса поражда безпокойство, тъй като стотици милиони хора се готвят да пътуват по време на китайската Нова година по-късно този месец. Има съобщения за заболели от вируса в няколко китайски града и в други страни, включително Тайланд и Япония. Летищата в няколко съседни страни на Китай въведоха проверки на пристигащите пътници. В САЩ на летищата в Ню Йорк, Сан Франциско и Лос Анджелис започнаха медицински проверки на пристигащите от Ухан.", "date": "2020.01.19", "title": "В Китай има нови случаи на мистериозния вирус"}
{"url": "https://www.dnevnik.bg/politika/2020/01/19/4018155_volia_shte_reshi_v_sriada_kak_shte_glasuva_na_vota_na/", "text": "Партия \"Воля\" ще излезе в сряда с окончателно решение дали ще подкрепи вота на недоверие, който ще бъде внесен от БСП в понеделник. Това обяви в предаването \"Неделя 150\" Кръстина Таскова, зам.-председател на партията. \"Искаме да стане ясно кой е с жителите на Перник и кой иска да създава криза. Следим и действията на правителството, но засега изглеждат като действия при критично-бедствено положение, а не като действия, които ще разрешат трайно проблема. Въпросът е защо всичко се предприема чак сега... Превенцията и контролът за нас са на първо място\", коментира Таскова и увери, че решението на партията ще бъде \"в интерес на хората\". За да падне правителството, са необходими 121 гласа, а депутатите от БСП и ДПС имат общо 104. Затова успехът на вота зависи от парламентарната група на \"Воля\" и независимите депутати, най-голяма част от които са от изключената от \"Обединени патриоти\" партия \"Атака\".", "date": "2020.01.19", "title": "\"Воля\" ще реши в сряда как ще гласува на вота на недоверие"}
{"url": "https://www.dnevnik.bg/biznes/2020/01/19/4018158_uvelichava_se_durjavnata_pomosht_pri_promociia_na/", "text": "Безвъзмездната помощ за промоции на вино става 80% при 50% досега, съобщи Държавен фонд \"Земеделие\". При представянето на вина зад граница тази година българските търговци ще получават завишеното финансиране по мярка \"Популяризиране в трети държави\" от Националната програма за подпомагане на лозаро-винарския сектор 2019 – 2023 г. Първият прием по мярката за 2020 г. ще бъде отворен от 17 февруари до 6 март 2020 г. По нея се промотират вина със защитено наименование за произход, защитено географско указание и сортови вина без тези защити. Ако търговците решат да популяризират търговски марки и сортови вина без защита, те ще имат право единствено на финансиране от Европейския съюз в размер до 50% от стойността на промоционалните им проекти. Ако кандидатите промотират само вина със защита без техните търговски марки, ще могат да получат до 50% европейско финансиране и до 30% национално съфинансиране. Друга новост е увеличението на годишния бюджет по мярката. За 2020 г. са предвидени близо 6.3 млн. лв. по направлението – близо 4 млн. лв. (3 911 600 лв.) европейско и над 2.3 млн. лв. (2 346 960 лв.) национално съфинансиране. През 2018 г. по мярката бяха разпределени общо 4.69 млн. лв. От мярката могат да се възползват търговски дружества, чиито приходи от лозаро-винарска дейност през последните 2 години надвишават 50% от общите им приходи. За подпомагане имат право да кандидатстват още организации на производители на лозаро-винарски продукти, асоциации на организации на производители на лозаро-винарски продукти, междупрофесионални организации по Закона за виното и спиртните напитки, държавни органи и институции, чиято дейност е свързана с насърчаване на бизнеса, както и професионални организации, работещи основно в лозаро-винарския сектор. Срокът за изпълнение на промоционалните проекти е от 1 до 3 години от датата на сключване на договора с ДФ \"Земеделие\". Максималната стойност на едно проектно предложение за търговските дружества е до 1 млн. лв. Проектите на останалите допустими кандидати могат да достигат до 4 млн. лв. По мярка \"Популяризиране в трети държави\" бенефициентите имат право да заявят финансиране за дейности, насочени към Китай, Япония, Хонконг, Тайван, Сингапур, Виетнам, Тайланд, Малайзия, Алжир, Русия, Беларус, САЩ, Канада, Мексико и Бразилия. Новост при приемите през 2020 г. е, че за първи път ДФ \"Земеделие\" е подготвил списък с често допускани грешки при кандидатстване по мярката. Сред тях са случаите, при които бенефициентите не попълват точния брой търговски марки, които промотират. Често срещан пропуск от страна на дружествата е, че не предоставят достатъчно доказателствен материал - като присъствени списъци с броя гости на съответно събитие или снимков материал, удостоверяващ наличието на всички заявени за възстановяване разходи. За удобство на потенциалните бенефициенти на официалната интернет страница на ДФ \"Земеделие\" са публикувани както често допусканите грешки, така и образци на документите за кандидатстване.", "date": "2020.01.19", "title": "Увеличава се държавната помощ при промоция на българско вино в чужбина"}
{"url": "https://www.dnevnik.bg/sport/2020/01/19/4016928_australian_open_2020_ima_li_koi_da_spre_djokovich_po/", "text": "Ново десетилетие, същите претенденти. Тази нощ в Мелбърн започва първият турнир от Големия шлем за сезона, като Australian Open ще даде официалното начало на големия тенис за годината. Новак Джокович, Рафаел Надал и Роджър Федерер отново са големите фаворити за трофея \"Норман Брукс\". Тримата спечелиха последните 12 надпревари от Шлема (Надал – 5, Джокович – 4, Федерер – 3), а последният случай, в който шампионът беше някой друг, беше US Open през 2016 г., когато титлата грабна Стан Вавринка. Именно швейцарецът е последният, разбил доминацията на Голямата тройка в Мелбърн с победата си през 2014 г. От 2006 г. насам неизменно Джокович, Надал или Федерер печелят Australian Open. Победителите при мъжете и дамите ще приберат по 2.85 милиона долара от наградния фонд. Той е увеличен до 49.15 млн. (с 13.6% от 2019 г.). Едно от големите предизвикателства пред организаторите и участниците тази година е  лошото качество на въздуха  в Мелбърн заради горските пожари в страната. Това предизвика притеснение сред играчите още преди началото. В България мачовете ще бъдат излъчвани по Eurosport и Eurosport 2. Джокович стартира като основен претендент след силното си  представяне в \"АТП къп\" , където изведе Сърбия до титлата. В мачовете си на сингъл в надпреварата той изгуби само два сета.   Световният №2 се цели в осма титла в Мелбърн и общо 17-а в Шлема, която да го доближи на три от Федерер и две от Надал. Освен това Джокович доминира на твърди кортове в последните години, а Надал няма победа над сърбина на тази настилка в девет поредни мача и дори няма спечелен сет в тези срещи. \"Има много подготвени играчи, битката не се свежда до мен, Рафа или Роджър. Младите са много силни, но се надявам и тази година титлата да отиде в някого от нас. Моята подготовка мина добре и се чувствам готов\", обясни Джокович. С големи амбиции, но и неяснота стартира и шесткратният шампион Роджър Федерер. Маестрото реши да пропусне \"АТП къп\", за да се съхрани за Australian Open, като тепърва ще се разбере дали това е добро решение. \"Нямам големи очаквания, просто е важно да си развълнуван от това, което правиш. Нямам същата енергия, която имах на 25, но няма да се предам\", каза Маестрото. След изиграния полуфинал преди година с повишено самочувствие в турнира се впуска и Стефанос Циципас. Гръцкият тенисист вече се доказа на големите сцени, след като спечели финалите на АТП в Лондон. Друг от младите състезатели с амбиции за пробив е Даниил Медведев, който записа впечатляващ сезон на твърди кортове през лятото и есента.      Джокович стартира с германеца Ян-Ленард Щруф, а с най-висок ранкинг от останалите в осмината му е 14-ият Диего Шварцман. Първият поставен, когото Джокович може да срещне в потока си, е Даниел Еванс (30-и) в третия кръг, докато Шварцман е евентуален съперник за осминафила. Потокът на Надал е изпълнен с повече подводни камъни, въпреки че в първите три кръга от поставените може да срещне едва 27-ият Пабло Кареньо Буста. На осминафинал испанецът може да играе с Ник Кириос или Карен Хачанов. Федерер попадна в шестата осмина на схемата, където е заедно с  Григор Димитров . Маестрото и българският тенисист могат да се срещнат на осминафинал, като швейцарецът започва със Стийв Джонсън (САЩ), а Димитров срещу Хуан Игнасио Лондеро (Аржентина). Като пречка за евентуален мач между двамата стои канадецът Денис Шаповалов, срещу когото Димитров може да се изправи в трети кръг. Добър жребий изтеглха още седмият Александър Зверев и осмият Матео Беретини. Без изявен фаворит при дамите Без фаворит №1 ще стартира и дамската надпревара. В нея иам широк кръг от претендентки, а както обикновено първият турнир от Шлема носи много неизвестни и често предлага големи изненади. Надпреварата ще премине без шампионката от US Open Бианка Андрееску, която се отказа заради контузия в коляното. И без канадката кръгът от претендентки е много голям: Серена Уилямс, Наоми Осака, Ашли Барти, Симона Халеп, Петра Квитова, Елина Свитолина и Каролина Плишкова са само част от тенисистките, на които специалистите отдават най-голямо внимание. Непредсказуемостта в надпреварата се потвърждава от факта, че в последните 20 турнира от Шлема при дамите (от 2015 г. насам) има 11 различни шампионки. В този период Серена Уилямс е с пет титли, но последната дойде през 2017 г., Анжелик Кербер има три, а Симона Халеп и Наоми Осака са с по две.      От 2016 г. в Мелбърн всяка година има различна шампионка, а единствено Уилямс успя да играе два поредни финала в този период. Вдъхновена от  първата си титла в WTA от три години  насам, Уилямс ще направи пореден опит да изравни рекорда на Маргарет Корт, която има 24 титли от Шлема.      \"Чувствам облекчение, мина много време от моята последна титла. Това ми дава увереност и от друга страна спокойствие, че нещата се развиват добре\", каза Уилямс след титлата си в Окланд, Нова Зеландия.", "date": "2020.01.19", "title": "Australian Open 2020: има ли кой да спре Джокович по пътя към нов триумф"}
{"url": "https://www.dnevnik.bg/intervju/2020/01/19/4012694_meteorologut_anton_petrov_nai-chistiiat_vuzduh_v/", "text": "                         - Аз се занимавам с моделиране, компютърни симулации, казано накратко. Работя с модели, които математически представят физичните процеси, отговорни за разпространението на замърсителите в атмосферата. В зависимост от сложността на модела в изчисляването на разпространението на замърсителите могат да бъдат включени химични реакции или не. В случая засега работя само с модели, които не отчитат химичните реакции в процеса на изчисляване. Занимавам се основно със замърсяването на въздуха в градска среда. Използвам модели, които изчисляват потока между сградите, като целта ми е да създам система за прогнозиране на замърсяването в градска среда с висока пространствена резолюция. - Въздушният поток се влияе от подложната повърхност и при наличие на сгради се получава доста сложна картина, която трябва да се вземе предвид, когато се моделира разпространението на замърсителите. Вятърът е най-главният фактор определящ това, накъде ще отиде даден замърсител. Естествено има и други метеорологични фактори, например при наличие на валеж дъждовните капки улавят замърсителя, захващат го и свалят част от него на земята. Вертикалният профил на температурата също оказва влияние. Наличието на температурна инверсия например благоприятства задържането и натрупването на замърсителите близо до земната повърхност. В определени райони от града, където има по-плътно застрояване, заради влиянието на сградите на някои места се създават условия за безветрие, а на други се създават такива за усилване на вятъра. В първия случай можем да наблюдаваме задържане и натрупване на замърсители, а във втория - по-добра вентилация, или \"продухване\". Особен интерес в това отношение представляват т.нар. \"улични каньони\" - улици, които са оградени и от двете страни от сгради. Ако вятърът духа перпендикулярно (напряко) на улицата, тогава се създават условия за задържане на замърсители и повишаване на тяхната концентрация. Обратно, при вятър, духащ по дължината на улицата, е налице това \"продухване\" и постъпване на свеж въздух, което води до понижаване на концентрациите на замърсителите. Разбира се, при наличие на фоново замърсяване, произхождащо от всички останали части на града, а също и от по-далечни райони, няма как да твърдя, че във втория случай имаме кой знае какво очистване от замърсители.      - Така е. Имам спомен за някакви опасения, изказани, мисля, от страна на специалисти в Столична община, че зачестилите епизоди на по-силно замърсяване в района на Павлово са резултат от интензивното застрояване там, защото увеличената в резултат на това грапавост на земната повърхност забавя циркулацията, която се наблюдава между склоновете на Витоша и Софийската котловина. Склонен съм да се съглася с тях донякъде. Получава се едно блокиране на тази циркулция, забавяне, смущение на потока и в резултат на това - задържане на замърсители. Този казус ме принуждава да отделям повече време и за по-дълбоко запознаване с особеностите на софийския градски микроклимат, защото самата градска подложна повърхност оказва различно въздействие върху прилежащата отгоре атмосфера, сравнено с условията които наблюдаваме извън града. Всичко това като следствие може да окаже доста усилващи замърсяването влияния.      Например през лятото често се наблюдава т.нар. остров на топлина в града. Заради нагряването на пътната настилка, покривите и стените на сградите се създават предпоставки за по-голямо повишаване на температурата на въздуха в града спрямо тази в околностите. По този начин се създават условия за нарушаване на нормалния режим на склоновия вятър, който се наблюдава по северните склонове на Витоша. - По тази тема урбанистите повече могат да говорят. - В момента Столична община получава прогнозите от модел, разработен в НИМХ. Този модел използва статистическите връзки между метеорологичните условия и наблюдаваното при тези условия замърсяване. Например статистиката показва, че най-голямо замърсяване е налице, когато имаме температурни инверсии и мъгли, следователно, когато прогнозата е за такъв тип време, можем да очакваме и съответното замърсяване. Това, разбира се, го излагам във възможно най-сбит и опростен вид. Истината е, че в един такъв модел се отчитат редица сложни взаимовръзки между най-различни процеси. Това е плод на дългогодишен труд и солидни познания в най-различни интердисциплинарно свързани научни области. - В България като цяло преобладава западно-източният пренос на въздушни маси. Още повече самата Софийска котловина е оградена от по-високи планински масиви от северната и южната страна, докато западната и източната страна са, така да се каже - \"по-отворени\". Това оказва влияние върху розата на ветровете - в София преобладават западните и източните ветрове. Това е и причината райони като Банкя, \"Люлин\" - западните квартали на София, да се оказват с най-чист въздух заради преобладаващия западен пренос. А замърсяването излиза най-силно в \"Младост\", \"Надежда\" и въобще в източните квартали на София. Това, разбира се, са мои лични \"неофициални\" изводи, направени на базата на тестове с модели. Има много локално влияещи фактори, като емисиите са един от тях. Именно по тази причина хвърлям толкова усилия в модели, които включват релефа и сградите в сметките. Моделирането и измерванията се допълват взаимно и могат да се извадят доста интересни връзки между различни параметри в процеса на изследването.      - Прави се на много места. Аз например съм участвал в такива изследвания за Хамбург. Това беше част от инициативата по европейска COST програма, основна задача в която беше да се проверят възможностите на различни модели да представят дадено замърсяване с максимална точност и бързина. Преди да се направят тестове с моделите, се правят измервания на терен и в аеродинамичен тунел. Прави се макет на района от града, който изследваме, слага се източник на замърсяване, пуска се въздушен поток, а данните се събират със сензори за отчитане на замърсяването, разположени в гъста мрежа из целия макет. Същата информация - за мощността на източника, за метеорологичните условия и за подложната повърхност, се подава и на тествания модел. После се сравняват резултатите, получени от реалните измервания, и тези, симулирани от модела. Това е част от процеса на т.нар. \"валидация\" на даден модел.      - Както и при съставянето на метеорологична прогноза, така и тук се сблъскваме с предизвикателства от най-различен характер. В конкретния случай това е недостатъчната наличност на данни. Не знаем какъв ще е режимът на трафика например. Могат да се ползват обаче данни от минали периоди и да се изследва зависимостта на интензивността на движението от деня от седмицата, от месеца, от сезона и т.н. Тези данни са необходими, за да могат да се направят съответните усреднения (където е необходимо) и типизации на емисиите, което ще ми позволи да ги приложа за бъдещ период от време. Когато се вкарат тези данни в модела паралелно с метеорологичната прогноза, която служи за основа, може да се направи и прогноза на замърсяването. Целта е да се прави краткосрочна прогноза - за две-три денонощия напред. За по-дълъг период неопределеността в прогнозата ще нараства, което е валидно и за прогнозата на времето като цяло. Разбира се, могат да се направят и прогнози за месеца, сезона, годината, но те ще имат по-скоро вероятностен характер. Това ограничение се налага главно от невъзможността да се прогнозира времето за всеки час от деня и за всеки ден, за цял месец напред. - Още съм във фазата на изследванията. Първо трябва да се намери подходящ модел, който да свърши работа, вижда се какво изисква като входяща информация и какво дава като изходяща, правят се валидации и това изисква доста време и техника. На моя лаптоп по един от моделите, с които работя, за един малък район прогнозата ще отнеме около седмица изчисления, което е, меко казано, непрактично. В момента се занимавам с тестове на един обещаващ модел, който е валидиран с повечето налични експериментални бази данни и е доста точен, а и не изисква толкова мощен изчислителен ресурс. Трябват ми обаче данни за източниците на замърсяване. Най-големият проблем е инвентаризацията на емисиите от транспорта и част от фокуса ми е върху тях. - Според мен влияе сериозно, особено на локално и микромащабно ниво. Изследванията ми с модела, за който споменах преди малко, показват, че на самото пътно платно концентрациите на прахови частици и азотни окиси могат да са 50-100 пъти по-високи от тези в междублоковото пространство. Наскоро проведох един обстоен тест с конфигурация, включваща блок 31 в \"Младост\", който е разположен непосредствено до бул. \"Александър Малинов\". Резултатите показват ясно, че стената на блока откъм булеварда е винаги изложена на голямо замърсяване независимо дали вятърът духа от булеварда към него или обратно - и това е заради влиянието на самата сграда върху преминаващия край нея въздушен поток (статия по темата можете да откриете  тук ). - Бях нает на работа в НИМХ като техник-метеоролог още като бях студент - не бях завършил даже бакалавърска степен. Още тогава казах на директора на института, че нямам намерение да бягам никъде и че искам да работя в България, пък да става каквото ще. Не ме интересуваше дори каква заплата ще взимам, защото метеорологията е голямата ми любов и си обичам и работата, и родината. Но главната причина да остана в НИМХ са хората, с които работя. Това са едни прекрасни, отзивчиви и ерудирани хора! Винаги, когато имаш нужда от помощ, съвет или насока - получаваш ги. Непрекъснато се стремят да стимулират развитието ни - на мен и на другите млади колеги.", "date": "2020.01.19", "title": "Метеорологът Антон Петров: Най-чистият въздух в София обичайно е в западните квартали"}
{"url": "https://www.dnevnik.bg/biznes/2020/01/19/4018164_iznosut_na_orujie_ot_bulgariia_se_sviva/", "text": "Износът на оръжие от България спада през 2018 г. с 37% спрямо предходната година. Той е бил на стойност 764.5 млн. евро, съобщава  \"Капитал\" , като се позовава на данни на Междуведомствената комисия по експортен контрол към министъра на икономиката. Най-много оръжие е изнесено в Саудитска Арабия, Индия, Афганистан, САЩ, Турция и Алжир. Комисията е издала 524 разрешения за износ и трансфер на продукти, свързани с отбраната, на стойност малко над 1 млрд. евро. Най-голямата част от оръжейния износ през 2018 г. е за Близкия изток - 28% от целия обем, или 213.6 млн. евро, показва докладът на Междуведомствената комисия. Досега обаче на този пазар се дължаха почти половината от продажбите на българско оръжие, а през 2017 г. там са били доставени близо три пъти повече оръжия (616.9 млн. евро). Огромен спад има в доставките за Ирак, която традиционно получава най-голяма част от българските оръжия. За ЕС страната е изнесла оръжия за 61.5 млн. евро, половината от които за Полша и Чехия. Традиционно силен пазар остава Турция, където доставките се увеличават с над една четвърт до 59 млн. евро през 2018 г. Същият обем оръжие е бил изнесен и за САЩ.", "date": "2020.01.19", "title": "Износът на оръжие от България се свива"}
{"url": "https://www.dnevnik.bg/sport/2020/01/19/4018167_v_pulno_mulchanie_vasil_bojkov_se_sreshtna_s_fenove_na/", "text": "Бизнесменът Васил Божков, който стои зад собствеността на \"Левски\", се срещна с представители на някои от фенските организации на клуба. Събитието премина и завърши, обвито в пълно мълчание. Председателят на Националния клуб на привържениците (НКП) Степан Хиндлиян заяви лаконично на излизане, че тема на разговора е било \"бъдещето на \"Левски\". \"Има собственици за тази работа, привържениците сме да подкрепяме отбора, а не да правим прогнози дали бъдещето е оптимистично или не\", заяви той. Сред присъстващите на срещата бяха бившият вицепремиер Евгений Бакърджиев, който е привърженик на сините, и бившият председател на тръста \"Синя България\" Васил Колев, както и представители на НКП и \"Ултрас Левски\".      В събота от НКП обявиха, че \"след почти половин година чакане и липса на отговор\" са поканени на среща от ръководството на клуба. Тя съвпада по време с момента, в който вицепремиерът  Валери Симеонов поиска национализация на частните лотарии . Божков има преки интереси, тъй като е мажоритарен собственик в \"Национална лотария\" АД, която е основен спонсор на \"Левски\". Според непотвърдена информация от източник на \"Дневник\" за миналия месец компанията е вложила в клуба 3 млн. лева, които са отишли за заплати, трансфери и погасяване на задължения. От НКП заявиха преди ден, че са изненадани от поканата за среща, за която те настояваха от август. \"Макар и изненадващо за нас след толкова време неглижиране и мълчание, все пак такава среща ще се състои. Не знаем причините за това преобразяване в поведението на ПФК, само може да се досещаме, но ние никога не бягаме от диалог, когато става въпрос за \"Левски\". Няма да го направим и сега\", гласеше позицията. \"Дневник\" потърси участници в срещата за коментар, но те не пожелаха да говорят.", "date": "2020.01.19", "title": "Срещата на Васил Божков с фенове на \"Левски\" приключи в пълно мълчание"}
{"url": "https://www.dnevnik.bg/kultura/2020/01/19/4014766_otkus_ot_cherveniiat_angel_na_nedim_gjursel/", "text": "                         Авторът на \"Мехмед Завоевателя\" Недим Гюрсел се завръща с романа \"Червеният ангел\", една многолика и загадъчна история, напоена с носталгия, илюзии и угризения. История, в която нищо не е такова, каквото изглежда на пръв поглед. \"Червеният ангел\" е равносметка на два живота, белязани и сякаш предопределени от събитията, положили своя кървав отпечатък върху XX век. Анонимно обаждане подтиква автор на биография на турския поет Назъм Хикмет да замине за Берлин, за да получи важни документи, свързани с живота му. Тъкмо повод да си припомни годините, прекарани в Берлин преди падането на Стената, и страстната си любов към една турска певица. Столицата на обединена Германия е същата като в неговата младост, но и съвсем различна. Няма я Стената, разделяла някога не само града, а и света на две непримирими части. Сега, дори и невидима, тя прокарва границата между две епохи. И ако прескачането от едното политическо пространство в другото, макар и трудно, все пак е било възможен и възвратим процес, то преходът във времето се оказва проблематичен. В този \"град на призраци\" минало и настояще се преплитат в съдбите на двамата главни герои - писателя, тръгнал по следите на документите и на изтлелите чувства, и \"анонимния\" правоверен комунист Али Албайрак, бивш агент на Щази, хомосексуалист, обсебен от личността и творчеството на Назъм Хикмет, за когото е донасял под псевдонима Дявол. Недим Гюрсел е знаково име в турската литература, от години живее в Париж, преподава в Сорбоната, носител е на многобройни европейски литературни отличия, кавалер е на френския Орден на изкуствата и литературата, на наградата на френския ПЕН-клуб, на Международната литературна награда за балкански писатели \"Балканика\", а една от последните му книги – \"Рисуван свят\" – е обявена за най-добър чуждестранен роман във Франция. Гюрсел лично представи у нас романа си \"Мехмед Завоевателя\", който се радва на десетки преиздания от 1995 г. до днес, а настоящата творба, \"Червеният ангел\", се спряга от критиката като върхово постижение на един безспорен талант. превод Красимир Петров I Не помня да съм виждал някога Берлин толкова пуст, толкова затрупан от сняг. Когато самолетът започна да се снижава към летище \"Тегел\", първото нещо, което забелязах, беше прострял се до безкрая бял килим. Облачното небе със сребристи оттенъци започваше да потъмнява; слънцето оставаше невидимо. В тази агонизираща дрезгава светлина светът изглеждаше безлюден, нереален като в древна приказка. Сетне постепенно започнах да различавам замръзналите езера, щръкналите над снега дървета и белите покриви. И разбира се, телевизионната кула, която червенееше в здрача. При първото ми посещение научих, че западногерманците наричат този символ на Източен Берлин \"Аспержата\". Тогава Стената все още я имаше, градът беше преполовен като диарбекирска диня и тази кула, гордост на гражданите от източната част, е може би единственият спомен от онова време, който все още ме кара да мечтая. Казвах си, че непременно трябва да се кача на нея, да кацна на върха, предизвикателно като прелетна птица, и да огледам ширналия се под нозете ми град заедно със Стената. Понякога, при ясно време, когато грееше слънце, върху стъклата на малкия въртящ се ресторант се появяваше кръст от светлина. Сякаш Бог си отмъщаваше на комунизма. Ерих Хонекер беше затворил всички църкви в Източен Берлин, но не можеше да попречи на тази игра на светлината. Сега лесно бих могъл да се кача до върха на тази \"Аспержа\" и да съзерцавам Кройцберг с уличките, по които се разхождат моите сънародници, покривите на Шарлотенбург, езерата и горите, напомнящата войната срутена камбанария на \"Кайзер-Вилхелм-Гедехтнискирхе\", край която някога минавах всеки ден. Вече бях свикнал с безконечните думи, долепени една до друга, подобно на трамвайните мотриси на Изток, с твърдите звуци и коравите извивки на този красив говор, но не знаех езика на Гьоте. Тогава се интересувах единствено от поета Назъм Хикмет, за когото пишех книга. Този път на слизане от самолета не се качих на автобус 109, а взех такси и дадох адреса на хотела. Прекосихме гъстата гора на \"Фолкспарк\". \"Хоенцолернканал\" беше замръзнал. Широката му бяла и гладка лента се точеше към града. Снегът бе покрил улици и тротоари. Движехме се едва-едва, а аз бързах, за да не закъснея за срещата. Запъвайки се, опитах да кажа на шофьора да кара по-бързо, но изглежда това не го трогна. Сигурно думите ми са му били непонятни. Немският език много ми харесваше, беше ме покорил по времето, когато пребивавах тук, но така и не го научих. Не ми остана време, пък и нямах особено желание. Единственото, което ме интересуваше, не беше \"революцията\", както казваха тогава, а изследването. Дълго, много дълго бях погълнат от света на Назъм Хикмет. Нужни ми бяха много години, за да се отърся от неговото влияние. Когато завихме от \"Кайзер-Фридрихщрасе\" по тесните улици на Шарлотенбург, таксито съвсем намали ход. Все едно се движехме на забавен кадър в черно-бял филм. Уж напредвахме, а сякаш стояхме на едно място. Започвах да губя търпение. Паркираните покрай тротоарите коли бяха затрупани от сняг. Кафенета и ресторанти бяха отворени, но в тях не се виждаше жива душа. Бледи светлини едва прозираха зад запотените витрини. Безшумно ни изпревари празен автобус. Дори той се движеше по-бързо от нас. Исках да кажа това на шофьора, но думите ми убягваха, пък и не ми се щеше да се оплаквам на английски. Лека-полека, бавно, но сигурно най-сетне стигнахме до хотела на \"Блайбтройщрасе\". Едва там установих, че моята припряност е била излишна. Часовникът на рецепцията показваше шестнайсет часа. Бях забравил за часовата разлика между Истанбул и Берлин. Оставаше ми цял час до срещата, цял един час, който не знаех как да прекарам в това снежно време. Оставих куфара в моята стая на четвъртия етаж и излязох да се разходя по \"Курфюрстендам\". Ярките витрини, изисканите кафенета си бяха на мястото, но като изключим няколко коли с вериги на гумите, улиците бяха почти пусти. Градът изглеждаше безлюден. Снегът поглъщаше шума. Не чух дори двуетажния автобус, който премина като сянка. След глъчката и задръстванията в Истанбул покоят и тишината на Берлин ми се сториха някак тревожни. Когато точно в пет часа влязох в кафене \"Вейерс\", вече се беше стъмнило. Седнах на маса вляво от бара, в отделението за пушачи. Оттатък витрината, отвъд голите клони на дърветата, в заснежения парк смътно се долавяха очертанията на \"Лудвигскирхе\". Зеленясалата камбанария и тухлените стени ѝ придаваха особена призрачност. Изглеждаше някак странна, тайнствена, дошла сякаш от друга планета. Стори ми се различна от сградата, чието отражение навремето съзерцавах на лунна светлина в неподвижната повърхност на водното огледало и по чиито стълби понякога се изкачвах не за да присъствам на службата, а да наблюдавам богомолците. Берлин не ми се стори променен, но да си призная, заснежен не ми хареса особено. Сервитьорката запали свещта на моята маса. Рижата ѝ коса беше прибрана на тила в конска опашка, а червилото ѝ беше тухленочервено на цвят. Носеше бяла блуза, червена жилетка, грижливо изгладен тесен панталон и червена вратовръзка на бели точки. Сините ѝ очи напомняха \"пламтящите\" очи, които, както твърди Назъм Хикмет в Kuvay Milliye, така добре отивали на Мустафа Кемал. Не ми обръщайте внимание, ако постоянно цитирам този поет. Нека веднага ви обясня: дойдох в столицата на обединена Германия, за да взема свързани с него документи. Трябваше да ви осведомя от самото начало, ала заради спускането над летище \"Тегел\" в това снежно време, проточилото се пътуване, опасението да не закъснея за срещата и вълнението (откровено казано, примесено с тъга), че отново съм в Берлин, просто забравих да го направя. Сервитьорката отново дойде и попита какво ще желая. За малко да ѝ отговоря: \"Документите, и ако може веднага!\". За съжаление, те не бяха у нея, а у човека, който закъсняваше и чието име дори не знаех. Поръчах кафе и шнапс. Други клиенти нямаше. След известно време заведението започна да се пълни. Онзи, когото очаквах обаче, все не идваше. Два дни преди това дрезгав глас ми се обади по телефона и без да се представи, ми съобщи, че разполагал с документи, свързани с Назъм Хикмет и с Турската комунистическа партия, но не желаел да ги предава на някоя институция, а предпочитал да ги повери на писател, известен с безупречната си почтеност. Гласът, заглушаван от напиращи в гърлото секрети, пресипнал от алкохола и тютюна, явно принадлежеше на старец. Турските думи излизаха от устата му една по една, все едно отронени от капкомер, сякаш той бе започнал да забравя родния си език. Мъжът говореше бавно, без паузи. Не желаел да влиза в подробности по телефона, затова ми предложи да се видим в Берлин в удобно за мен време. Уговорихме си среща след два дни в кафене \"Вейерс\". Започвах да съжалявам, че побързах да тръгна и да се озова тук, без да го запитам каквото и да било. Защо се бях оставил до ме убеди толкова лесно? Без съмнение, защото ставаше въпрос за виден поет, на когото бях посветил няколко години от живота си: надявах се да науча нещо повече за него. Що се отнася до ТКП, тя изобщо не ме интересуваше. В крайна сметка бях биограф и не се занимавах с политическа история. Помислих си, че човекът изобщо няма да дойде на срещата. Вероятно е искал да ме изпита, ако не и да се погаври с мен. Може би някой приятел си бе направил шега. След завръщането ми в Истанбул ще се извини с думите: \"Въобще не съм си представял, че ще отидеш чак в Берлин заради прекрасните очи на Назъм\". А аз ще му отвърна: \"Прав си. Който тръгне на лов, сам става дивеч\". Сетих се за прочутата картина на Брьогел \"Ловци в снега\". Последвани от кучетата, ловците се връщат с празни ръце, а под оловносивото небе околността чезне в натрупалия сняг; те минават на върволица покрай ред букови дървета с накацали по тях гарвани. От цялата сцена лъха дълбока печал. Макар моят лов да нямаше нищо общо с представения от Брьогел, аз също имах усещането, че се завръщам с празни ръце. Бях ядосан, чувствах се излъган. Някой се бе подиграл с мен, напразно бях предприел това пътуване. Бяха ме примамили тук. Бог знае какво щеше да се случи понататък! Дано това да е просто лоша шега! Възможно бе да съм попаднал в клопка. Като нищо някой вече ме причакваше зад ъгъла, за да ме убие. Проснат в снега труп на убит в Берлин писател. Да умра в този изтерзан град, толкова пъти разрушаван и опожаряван, и всеки път възраждащ се от пепелта Преследван като някаква яребица. Но защо? Защо някой би посегнал на живота ми? Не бях сторил зло никому и не дължах никому нищо. Не бях нито бивш шпионин, нито пък член на тайно общество. Единственият ми грях бе, че след няколко години прекъсване отново тръгвах по дирите на Назъм Хикмет и воден от отколешната си страст по великия поет, търсех в Берлин следи от неговото присъствие. Впрочем той бе оставил тук твърде малко спомени. Идвал бе няколко пъти в Източен Берлин по повод Младежкия фестивал, но много по-често бе пребивавал в Лайпциг, за да работи над програмите на \"Наше радио\", орган на ТКП. Тъй силно страдаше от носталгия, че охотно би се обърнал към доктор Фауст, за да сключи сделка с дявола. Би поискал от него не вечна младост или богатство, а само да прекара един час в Истанбул. С разбито от мъка по родината сърце бе готов да подпише договора със собствената си кръв. Все пак домът на Фауст не бе там, а в Прага. Назъм така и не посети Западен Берлин и умря в Москва през 1963 година, много преди да падне Стената. Всъщност толкова по-добре. Инак би видял как рухва каузата, на която бе посветил живота си и в името на която бе осъден на затвор. Вероятно би умрял от мъка. Та нали докато бе в затвора в Бурса, където остана от 1938 до 1950 година, той каза, че човешкият живот е прекалено дълъг, но все пак не толкова, колкото на гарвана? През младостта си не успя да се срещне с Ленин, но затова пък застана в почетен караул пред ковчега му. Така поне не бе смазан под тежестта на срутените си кумири. Затова с гордост писа: \"Искаха да ме прогонят от моята партия, / но не успяха\".", "date": "2020.01.19", "title": "Откъс от \"Червеният ангел\" на Недим Гюрсел"}
{"url": "https://www.dnevnik.bg/bulgaria/2020/01/19/4018170_pri_obira_v_mitnicata_v_blagoevgrad_ohranata_davala/", "text": "Системата на СОТ в сградата на Агенция \"Митници\" в Благоевград е реагирала четири пъти по време на обира, а от физическата охрана на място е връщан отговор, че няма нарушение. Това каза на брифинг районният прокурор на Благоевград Борислав Ковачки по повод кражбата с взлом в особено големи размери, извършена в Митническо бюро – Благоевград, към Териториална дирекция \"Югозападна\", за която се разбра вчера. Той уточни, цитиран от Агенция \"Фокус\", че първият сигнал е подаден в 23.35 часа на 17 януари. \"Целият обир е извършен за около 2 часа. По сигналите от СОТ установихме и кога е било първото проникване. Предмет на разследване е защо физическата охрана, която е била на място, не е реагирала\", каза той. Съобщи, че крадците са пуснали всички чешми и в продължение на 10 часа водата се е излизавал в митницата, което е довело до големи щети. Прокурорът посочи, че според процедурата физическата охрана, която е на място, е длъжна при подаване на сигнал от СОТ да отиде и да провери дали има проникване. \"Информацията, която те са връщали, е, че няма нарушение\", прибави прокурор Ковачки. Той допълни, че не може да коментира какво казват служителите по този въпрос, защото така ще разкрие следствена тайна. \"В района има видеокамери, записите от тях са иззети. На тях се виждат неща, които си заслужават нашето внимание, затова и имаме версия, по която се работи\", уточни прокурор Ковачки. Районният прокурор каза още, че кражбата от Митническо бюро – Югозапад, е установена в 08.30 часа на 18 януари. Това е станало при извършване на сутрешния обход от служителите, които застъпват на смяна. Те са видели, че има разхвърляни накити по двора. \"Не са откраднати ценни документи на митницата, единствено са взети пари на значителна стойност и метални украшения, които най-вероятно са смятали, че са от благороден метал. Предполагам, че ако крадците са знаели от какво са изработени накитите, едва ли щяха да мъкнат тежки железа. Щяха да се задоволят само с паричната сума. В открадната сума е имало банкноти в различна валута, сред които и фалшиви, на обща стойност от около 230 хил. лв.  Той прибави, че в момента са провежда и разследване – защо са се натрупвали веществени доказателства, които не са по досъдебни производства, а по административнонаказателни.", "date": "2020.01.19", "title": "При обира в митницата в Благоевград охраната давала сигнал, че няма проблем"}
{"url": "https://www.dnevnik.bg/sport/2020/01/19/4018171_zlatan_dostigna_rekordno_burzo_150_pobedi_v_seriia_a/", "text": "Нападателят на \"Милан\"  Златан Ибрахимович  остави своята следа в Серия А с рекорд. Той стана футболистът, достигнал най-бързо до 150 победи, откакто в италианското първенство се присъждат три точки за успех (от сезон 1994-95). Ибрахимович се нуждаеше от 222 мача, за да изпълни постижението, съобщава технологичната компания за статистика Opta. Това се случи, след като 38-годишният швед игра цял мач при драматичния успех на \"Милан\" с 3:2 над \"Удинезе\". В герой за \"росонерите\" се превърна Анте Ребич, който се появи като резерва в началото на втората част. Хърватинът се разписа два пъти в мача, като вкара решителния гол в 93-ата минута. С успеха си \"Милан\" записа втора поредна победа. \"Росонерите\" са осми с 28 точки, като тимът трябва да извърви дълъг път, ако иска да спаси сезона с по-предно класиране.", "date": "2020.01.19", "title": "Златан Ибрахимович достигна рекордно бързо 150 победи в Серия А"}
{"url": "https://www.dnevnik.bg/sviat/2020/01/19/4018169_kitai_zabraniava_torbichkite_i_plastmasite_za/", "text": "Китай ускорява сроковете за забрана на производство, продажба и употреба на пластмасови продукти за еднократна употреба в опит да се справи с един от най-големите екологични проблеми на страната, съобщи \"Ройтерс\". Държавата, която произвежда най-много пластмаси в света и е сочена за водещ замърсител на световните океани с микропластмаса, все още трупа необработени продукти по сметищата или ги изхвърля в реките, допълва агенцията. В неделя Комисията за национално развитие и реформи и Министерството на околната среда в Пекин съобщиха, че до края на тази година във всички големи градове ще влезе в сила забрана за употреба на пластмасови торбички за пазаруване. Комисията е органът, който се занимава с планиране и определяне на политиките, посочва още, че това ограничение ще обхване всички градове през 2022 г. От 2025 г. няма да е позволено опаковането и продажбата на пресни продукти в пластмаса. Постепенно ще бъдат премахнати и пластмасите от заведенията за бързо хранене и пакетирането на куриерски пратки. В края на 2020 г. няма да се използват пластмасови сламки в ресторантите, а в следващите 5 години употребата на еднократна пластмаса трябва да бъде намалена с 30% в цялата ресторантьорска индустрия. От комисията съобщават, че на някои райони и сектори от икономиката ще бъде забранено да произвеждат и продават пластмасови продукти, но засега няма подробности кои са те. Спират производството и продажбите на тънките пластмасови торби с дебелина под 0.025 мм, както и на найлони за земеделието под 0.1 мм. Китай вече забрани внос на пластмасови отпадъци и употребата на пластмаси от медицината в производството на пластмаса. Правителството увеличава дела на преработените отпадъци и изгражда специални центрове в опит да овладее проблема, допълва \"Ройтерс\".", "date": "2020.01.19", "title": "Китай забранява торбичките и пластмасите за еднократна употреба"}
{"url": "https://www.dnevnik.bg/razvlechenie/2020/12/17/4017816_edin_ot_dvama_ili_trima_veliki_cigulari_na_nasheto/", "text": "                         Автор на статията е Венета Нейнска, музикант и артистичен директор на \"Модо България\" - организацията, която стои зад проектите за популяризиране на класическата музика  \"Концерти \"Мотив\"  и  \"Концерти на възглавници\" . Тук  можете да намерите първата част на статията, където са историите на Николо Паганини,  Пабло Сарасате, Йозеф Йоахим, Южен Изаи и Фриц Крайслер.  Според внушителна част от специалистите по света Яша Хайфец (1901-1987) е най-великият цигулар на 20 век или поне най-големият виртуоз след Паганини. Роден във Вилна (днешен Вилнюс, Литва), тогава част от Руската империя, малкият Яша получава първите си уроци по цигулка от своя баща на двегодишна възраст. Седемгодишен прави официалния си дебют, изпълнявайки Концерта за цигулка и оркестър от Феликс Менделсон. Попитан в интервю кои са най-добрите му студенти, учителят му в консерваторията в Санкт Петербург Леополд Ауер не споменава Яша и когато журналистът отбелязва този факт, Ауер обяснява: \"Яша ли? Той не е мой ученик, той е ученик на Господ.\" Няколко години по-късно Фриц Крайслер възкликва след концерта му в Берлин: \"Най-добре да си счупим цигулките в коленете!\". Кариерата на Хайфец се развива главоломно, като той успява да издържа цялата си фамилия от най-ранна детска възраст. Заминава на турне в САЩ през 1917 г. със семейството си и заради междувременно избухналата Октомврийска революция остава в Америка до края на живота си. Здравословни проблеми и травми постепенно го карат да се откаже от концертна дейност, но той се посвещава на преподаването, както и на значими социални каузи като чистия въздух и единен телефонен номер за спешни случаи (911). Годината е 1967, когато Хайфец превръща своето \"Рено\" в електрически автомобил. Съветският съюз разглежда Хайфец като предател заради емигрирането му в САЩ, а други музиканти, които остават, са провъзгласени за патриоти. Един от тях е Давид Ойстрах, на когото Дмитрий Шостакович и Арам Хачатурян посвещават своите цигулкови концерти. По време на Втората световна война Ойстрах изнася множество концерти пред войници и работници въпреки изключително тежките условия. Впоследствие има възможността да концертира на Запад, но става прочут с рядко срещана сред виртуозите черта на характера - пословичната му скромност. Интересът на публиката към дебюта му в \"Карнеги хол\" бил толкова голям, че повече от 7 хил. души се редили на опашка часове преди да започне продажбата на билети. Малко след края на войната Йехуди Менухин го посещава в Москва и оттогава бележи началото си тяхното голямо приятелство. Менухин го нарича \"един от двама или трима велики цигулари на нашето време\": Както и Хайфец, Йехуди Менухин (1916-1999) също е литовски евреин, но роден в Ню Йорк. Той изумява публиката от ранна детска възраст с несъответствието между тромавата си физика и нечуваното майсторство на цигулката. Семейството му се мести в Европа, където Менухин трябва да започне уроци с прочутия Южен Изаи, но малкият музикант не одобрява методите на белгиеца и избира румънския виртуоз Джордже Енеску за свой учител. Главозамайващата му кариера на класически музикант включва седемдесет години звукозаписна дейност - прави първия си запис на 13 години, а последния - през 1999. Менухин е имал само една ученичка, но за сметка на това основава конкурс, фестивал и училище за млади музиканти. Той е човекът, който обявява 1 октомври за Международен ден на музиката с цел хора, които нямат достъп до музика, да имат тази възможност. Любопитството му към различните музикални жанрове никога не намалява, а най-прочутите му съвместни изпълнения са с индийския изпълнител на ситар Рави Шанкар, с когото имат албум, награден с \"Грами\", и с френския джазов цигулар Стефан Грапели: През 60-те емблемата на класическата музика в Ню Йорк - \"Карнеги хол\", е заплашена от събаряне, като на нейно място се планира построяването на небостъргач с търговско предназначение. Общественото недоволство е фокусирано от големия американски цигулар Исак Щерн (1920-2001), който успява да убеди града да купи сградата и да я стопанисва. Нито дете гений, нито умопомрачаващ виртуоз, Исак е роден в Полша, но от втората си година е жител на САЩ. Сред прочутите му изяви са участията му във филмите \"Хумореска\" и \"Цигулар на покрива\", както и \"От Мао до Моцарт\" - документален филм за безпрецедентната покана от китайската държава към американски музикант, награден с \"Оскар\". Въпреки че силно вярва в значението на връзката между изкуството и политиката, до края на живота си Исак Щерн отказва да концертира в Германия - страната, в която Холокостът е планиран и осъществен. Като ангажиран общественик и председател на множество ключови музикални организации Щерн избира да подкрепя талантливи млади музиканти. Именно на него дължат кариерите си някои от най-големите изпълнители на нашето време като Ицхак Пърлман, Пинкас Цукерман и Йо-Йо Ма, Шломо Минц и Йефим Бронфман. \" е прозвището, което българският цигулар Васко Абаджиев (1926-1978) получава още като дете, а четири години преди смъртта му самият Менухин ще каже за него: \"Васко Абаджиев свири божествено! Вие, българите, трябва да се гордеете с него!\" Роден в семейството на цигулар и пианистка, Васко дебютира на 6-годишна възраст, а на 9 вече завършва консерваторията. Безмерният му талант изумява дори и най-големите специалисти, включително когато се записва за участие в Първия международен конкурс по цигулка във Виена, където не е допуснат за участие поради крехката си възраст, но получава повече точки от победителя - 29-годишния Давид Ойстрах, който пък не се осмелява да свири Бах в продължение на две години след като чува малкия Васко да го изпълнява. Историята се повтаря, когато 10-годишният цигулар участва в най-престижния конкурс за цигулари - този в Брюксел. Въпреки че вече притежава дори диплома за висше образование, той отново не е допуснат като официален участник, но пак получава най-висок резултат. Тогава белгийската кралица Елизабет го кани на частна аудиенция и му предлага белгийско гражданство. Васко отказва с думите: \" \"Българският Моцарт\", \"Паганини на XX век\" - възхваляващите прозвища по негов адрес са безбройни, както и покорените сцени и спечелените конкурси. Свири с най-известните оркестри и диригенти в Европа като Вилхелм Фуртвенглер, Ерих Клайбер и Карл Бьом, но през 50-те години българската държава го принуждава да избяга в Западна Европа. Името му е забранено за споменаване, записите му са заличени и неговият гений остава неизвестен за българското общество. След смъртта на баща му, а и особено след тази на майка му, Васко не съумява да се грижи за себе си, работи като куриер, свири из кръчмите на Хамбург, а накрая тялото му е намерено във влак.", "date": "2020.01.19", "title": "Eдин от двама или трима велики цигулари на нашето време"}
{"url": "https://www.dnevnik.bg/sviat/2020/01/19/4018181_bashtata_na_megan_markul_ia_obvini_che_pechalbarka/", "text": "Томас Маркъл, бащата на Меган, херцогиня на Съсекс, я обвини, че е печалбарка, която със съпруга си принц Хари само накърнява репутацията на британската монархия. В интервю за документален филм на развлекателния телевизионен канал Channel 5 той каза, че дъщеря му е захвърлила \"мечтата на всяко момиче\". Двамата са скарани още от годежа ѝ с принц Хари. \"Разочароващо е, защото тя фактически сбъдна мечтата на всяко момиче\", казва Томас Маркъл за филма, откъс от който бе разпространен в неделя. \"Всяко момиче иска да стане принцеса и тя го постигна, а сега го захвърля и, изглежда, го прави заради пари.\" Разговорът е воден, след като Хари и Меган обявиха, че искат да се оттеглят от официалните си ангажименти като членове на кралското семейство. В събота Бъкинамският дворец съобщи, че от пролетта те няма да са част от семейството, няма да получават публични средства и ще възстановят близо 2.4 млн. паунда, с които беше ремонтиран домът им в Уиндзор. В съобщението на Елизабет Втора се казва още, че тя напълно разбира желанието им за самостоятелен живот и че винаги ще ги обича. Това се очертава като вероятно най-голямото сътресение за кралското семейство от смъртта на Лейди Даяна, докато кралицата е на особена почит сред британците и институцията създава стабилност във времена, когато страната преминава през изпитанието на Брекзит. Затова новините около Хари и Меган не са водещи само за таблоидите, но и за сериозните медии. Томас Маркъл обаче смята, че Меган е отказала да изпълнява едно от основните си задължения. Според него кралското семейство е \"една от най-великите институции, съществували някога\" и че на сватбата през май 2018 г. дъщеря му е поела задължение \"да бъде част от кралските особи и да ги представлява\". \"Но те рушат тази институция, карат я да изглежда евтино като нещо, което не заслужава уважение... Превръщат я в \"Уолмарт\" корона. Това е отвратително, не бива да го правят\", цитират още думите му от Channel 5. Той допълва, че не очаква тя или принц Хари да му се обадят, особено в сегашната ситуация. \"Мисля, че в момента те се превръщат в две души, изгубили посока. Не ги знам какво търсят и мисля, че те също не знаят.\"", "date": "2020.01.19", "title": "Бащата на Меган Маркъл я обвини, че е печалбарка, която не знае какво иска"}
{"url": "https://www.dnevnik.bg/sport/2020/01/19/4018183_ludogorec_prodade_poluzashtitnik_v_kazahstan/", "text": "Българският шампион  \"Лудогорец\"  осъществи нов изходящ трансфер в чужбина. Тимът от Разград обяви на сайта си, че е приключил успешно преговорите с \"Кайрат\" (Алмати) за продажбата на дефанзивния полузащитник Яцек Горалски. Подробности по сделката не бяха съобщени, като според неофициална информация се очаква \"Лудогорец\" да получи над 1 милион евро за правата на футболиста. \"Лудогорец\" благодари на Горалски за свършеното в тима през последните 2.5 години, както и за съдействието му за финализиране на трансфера. Клубът пожелава успех на Яцек Горалски в бъдещата му кариера, както и на европейското първенство през лятото\", пише в сайта на българския шампион. Горалски пристигна през лятото на 2017 г. от полския \"Ягелония\" с трансфер за 1.5 милиона евро. Полузащитникът се наложи бързо в състава и изигра 93 мача за клуба. Горалски е национал на Полша и има 13 двубоя за страната си. Той игра на световното първенство в Русия през 2018 г., като се очаква да бъде в състава за европейското през лятото. \"Лудогорец\" и \"Кайрат\" предстои да изиграят контрола на 29 януари, като част от подготовката на двата отбора.", "date": "2020.01.19", "title": "\"Лудогорец\" продаде полузащитник в Казахстан"}
{"url": "https://www.dnevnik.bg/photos/2020/01/19/4018054_fotogaleriia_vitosha_-_na_ruka_razstoianie/", "text": "Витоша е студентската ми любов. Продължих да я посещавам и после, макар че отдавна не я гледам през прозореца си. Сега се повдигна темата за нейната недостъпност, което ме провокира да драсна някой ред. На снимката са последните дървета по пътя към Черни.", "date": "2020.01.19", "title": "Фотогалерия: Витоша - на ръка разстояние"}
{"url": "https://www.dnevnik.bg/bulgaria/2020/01/19/4018208_kratki_novini_v_gurciia_e_arestuvan_bulgarin_za/", "text": "                         . В Гърция е арестуван българин за търговия с бебета Полицията го издирва от 2 г., съобщава БНР. Срещу него има повдигнато обвинение за участие в престъпна група за продажба на бебета в Гърция. Той успява да избегне задържане преди две години, когато прекарва три млади българки в напреднала бременност, но от Италия. Отстранени са най-тежките аварии по водопровод от \"Тича\" към Шумен  Течовете бяха в над 100-метров тунел близо до село Хан Крум, съобщи БНР. По останалите аварии, които са по продължението на водопровода, ще се работи при първа възможност, посочват от водното дружество. На този етап водата няма да бъде спирана. Борисов прие Кристалина Георгиева Министър-председателят Бойко Борисов се срещна с управляващия директор на МВФ Кристалина Георгиева. Те са обсъдили сътрудничеството на България с фонда, в срещата е участвал и финансовият министър Владислав Горанов. Борисов отчел, че България стабилно напредва към чакалнята на еврозоната, съобщи правителствената пресслужба. От своя страна Кристалина Георгиева е отбелязала, че това е добър стимул за реализацията на набелязаните от кабинета управленски приоритети. Борисов е подчертал, че професионалните успехи на Кристалина Георгиева за развитието на МВФ ще имат позитивно отражение и за авторитета на България в международен план.", "date": "2020.01.19", "title": "Кратки новини: В Гърция е арестуван българин за търговия с бебета"}
{"url": "https://www.dnevnik.bg/sport/2020/01/19/4018209_snimka_na_denia_propusnatata_vuzmojnost_za_albert_popov/", "text": "Алберт Попов имаше добра възможност, но не успя да запише ново  . Българинът заемаше 18-о място след първия манш, но не завърши слалома във Венген заради пропусната врата. Победител в надпреварата стана французинът Клеман Ноел. Сред четиримата незавършили беше и досегашният водач за Световната купа Алексей Пинтюро, който беше изместен на върха от норвежеца Хенрик Кристоферсен.", "date": "2020.01.19", "title": "Снимка на деня: Пропуснатата възможност за Алберт Попов"}
{"url": "https://www.dnevnik.bg/citat_na_deniia/2020/01/19/4018212_citat_na_denia_az_sum_daleche_ot_greha/", "text": "                         Това заяви в предаването \"Беновска пита\" по \"Канал 3\" новият министър на околната среда и водите Емил Димитров, популярен с прозвището си Ревизоро. Коментарът му бе в отговор на въпрос на водещата кой ще строи новия водопровод, по който вода от язовир \"Белмекен\", прехвърлена в \"Бели Искър\" и през водопроводната система на София, ще стигне до Перник. Димитров посочи, че не възлага обществени поръчки и не се занимава със строителство, и прехвърли темата към министъра на икономиката Емил Караниколов, който от началото на кризата в Перник е командирован там от премиера. Караниколов  обяви в събота  сутринта това решение за водната криза в Перник. Така и не се разбра обаче кой ще изпълнява строителството, което се очаква да започне в следващите дни. Само бе обявено, че трасето от 13.5 км, което ще достави водата от Мало Бучино до кв. \"Изток\" на Перник, ще се строи от 12 екипа денонощно и ще струва до 25 млн. лв.", "date": "2020.01.19", "title": "Цитат на деня: Аз съм далече от греха"}
{"url": "https://www.dnevnik.bg/sport/2020/01/19/4018214_vduhnoveniiat_furkad_vze_chetvurta_poredna_pobeda_v/", "text": "Французинът Мартен Фуркад се възползва максимално от отсъствието на големия си конкурент Йоханес Тингес Бьо и записа четвърта поредна победа в биатлона. 31-годишният състезател спечели преследването на 12.5 км в Руполдинг, с което затвърди добрата си форма от началото на годината. В четвъртък Фуркад триумфира в спринта в германския зимен курорт, а няколко дни по-рано записа победи в спринта и масовия старт в Оберхоф. Французинът беше безгрешен при четирите си стрелби и измина дистанцията в преследването за 31:26,8 минути. Втори и трети останаха сънародникът му Кентен Фийон Майе (+17,6 сек.) и Ветле Кристиансен (+46,0). Французите можеха да окупират подиума, но Симон Дестио остана на една десета от норвежеца. Димитър Герджиков беше единственият българин, който участва в състезанието. С четири пропуска в стрелбата той завърши 53-и с изоставане от 5:26,7 мин. Бьо, който спечели пет от първите седем надпревари за сезона, реши да пропусне стартовете в Оберхоф и Руполдинг заради раждането на сина си. В генералното класиране носителят на Световната купа се смъкна до седмото място с 374 точки, като начело е Фуркад с 507. Следващите стартове в биатлона са в словенския зимен център Поклюка, като ще се проведат от 23 до 26 януари.", "date": "2020.01.19", "title": "Вдъхновеният Фуркад взе четвърта поредна победа в отсъствието на Бьо"}
{"url": "https://www.dnevnik.bg/bulgaria/2020/01/19/4018218_do_kraia_na_mart_shte_e_po-toplo_ot_normalnoto/", "text": "Мъглите ще са все по-редки занапред с нахлуващия от днес по-хладен въздух в страната, което ще помогне и на въздуха да е по-чист. В близките два месеца обаче температурите ще се повишават над нормата за сезона, прогнозира пред \"Нова телевизия\" климатологът Георги Рачев. Той прогнозира, че към сряда в половин България ще има двуцифрени максимални температури. \"Няма студ в Европа. С 1-2.5 градуса над нормата са температурите в момента\", обяви той. Прогнозира, че до края на януари не се очакват валежи. Следващите два месеца - февруари и март също ще се по-топли от обичайното и също не може да се очакват валежи в нормата. Очертава се нормално лято, с малко по-високи температури и с нормално количество валежи, прогнозира климатологът.", "date": "2020.01.19", "title": "До края на март ще е по-топло от нормалното"}
{"url": "https://www.dnevnik.bg/sport/2020/01/19/4018219_fotogaleriia_zimnite_emocii_na_vitosha/", "text": "Със състезания и атрактивни дейности \"Витоша зимен фест\" отбеляза Световния ден на снега. Сред най-вълнуващите надпревари и тази година беше спускането с велосипеди.", "date": "2020.01.19", "title": "Фотогалерия: Зимните емоции в празника на Витоша"}
{"url": "https://www.dnevnik.bg/photos/2020/01/19/4018125_fotogaleriia_svetovnite_snimki_na_denia_-_18_i_19/", "text": "Новородено шимпанзе, снимано в зоопарка на Сао Пауло в Бразилия.", "date": "2020.01.19", "title": "Фотогалерия: Световните снимки на деня - 18 и 19 януари 2020 г."}
{"url": "https://www.dnevnik.bg/sport/2020/01/19/4018230_v_shampionski_stil_livurpul_nadvi_junaited_i_gleda/", "text": "Ливърпул\" е една стъпка по-близо до мечтата за първа титла във Висшата лига от 30 години насам след успех срещу \"Манчестър юнайтед\". Тимът на Юрген Клоп се наложи с 2:0 в голямото дерби на английския футбол. Мърсисайдци вкараха по един гол в началото и края на мача благодарение на Върджил ван Дайк и Мохамед Салах. Победата можеше да бъде по-изразителна, но червените допуснаха много пропуски пред вратата на \"Юнайтед\". \"Ливърпул\" вече е в серия от 39 поредни мача без загуба във Висшата лига. Отборът се разписа във всеки от първите 22 мача, с което подобриха предишното си постижение от сезон 1933-34. Това беше 19-а поредна победа у дома в първенството, като червените са на две от рекорда на клуба. След 22 кръга мърсисайдци събраха 64 точки, като тимът на Клоп има 16 повече и мач по-малко спрямо втория \"Манчестър сити\".      \"Юнайтед\" беше с ограничен ресурс в атака, тъй като голмайсторът на тима Маркъс Рашфорд не успя да се възстанови от контузията в гърба. В опит да спре нападателната мощ на мърсисайдци мениджърът на \"червените дяволи\" Оле Гунар Солскяр излезе с трима централни защитници. \"Ливърпул\" обаче бързо успя да намери пролука и поведе в резултата, когато Ван Дайк вкара с глава след изпълнение на корнер. В 14-ата минута защитникът се извиси над Хари Магуайър, като в ситуацията Джо Гомес помогна с добри действия с тяло.      Малко по-късно Роберто Фирмино вкара топката във вратата, но голът беше отменен след видеопреглед. Впоследствие беше отсъдено нарушение на Вай Дайк срещу Давид де Хеа, като вратарят на \"Юнайтед\" протестира бурно при първоначалното решение на съдията и получи жълт картон. Попадение на Джорджиньо Вайналдум също беше отменено заради засада. Футболистите на \"Ливърпул\" имаха пълен контрол върху случващото се на терена и с разнообразна игра достигаха до добри възможности.      \"Юнайтед\" показа зъби едва в края на първата част, когато Антони Марсиал стреля встрани. \"Червените дяволи\" действаха неуверено, като нямаха ясен план как да противодействат на играта на съперника. В края на първото полувреме Садио Мане можеше да удвои преднината на тима си, но ударът му беше спасен от Де Хея. Устремът на \"Ливърпул\" продължи и в началото на втората част, когато червените пропуснаха добри възможности. Салах не успя да отбележи от няколко метра, след като получи остро подаване от Анди Робъртсън. По-късно Джордан Хендерсън си освободи място за удар и стреля в страничната греда.      Домакините бяха стеснили кръга около наказателното поле, но вторият гол не идваше. Пропуските на \"Ливърпул\" дадоха възможност на \"Юнайтед\" да опита да се върне в мача. В 60-ата минута Марсиал направи двойно подаване с Андреас Перейра и шутира силно, но над вратата. \"Юнайтед\" опита финален натиск, но това доведе до нов гол за \"Ливърпул\". Салах се откъсна и преодоля Де Хея с удар под плонжа му.     ", "date": "2020.01.19", "title": "В шампионски стил \"Ливърпул\" надви \"Юнайтед\" и гледа уверено към титлата"}
{"url": "https://www.dnevnik.bg/sport/2020/01/19/4018244_hebur_otnovo_slomi_neftohimik_i_grabna_voleibolnata/", "text": "За втора поредна година \"Хебър\" спечели купата на България във волейбола. Тимът от Пазарджик защити титлата си след успех с 3:0 (25:19, 25:23, 27:25) срещу шампиона в първенството \"Нефтохимик\", който беше домакин на финалите в турнира. Пред пълни трибуни в зала \"Младост\" в Бургас воденият от Атанас Петров отбор заслужено стигна до втория си трофей през сезона. В началото на октомври  \"Хебър\" грабна суперкупата на страната  отново след победа над \"Нефтохимик\". Националният разпределител Георги Братоев поведе \"Хебър\" към успеха, като 32-годишният състезател получи зелен картон във втория гейм за проява на феърплей. В първия гейм \"Хебър\" нямаше проблеми и отвори голяма преднина още от началото, която задържа до края. Втората и третата част предложиха равностойна игра, но тимът от Пазарджик съумя да измъкне важните точки.", "date": "2020.01.19", "title": "\"Хебър\" отново сломи \"Нефтохимик\" и грабна волейболната купа"}
{"url": "https://www.dnevnik.bg/sviat/2020/01/19/4018245_sled_uspeshen_test_spacex_e_gotova_za_purvi_pilotilan/", "text": "След еднодневно отлагане заради лошо време компанията SpaceX успешно тества днес спасителна система на капсулата си Crew Dragon за пилотирани полети и е готова да поднови през 2020 г. изстрелването на американски астронавти от американска територия с американски ракети и космически кораби. Целта на изпитанието е да се докаже, че при аварийна ситуация в първите секунди след изстрелването корабът има спасителна система, която да върне на Земята екипажа. Такава система преди няколко месеца спаси живота на двама души при избухване на руска ракета от космодрума \"Байконур\". Стартът от Кейп Канаверал бе даден в 10:30 сутринта местно време, а капсулата се спусна 8 минути по-късно в Атлантическия океан на 32 км от брега. Това стана след изключване двигателите на Falcon 9 на 19 км над океана при симулация на авария 88 секунди след старта. Специалните двигатели SuperDraco отдалечиха капсулата от ракетата с близо 2400 км/ч. За да е максимално близко всичко до реална ситуация, резервоарите бяха пълни като за нормален полет. Поради това първата степен на ракетата се разби в океана със зрелищна експлозия. Част от експеримента бе и как ще реагират спасителните екипи. Затова се наложи отлагането на експеримента в събота - за да е добро времето и на старта, и в океана и всичко да бъде записано за анализ, включително с видео камери. Този път на борда нямаше хора, а само два манекена с датчици. В Crew Dragon ще има място за 7 души, които ще пътуват до Международната космическа станция. NASA има договор за друга система за полети с \"Боинг\". Основателят на SpaceX Илон Мъск остро критикува проекта им за ракета за полет до Луната като скандално пилеене на пари, тъй като тя струвала близо 1 млрд. долара и всичко това изгаряло в един старт, докато ключови части от неговите ракети са за многократна употреба, което намалява разходите. Първата пилотирана мисия на Crew Dragon с кодово име DM-2 вероятно ще бъде организирана още това лято - почти 10 години след края на програмата за т.нар. космически совалки. За нея вече се подготвиха двама ветерани астронавти - Боб Бенкен и Дъг Хърли. Ако всичко мине според плановете, те ще са и първите хора, изведени в космоса от частна компания.", "date": "2020.01.19", "title": "След успешен тест SpaceX е готова за първи пилотилан полет през 2020 г."}
{"url": "https://www.dnevnik.bg/sviat/2020/01/19/4018249_dostavkite_na_orujiia_i_podkrepata_za_vojuvashtite/", "text": "Външните участници в конфликта в Либия ще започнат да се придържат към оръжейното ембарго, наложено заради войната, и ще спрат да поддържат враждуващите страни. Това съобщиха генералният секретар Ангела Меркел и генералният секретар Антониу Гутериш в заключителните думи на конференция за либийската криза в Берлин. Според сп. \"Шпигел\" всички участници на срещата са се обвързали с тези задължения. В цитирано от няколко медии комюнике страните са се съгласили и че конфликтът не може да се реши по военен път, тъй като подобен сценарий само би усилил страданята на жителите. Точните думи, цитирани от \"Шпигел\", са: \"Ангажираме се да се въздържаме от намеса във въоръжения конфликт или във вътрешните либийски въпроси.\" Чернова на документа, разпространявана още преди срещата, пък сочи, че ще бъдат наложени санкции от ООН на всеки, който дръзне да наруши ембаргото след конференцията. Ако може да се спази, ангажиментът в комюникето, подписано от над дузина държави, би бил голяма стъпка в продължаващата години война, тъй като дведе враждуващи страни - Правителството на националното съгласие (ПНС) на Файез ас Сарадж и Либийската национална армия (ЛНА) на Халифа Хафтар се подкрепят от държави в Европа, Африка и Близкия изток. Турция, Русия, Египет (чиито лидери бяха в Берлин) и Катар и Обединените арабски емирства (които изпратиха представител на по-ниско ниво) поддържат различни играчи в конфликта, с оръжия, военни, наемници или логистична подкрепа. Разнопосочни от известно време са и позициите на активни европейски сили като Италия и Франция ( повече четете тук ). В германската столица бяха още президентът на Република Конго Денис Сасо Нгуесо, алжирският му колега Абделмаджид Тебун, държавният секретар на Съединените щати Майк Помпео и лидерите на Европейската комисия и Европейския съвет, Урсула фон дер Лайен и Шарл Мишел. Представител изпрати и Китай. След срещата френският президент Еманюел Макрон обърна специално внимание на  пристигащите в Триполи наемници от Сирия , изпратени от Турция в подкрепа на Сарадж. \"Това трябва да спре,\" каза той.      Възможностите за наблюдаване на прекратяването на огъня според \"Гардиън\" включват формиране на \"международни сили, може би с британски и други европейски войници\". Премиерът Борис Джонсън обаче, пише изданието, е допуснал подобен вариант с \"изпращане на експерти\", но само ако действително спрат бойните действия, а той \"не вижда\" подобно нещо. Италия и Германия също биха се включили, но само ако действат с мандат на ООН. \"Не можем да осъществяваме мониторинг върху нещо, което не съществува,\" каза генералният секретар на ООН Антониу Гутериш, попитан как точно ще се осъществява монитор. Италия, която се опитва да си върне водещата роля в либийската криза, е на друго мнение - премиерът ѝ Джузепе Конте даде да се разбере, че Рим е готов да играе важна роля в мониторинга на всяко споразумение за примирие. Случващото се е \"тотално нарушение на международното право\" и Съветът за сигурност на ООН вече трябва да подхожда по-отговорно към случаите на престъпването му. Конференция за Либия без либийците Самите Сарадж и Хафтар, макар и присъстващи в германската столица за събитието, дори не се срещнаха в една и съща стая в и на практика конференцията бе между нелибийски играчи, опитващи се да изяснят подхода си към двете страни. Арабски медии отбелязват, че въпреки присъствието на редица представители от Близкия изток и Северна Африка арабският дори не е бил работен език по време на заседанията и заключителното изявление. Към момента на приключване на конференцията, изглежда, остава в сила крехко и многократно нарушавано примирие, което силите на Хафтар обявиха, че няма да подпишат и спазват, но към което, според международни дипломати, са изразили желание да се придържат. Става въпрос за офанзивата срещу столицата Триполи, която ЛНА, контролираща по-голямата част от либийската територия, води от април насам с променлив успех. Сарадж обяви преди началото на форума в Берлин, че не вярва на никакви декларации за примирие и ще защитава Триполи докрай, ако атаката продължи: \"Дългият опит ни кара да се съмняваме в намеренията, сериозността, и ангажимента на другата страна.\" От друга страна, макар Хафтар и Сарадж да не са участвали в основните дискусии, между тях има договореност за формиране на \"военна комисия\", която да отвори пътя за трайно примирие, обясни Меркел по време на брифинга си. Безпокойство по време на конференцията събуди и блокажът на петролни терминали в Либия, свил износа на страната с 800 хил. барела дневно. Към момента на приключване на събитието блокадата, организирана от поддръжници на Хафтар, продължава. Журналисти в Берлин пишат в социалните мрежи, че документът от 55 точки включва още ангажименти като постоянно примирие и \"политически процес\" за формиране на единно правителство. Последното също може да е препъникамък - Хафтар е заявявал, че по принцип одобрява идеята, но само ако за нея се гласува и в парламента в Триполи, и в неговия в Тобрук.     ", "date": "2020.01.19", "title": "Доставките на оръжия и подкрепата за воюващите страни в Либия спират, обяви ООН"}
{"url": "https://www.dnevnik.bg/sport/2020/01/19/4018260_snimka_na_denia_poletut_na_zografski_kum_tochkite_za/", "text": "Състезателят в ски скоковете Владимир Зографски записа най-доброто си класиране за сезона. Българинът завърши 22-и на голямата шанца в Титизее-Нойщат. Зографски записа скокове с дължина 132 и 141.5 метра. С представянето си българинът заслужи девет точки, с което са изкачи до 46-о място в генералното класиране за Световната купа.", "date": "2020.01.19", "title": "Снимка на деня: Полетът на Зографски в снежния пейзаж"}
