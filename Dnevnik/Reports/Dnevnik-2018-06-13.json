{"url": "https://www.dnevnik.bg/sviat/2018/06/13/3190367_u_doma_-_samo_sreshtu_pasport_i_drugi_zabrani_v_rusiia/", "text": "През един студен и ветровит февруарски ден на 2018 г. жителите на блок точно срещу новия (и доста странен) стадион в Екатеринбург се оказали отрязани от 3-метрова ограда от достъп до улицата пред входа и паркинга. Загражденията, наблюдавани с камери, ще останат до август, защото са част от мерките за сигурност около един от обектите на световното първенство по футбол, което започва в четвъртък. Полицията предупредила обитателите на блока по време на четирите мача, планирани в третия по големина град на Русия, да не излизат на терасите, да не отварят прозорците, да стоят по-далеч от тях и в никакъв случай да не се опитват да гледат безплатно мача с бинокли, за да не би снайперисти на силите за сигурност да ги сметнат за терористи. \"Живеем като в зоопарк зад решетки\", казва Елена Мормол от 12-етажния блок през \"Ройтерс\". Специалните мерки за сигурност създават проблеми за руснаците не само в Екатеринбург. Във всичките 10 града са въведени ограничения на транспорта, простиращи се няколко квартала преди стадионите, забрана за търговия с алкохол, а на някои жители им се налага да показват паспорт, за да стигнат до дома си. На някои места очакват десетки хиляди запалянковци, а в тези градове никога не са виждали струпване на толкова хора, да не говорим, че много от тях ще бъдат чужденци, разказва и московският в.\"Ведомости\". Не би трябвало да е изненада Всичко това не би трябвало да бъде изненада, защото се основава на приет още в 2013 г. закон За подготовката и провеждането...\" на световното първенство. През миналата година в същата връзка имаше указ на президента, няколко правителствени постановления и редица поправки в други закони. Всички определени в тях мерки са в сила от 25 май до 25 юли, макар че някои са въведени от 1 и дори от 10 юни. \"Никой не се е консултирал с нас за нищо от стореното. В страната ни няма особена нужда от хора или идеи, а само от такива, които си плащат данъците и тихомълком приемат всичко\", казва пред \"Ройтерс\" Евгений Чернов, собственик на магазин, оказал се откъснат от клиентите. \"Оказва се, че всичко се прави не за хората или феновете, а чиновниците да отчетат свършена работа\", недоволства той. Търговците и алкохола Проблеми имат не само малки търговци, но и вериги като \"Метро\". В Нижни Новгород, например, обектът на германската компания е на 2 км от стадиона и до него ще може да се стига с кола само с предварително поръчани пропуски. Доскоро не бе ясно и как ще се снабдяват подобни магазини. Алкохол няма да се продава. Впрочем, проблемът с алкохола засяга на много места и граждани, и продавачи. В дните на мачовете в радиус от 2 км около стадиона алкохол може да се продава само след съгласуване с ФИФА. На някои места местните власти разработиха допълнителни ограничения във времето за продажби и позволените за това места като фен зони и тренировъчни бази, както и в Сочи. Във Волгоград дори обмисляха забрана за продажба на алкохол в стъклени бутилки в целия град. В Нижни Новгород обсъждаха забрана за продажба и потребление и на летището (включително безмитните магазини), на гарите и прилежащите територии. Само в Москва пивоварите изчисляват, че бюджетът на столицата няма да получи до 2 млрд. рубли заради ограниченията. Запалянковци и туристи Който е решил да се наслади на играта на най-добрите футболисти в света, не е зле да знае за новия член 14.15.2 от Кодекса за административните нарушения. В него се описва отговорността за \"реализиране\" на билети за мачовете \"без сключването на съответен договор с ФИФА\" или упълномощените от нея организации. Под реализиране се разбира \"продажба, препродажба, разпространение, замяна или друго използване, свързано или несвързано с извличането на печалба\". Формулировката е толкова широка, че обхваща не само класически спекулативни продажби, но и дори опити да продадеш билет на оригиналната му стойност или просто да го предадеш на приятел или роднина. Според правилата на ФИФА закупените билети може единствено да бъдат връщани на организаторите. Нарушението от граждани се наказва с глоба 20-25 пъти стойността на билета (но не по-малко от 50 хиляди рубли). Ако става дума за длъжностни лица и предприемачи, санкцията достига 30 пъти стойността на билета (но не по-малко от 150 хиляди рубли). Юридическите лица ги очаква глоба от 500 хиляди до 1 милион рубли или прекратяване на дейността им за срок до 90 дни. Друга новост, засягаща не само феновете, но и всеки, който в дните на шампионата попадне в някой от 10-те града, е изискването за бърза адресна регистрация. Досегашният режим позволяваше да не се регистрираш до 90 дни, а сега срокът е съкратен на 3. Чужденците са длъжни да го направят не покъсно от деня, след като са пристигнали. Правилото не действа за хотели, хостели и други места за настаняване на гости. Но който отсяда при познати, приятели или апартаменти под наем, трябва да очаква проблеми с полицията след изтичането на 3-дневния срок. Санкциите за нарушителите се движат между 2 хиляди и 7 хиляди рубли. У дома - след като покажеш паспорт В близост до стадиони и фен зони се въвеждат \"контролирани зони\", в които ще се допускат само живеещите и работещите там. Иначе казано, гражданите трябва да покажат паспорт с адресна регистрация или спезциален пропуск. Същото важи за автомобилите, като при преминаване през контролен пост ще се оглеждат колата и личните вещи. Променят се близките маршрути на градския транспорт, ограничава се или напълно се забранява паркирането, такситата могат да влизат само с наличието на специална регистрация. Това е принципно изискване на закона, но колко строги са мерките решават властите по места. Москва, например, опитва да поддържа либерален режим и в дните, когато няма мачове, повечето от забраните няма да действат. В Самара, обаче, заради затворените улици няма да работят 1 месец детските градини, за което родителите са предупредени още през март. Забранените зони Ограниченията за транспорта не са само по улиците. В градовете домакини са обявени забранени за плавателни съдове части от акваторията, на други места ще има лимити за плаване няколко часа преди и след мача или около тренировки. Има и забранени за полети участъци - както за самолети и хеликоптери така и за дронове. В Казан, например, около местния стадион от 1 юни до 17 юли е в сила денонощна забрана за полети в радиус 10 км и височина 3050 в., както и зона с ограничен режим в радиус 110 км и височина до 8100 метра. В Калининград дроновете са забранени за небето на целия руски ексклав. За борба с безпилотните летящи устройства са разгърнати групи за радиоелектронна борба и преносими комплекси за заглушаване на каналите за управление и връзка с дроновете. Изглежда по същата причина на някои места има и манипулиране на GPS данните, защото таксиметрови водачи се оплакаха от \"объркани\" навигационни устройтва на колите им в центъра на Москва. По-строг режим има и по железниците и в частност по гарите. Променени са маршрутите за пътниците, провежда се 100% преглед на влизащите в гарите, монтирано е допълнително оборудване и са привлечени над 2000 доброволци. Специален режим действа за влизането на автобуси и камиони, като в Самарска област и Мордовия, например от 10 юни до 17 юли за превозвачите е забранено да вкарват камионите си с тегло над 3.5 тона в града между 6 сутринта и полунощ. В Москва е така само в тесен район около двата стадиона за световното. Това създава проблем специално на доставчиците на храни и млечни продкти, зависими от определен ритъм. Но и всички знаят в какво оръжие се превръща тежък камион, похитен от терористи. Опасни производства Най-строгият режим е за опасните производства, които президентският указ нарежда са се спрат или значително да се ограничат за два месеца. Правителството определи които са те, но без да изброява конкретните предприятия. Това са обекти с ядрена енергия, източници на йонизиращо лъчение, опасни химически, биологични, радиоактивни, токсични и взривни вещества, както и работещите с причинители на инфекциозни заболявания. Спира се и превозването на опасни товари с жп, речен и морски транспорт. Железниците вече обявиха, че спират подобни превози от 25 май до 25 юли в районите на градовете от световното. Автопревозвачите също ограничават някои товари през юни, вкючително куриерски доставки на интернет покупки на козметика във флакони под налягане. Контраразузнаването е започнало да уведомява предпирятията с опасни производства още през януари, но идеята за пълно прекратяване на дейността среща съпротивата на собственици и местни власти заради причинени загуби. Повечето компании преминаха към режим на спиране само на най-опасните процеси и регистриране за мониторинг. Няма да е лесно и на някои руснаци, които биха искали да се махнат от градовете си за седмиците на шампионата. В Екатеринбург, например, чартърните полети са прехвърлени към летището в Челябинск на 200 км.", "date": "2018.06.13", "title": "У дома - само срещу паспорт, и други забрани в Русия за дните на световното по футбол"}
{"url": "https://www.dnevnik.bg/sviat/2018/06/13/3199569_aleksandur_makedonski_i_dogovorut_za_imeto_vuvliakoha/", "text": "Кабинетът в Скопие обяви, че гръцките власти тълкуват постигнатата сделка за името на Македония по начин, който не съответства на началните договорености. Това съобщи сайтът \"Нова тв\", като цитира говорителя на кабинета Миле Бошняковски. Преди по-малко от 24 часа премиерите на Гърция и Македония, Алексис Ципрас и Зоран Заев, обявиха постигнат компромис за името на Македония  и прието ново име  - Република Северна Македония. Бошняковски обаче  предупреди , че гръцки представители погрешно обясняват сделката. Според него договорът не предвижда транслитерация на новото име на латиница, а превод на всички езици - например Република Северна Македония на английски да е Republic of North Macedonia, а не да се изписва като Republika Severna Makedonija. В договора може да се уточни с \"бележка под линия\", че македонският език е част от славянските езици, но това няма да се прави в документи на ООН, както твърдят гръцките власти, продължи Бошняковски. \"Химнът, гербът и знамето няма да се сменят, нито са били част от преговорите. Личните документи и паспортите ще се сменят, но когато изтече валидността на документа.\" \"Александър Македонски\" като символ на приятелството Няма да има и демонтиране на известния паметник в центъра на Скопие - \"Воин на кон\". Напротив, той ще бъде преименуван на \"Александър Македонски\" (когото неофициално изобразява, откакто е поставен) с надпис, поясняващ, че става дума за паметник от елинистичната антична история и е символ на приятелството между Македония и Гърция, каза Бошняковски, цитиран от МКД. Паметниците от проекта \"Скопие 2014\" - от които  \"Воин на кон\" е най-известният  - бяха ябълка на раздора между Гърция и Македония в последните години. Поставени по време на правителствата на Никола Груевски и консервативната ВМРО-ДПМНЕ, те ставаха повод за обвинения в \"кражба на история\" и от Атина, и от София. Македонските власти в последните месеци дори започнаха дебат дали \"Воин на кон\"  заедно с други композиции от проекта  да не бъде демонтиран. Освен това \"Скопие 2014\" се възприема в Атина като символ на териториални претенции, които Скопие би могло според нея да отправи към гръцката част от Македония и които от своя страна бяха основен момент в спора за името.", "date": "2018.06.13", "title": "Александър Македонски и договорът за името въвлякоха Скопие и Атина в задочен спор"}
{"url": "https://www.dnevnik.bg/biznes/2018/06/13/3199572_britanska_veriga_spira_prodajbata_na_frenski_i/", "text": "Една от най-големите британски вериги пъбове - \"Уедърспун\" (Wetherspoon) - обяви днес, че от идния месец спира да предлага френско шампанско и германска пшенична бира и ще продава повече британски напитки заради Брекзит, предадоха \"Франс прес\" и \"Асошиейтед прес\", съобщи БТА. Основателят на веригата Тим Мартин, който е страстен поддръжник на излизането на Великобритания от ЕС, обясни в комюнике, че от 9 юли в пъбовете му вече няма да е възможно да се поръчва чаша или бутилка от прочутото френско пенливо вино, нито бяла бира, произведена във Франция или Германия. Целта му е да направи бизнеса си по-конкурентоспособен, след като Брекзит се превърне в реалност. Като член на ЕС Великобритания е освободена от мита за вноса на стоки от Общността. Това обаче ще се промени след излизането на страната от европейския Митнически съюз след отделянето й от ЕС.  \"Уедърспун\", която притежава 880 пъба в страната, ще замени шампанското с британски пенливи вина и ще предлага бели бири, произведени в страната или в САЩ, уточнява АФП. Групата обаче възнамерява да продължи да сервира шведски сайдер \"Копарберг\" (Kopparberg), след като производителят се ангажира да го произвежда в Обединеното кралство след Брекзит. Веригата не казва нищо за италианското пенливо вино просеко, което е особено популярно сред британците. \"Това решение ще открие пред нас нови хоризонти, така че да подобрим предлагането за нашите два милиона клиенти, които идват всяка седмица в баровете ни\", уверява Мартин. В съобщението той критикува Митническия съюз на ЕС, определяйки го като \"протекционистка система\", тъй като предвижда високи мита за страни извън ЕС, което според него води до покачване на цените за британските потребители. През 2016 година основателят на \"Уедърспун\" води шумна кампания в подкрепа на Брекзит, критикувайки особено силно ролята на медиите.", "date": "2018.06.13", "title": "Британска верига спира продажбата на френски и германски напитки заради Брекзит"}
{"url": "https://www.dnevnik.bg/sviat/2018/06/13/3199308_makedonskiiat_prezident_shte_naloji_veto_na_ogovora_za/", "text": "Македонският президент обяви, че няма да подпише  договора за името на Македония , постигнат от премиера Зоран Заев и гръцкия му колега Алексис Ципрас, ако той бъде ратифициран от парламента. Това заяви самият Иванов в обръщение до македонците, като каза, че текстът руши македонската идентичност, отрича правото на самоопределение и е сключен с \"несериозни и непрозрачни преговори\". \"Решението ми е окончателно и няма да ме убедят с никакъв натиск... да подпиша този вреден договор.\" Според него кабинетът не е успял да изгради \"обща позиция и консенсус\" по толкова важен проблем. Позицията на Иванов беше предизвестена, тъй като той предупреди тази седмица, че текстът не отговаря на интересите на страната. Днес той добави, че няма друг такъв договор \"в историята на човечеството\". По-рано днес опит на Заев и външния министър Никола Димитров да разговарят с Иванов за сделката за името се провали. По информация на сайта МКД, който цитира източници в президентската администрация, срещата продължила 120 секунди. Иванов попитал Заев и Димитров дали разполагат с проектодоговора в писмен вид и когато получил утвърдителен отговор, обяснил, че няма нужда да разговарят повече. \"Правото на неродените да бъдат македонци\" Текстът на договора е поразителен за Република Македония. С него не се предвижда само промяна на конституционното име, а на преамбюли и на всички членове, където се споменава Република Македония, добави Иванов в обръщението си. ЕС и НАТО според него няма да посмеят \"да са алиби\" за такъв документ, който \"не обединява обществото, а допълнително го поляризира\" и поиска \"решение, което няма да накърнява достойноството на македонския народ\" и нарушава \"правото на неродените да бъдат македонци\". От кабинета в Скопие неведнъж са изтъквали в последните няколко дни, че ако Иванов откаже да го подпише, управляващите ще направят всичко възможно, за да заобиколят ветото - възможност, която имат според конституцията.", "date": "2018.06.13", "title": "Македонският президент ще наложи вето на договора за името с Гърция"}
{"url": "https://www.dnevnik.bg/politika/2018/06/13/3199595_patriarhut_na_erusalim_udostoi_boiko_borisov_s_dva/", "text": "Премиерът Бойко Борисов се срещна с патриарха на Ерусалим Теофилос Трети и бе удостоен с Орден на рицаря на Ерусалим за неговите заслуги към православието. На срещата присъства и българска делегация, която включваше вицепремиера Томислав Дончев, министъра на образованието и науката Красимир Вълчев, заместник-министъра на външните работи и национален координатор по антисемитизма Георг Георгиев и кмета на София Йорданка Фандъкова, съобщиха от правителствения пресцентър. Борисов, който е на работно посещение в Израел, посети още и Божи гроб и се поклони пред свещеното за всички християни място, което събира хиляди посетители всеки ден. След това Теофилос Трети провъзгласи българския премиер за висш командир на Ордена на Светия Божи гроб, като го награди със златен кръст, върху който има златна корона и звезда. Премиерът благодари на патриарха на Ерусалим за възможността българската делегация да се докосне до това свещено и непреходно място. Бойко Борисов увери Теофилос Трети, че България подкрепя напълно Патриаршията в Ерусалим в мисията ѝ да носи мир и разбирателство по света. \"За нас е огромна чест да сте тук, в Ерусалим. Ние ви възприемаме като посланик на мира\", заяви Теофилос Трети.", "date": "2018.06.13", "title": "Патриархът на Ерусалим удостои Бойко Борисов с два ордена"}
{"url": "https://www.dnevnik.bg/bulgaria/2018/06/13/3199276_moje_li_prokuraturata_da_zadulji_kabineta_da_promeni/", "text": "Прокуратурата огласи във вторник отправените от нея препоръки към правителство във връзка с концесията за Национален парк \"Пирин\", която се изпълнява от дружеството \"Юлен\" АД. Според държавното обвинение кабинетът трябва незабавно да измени договора, като обвинява изпълнителната власт в осемгодишно бездействие. От прокуратурата изразиха надежда Министерският съвет да се задейства бързо. Според тях те  нямат законов  механизъм да задължат кабинета да измени договора. Според  правозащитници обаче  държавното обвинение може да се разпорежда, а не просто да предлага на държавни институции и те да предприемат задължително мерки по проблема (по-долу вижте мнението на адвокати от екокоалицията). \"Дневник\" потърси коментар от юристи какво може да направи държавното обвинение с оглед констатираните от него нарушения при изпълнението на концесионния договор. Адвокат Михаил Екимджиев: Прокуратурата трябва да разследва, не да дава съвети След като прокуратурата вече е изразила веднъж мнение, че този договор е незаконосъобразен, и кабинетът не изпълни нейните препоръки, тя би трябвало да започне разследване, за да потърси отговорните длъжностни лица за сключването на този договор, заяви пред \"Дневник\" адвокат Михаил Екимджиев. По думите му от препоръките, отправени от държавното обвинение към кабинета, си проличава тези, че концесионният договор с \"Юлен\" АД е неизгоден за държавата. Това означава, че може да се търси и наказателна отговорност за сключване на неизгодна сделка и злоупотреба с власт от конкретни министри. Отговорност може би може да се търси от конкретни министри и за толерирането на този договор, смята още правозащитникът. Вчера от прокуратурата обвиниха Министерския съвет в осемгодишно бездействие по нарушенията, констатирани при изпълнението на концесионния договор. \"От една страна, отговорност може да се търси от тези, които са сключили този договор, но и от тези, които толерират този договор, за който има данни, че ощетява държавата\", казва Екимджиев. Според него \"типичното правомощие на прокуратурата е да разследва, а не да дава съвети. Тя и сега може да разследва, но с оглед добрата комуникация между институциите е решила първо да даде препоръки. Оттук, ако се съобразят тези препоръки, този кабинет би трябвало да не носи отговорност за това, че е търпял този договор. От друга страна, прокуратурата би трябвало да разследва кой носи отговорност за сключването на този договор\", коментира още правозащитникът. Според него обаче отправените препоръки \"нямат характер на разпореждане\". Юристи: Прокуратурата може да атакува договора с \"Юлен\" АД в съда Магистрати, които се занимават с административни дела, коментираха пред \"Дневник\", че в Административно-процесуалния кодекс (член 19) е уреден административният договор. За такъв се води и концесията. Според разпоредбите на кодекса административният договор може да се оспори пред съда, като подобно правомощия има и прокуратурата, която следи за законността в административния процес, като предприема действия за отмяна на незаконосъобразни административни актове, споразумения, административни договори и съдебни актове. По тази логика в ситуацията с проверката на концесионния договор с \"Юлен\" АД държавното обвинение е можело да го оспори пред съда, вместо да дава препоръки. Свилен Овчаров, адвокат от \"Зелените\": Договорът може да се развали от страната, която го е сключила Договорът може да се развали от страната, която го е сключила - т.е. екоминистерството. Прокуратурата не може да го направи. Преди две години държавното обвинение е било сезирано от екоорганизации и е давало указания към министерството, но не е известно какви\", коментира пред \"Дневник\" адвокатът от \"Зелените\" Свилен Овчаров.", "date": "2018.06.13", "title": "Може ли прокуратурата да задължи кабинета да промени договора с \"Юлен\" АД"}
{"url": "https://www.dnevnik.bg/sviat/2018/06/13/3199579_gruzinskiiat_premier_podade_ostavka_sled_protesti_i/", "text": "Премиерът на Грузия Гиорги Квирикашвили подаде оставка заради несъгласие с лидера на управляващата партия Бидзина Иванишвили, предадоха ТАСС и \"Ройтерс\". Квирикашвили обяви, че е готов да даде на Иванишвили \"възможност да формира нов кабинет такъв, какъвто го иска\". Петдесетгодишният Квирикашвили е премиер от 2015 г. Преди решението си той в продължение на няколко месеца е обсъждал въпроса с Иванишвили, председател на партия  \"Грузинска мечта\" . \"Стараех се да съм министър-председател за всеки гражданин, когато предшественикът ми Иракли Гарибашвили  изненадващо подаде оставка . Бях и съм командващият играч. Изхождайки от това, забелязвам настроения в командата и приемам решение, което в моята ситуация трябва да приеме всеки ръководител\", каза той, цитиран от РИА \"Новости\". Оставката на правителството се обсъжда от началото на протестите в края на май, които поискаха кабинетът да се оттегли. Главният прокурор вече подаде оставка, тази стъпка демонстрантите очакваха от цялото правителство и особено от министрите на правосъдието и вътрешните работи. Според \"Интерфакс\" Георгий Гахария, изпълняващ длъжността вътрешен министър, сега ще поеме временно и поста на Квирикашвили.", "date": "2018.06.13", "title": "Грузинският премиер подаде оставка след протести и спор с най-богатия човек в страната"}
{"url": "https://www.dnevnik.bg/sviat/2018/06/13/3199522_kim_napravi_fokus_sus_sreshtata_v_singapur/", "text": "Нека да отдадем дължимото на президента Тръмп за това, че се възползува от дипломатическата тежест на срещата на върха в Сингапур. Но човекът, който до голяма степен придаде форма на тази необикновена среща, беше лидерът на Северна Корея Ким Чен-ун, който наистина е, както каза Тръмп във вторник, \"много талантлив\" млад мъж, който е е постигнал това, което \"и един на 10 000 души вероятно не би могъл да направи\". Ким направи нещо почти като фокус: той получи Тръмп като партньор, като промени образа на бедната, брутално автократична държава в модерен инвестиционен проект за курортно селище. Той направи смътно обещание да \"работи за пълна  денуклеаризация \" и някак убеди Тръмп да представи краткото комюнике от половин страница като \"много всеобхватно\" споразумение. Може би тази сделка впоследствие ще доведе до пълно, подлежащо на проверка, необратимо освобождаване от  ядрени оръжия , което президентът беше обявил за своя цел. Но засега Ким се отказа от много малко неща във военно отношение в замяна на публична прегръдка от най-могъщата държава в света. Най-важното, което Ким получи, пак на минимална цена, е твърдо обещание, че САЩ ще спрат съвместните  военни учения  с Южна Корея, подкопавайки най-значимото средство за възпиране срещу неговия режим. Тръмп възхвали умението си да сключва сделки след срещата на високо равнище във вторник: \"Това правя аз. Целият ми живот се е състоял от сделки, страхотен съм в това.\" Но по-стряскаща беше тази последна демонстрация на неговото призвание като звезда в телевизионно реалити шоу, с усет на роден актьор с драматичната и самохипнотизираща способност да произнесе всяка реплика, дори и съмнителна, все едно, че е вярна. Вероятно това е \"Стажантът: епизод за корейския диктатор\", в който Тръмп е наставникът на многообещаващо \"мъжко момче\". Като гледа крепките прегръдки и потупванията по гърба, човек може почти да забрави, че Ким е убил чичо си и полубрата си на път за Сингапур. Тръмп обясни респекта си към \"всеки, който като него поема контрол върху ситуацията на 26-годишна възраст и е в състояние да управлява и да го прави упорито\". Ким, ти си нает! Не искам да омаловажавам потенциалната полза от срещата на върха за света. Светът е по-сигурен, отколкото беше преди седмица, а Тръмп получава няколко заслужени световни овации. Но трябва да видим  срещата в Сингапур  каквато е всъщност: Ким задвижи нещата преди пет години, с почти незабелязания призив за \"освобождаване на Корейския полуостров от ядрено оръжие\" и \"разговори на високо равнище\" със САЩ. Оттогава Ким маневрира ловко при обратите - устоявайки на заплаха за заличаване с \" огън и ярост \" от Тръмп миналата година до пълно разработване на ракета с ядрена бойна глава, която може да заплаши Америка. След като получил тази способност през ноември, той започна целенасочено да се движи към преговори. Беше слисващ епизод на взаимна дързост Ким и Тръмп да се блъскат един друг към ръба да скалата и после да направят крачка назад. Но до вторник стана ясно, че че е готов да отстъпи от някои от по-ранните си искания. Това изглежда като вид сделка - отваряне на вратата за Пхенян в замяна на хвърлени в пространството обещания - това, за което съветникът по националната сигурност Джон Болтън предупреждава от 25 години. Мисля, че Тръмп е прав, като залага на това, че водената от САЩ модернизация и воля за икономически растеж с времето ще донесат политически промени, които могат да намалят потенциална ядрена заплаха за САЩ и съюзниците им. Но се чудя: хрумва ли му, че това е именно залогът, който президентът Барак Обама направи с иранската ядрено споразумение, известно на жаргона на Тръмп като \"най-лошата сделка, сключвана някога\"? Главната разлика е, че Обама получи истински, подлежащ на проверка твърд ангажимент за унищожаване на ядрените резерви на Иран, преди да бъдат направени каквито и да било американски отстъпки. Последният изумителен аспект на срещата на високо равнище във вторник беше Нямам предвид само внезапното решение на Тръмп да се откаже от \"провокативните\" американско-южнокорейски военни учения, Америка все още разполага с изобилие от военна сила в съседство, ако потрябва. И нека дори да приемем настойчивостта на Тръмп, че \"в даден момент\" САЩ трябва да изтеглят своите около 30 000 войници, въпреки че тяхното присъствие дава спокойствие на Южна Корея, Япония и дори на Китай. Не, наистина поразителната обида, нанесена от Тръмп, беше да предположи, че южнокорейският президент Мун Дже-ин е направил смелото предложение към Ким, за да намали заплахата за зимните олимпийски игри в Пьончан и така да спечели пари. \"Те не продаваха билети\", каза Тръмп на пресконференция във вторник. \"Разпродадоха се за нула време, след като Северна Корея се съгласи да участва\", каза Тръмп, който си остава търговец грубиян. Дипломацията невинаги е привлекателна. Съмнителни хора понякога правят много добри неща. Затова, да отпразнуваме успеха на Тръмп в Сингапур и да се надяваме, че някой може да преведе разпореждането на президента Роналд Рейгън \"доверявай се, но проверявай\" на корейски. /БТА", "date": "2018.06.13", "title": "Ким направи фокус със срещата в Сингапур"}
{"url": "https://www.dnevnik.bg/politika/2018/06/13/3199583_volia_niama_da_podkrepi_vota_na_nedoverie_na_bsp/", "text": "Парламентарната група на \"Воля\" няма да подкрепи  вота на недоверие, който БСП ще внесе по тема \"Сигурност\".  Това обяви пред Би Ти Ви лидерът на политическата сила Веселин Марешки. БСП искат оставката и на вътрешния министър Валентин Радев. Марешки пък от своя страна уточни, че иска оставката на министъра на отбраната Красимир Каракачанов заради подкрепата му за купуването на нови изтребители. Лидерът на парламентарната група на \"Обединени патриоти\" Волен Сидеров обаче отговори, че падането на един министър от тяхната квота може да доведе до падане на цялото правителство. \"Не може да тласнем страната в хаос и затова няма да подкрепим вота. Не се притеснявам и от евентуални избори, защото \"Воля\" ще е единствената партия от Народното събрание, която ще има повече гласове спрямо последните избори\", добави Марешки. Той настоя за смяната на Каракачанов с някого, който разбира повече от военните въпроси. По думите му \"не е нужно да се дават толкова пари за 40-годишни самолети\", при положение че в момента се разработват дронове, които носят ракети. Освен това светът вървял към разоръжаване. Според Марешки все повече хора не подкрепят членството на България в НАТО. Той пресметна, че до три години алиансът ще се разпадне.", "date": "2018.06.13", "title": "\"Воля\" няма да подкрепи вота на недоверие на БСП"}
{"url": "https://www.dnevnik.bg/sport/2018/06/13/3199282_amerikanskite_grajdani_biaha_predupredeni_za/", "text": "Американските спецслужби предупредиха гражданите, които ще пътуват за  световното първенство по футбол  в Русия, да внимават за възможна кражба на личните данни от хакери или руското правителство. Директорът за Националния център по контраразузнаване и сигурност на САЩ Уилям Еванина посъветва американците да не носят със себе си електронни устройства. \"Ако планирате да вземете мобилния си телефон, лаптопа или други електронни устройства, не правете тази грешка. До всички данни на тези устройства, особено вашата лична информация, могат да имат достъп руското правителство или киберпрестъпници\", каза Еванина. Той допълни, че официалните лица са най-застрашени от кражба на личните данни, като това не бива да успокоява американските граждани. \"Ако можете да се справите без устройството си, не го взимайте. В противен случай носете друго устройство и изваждайте батерията му, когато не го използвате\", каза още Еванина. Предупреждението на американското контраразузнаване идва във връзка с продължаващото разследване за намесата на руски хакери в кампанията при избора на президента Доналд Тръмп през 2016 г. Американските граждани бяха посъветвани да внимават от хакерски атаки и по време на зимните олимпийски игри в Пьонгчанг през февруари. Британският киберцентър по сигурността също предупреди гражданите на страната, като заяви, че е дал експертен съвет на Английската футболна федерация преди заминаването на националния отбор за Русия във вторник.", "date": "2018.06.13", "title": "САЩ към феновете на световното: Оставете телефона и лаптопа вкъщи, ще ви хакнат"}
{"url": "https://www.dnevnik.bg/sport/2018/06/13/3199609_federer_zagubi_set_no_se_zavurna_na_korta_s_pobeda/", "text": "Носителят на 20 титли от Големия шлем Роджър Федерер се завърна с победа на корта. 36-годишният швейцарец загуби сет срещу Миша Зверев, но направи обрат и се класира за четвъртфиналите на турнира в Щутгарт след успех с 3:6, 6:4, 6:2. Федерер изигра първия си мач от средата на март. Тогава той сдаде титлата от мастърса в Маями след изненадващ  обрат срещу Танаси Кокинакис във втория кръг.  След това швейцарецът очаквано си взе почивка и за втора поредна година  пропусна целия сезон на червени кортове. В първия си мач на трева за 2018 г. Федерер започна добре и стигна до няколко възможности за пробив в първите геймове. Зверев обаче ги спаси, а при 4:3 реализира неочакван пробив на нула, след което беше безапелационен, сервирайки за сета. Федерер се постави в трудна ситуация и в началото на втория сет, след като даде шанс за пробив на Зверев още в първия гейм. Световният №2 обаче се спаси, а в следващия гейм на свой ред имаше две възможности да спечели подаването на германеца, но ги пропусна. Пробивът все пак стана факт в шестия гейм и Федерер поведе с 4:2. Зверев успя веднага да го върне и да изравни при 4:4. Германецът обаче се пропука, сервирайки за оставане във втората част при 4:5, и допусна пробив на нула, който прати мача в решаващ трети сет. В него Федерер най-накрая успя да напипа верния ритъм, реализира два пробива от две възможности и загуби само шест точки в своите сервис геймове. Швейцарецът записа шеста победа от шест мача със Зверев, като за пръв път загуби сет срещу 30-годишния германец. В четвъртфиналите Федерер ще се изправи срещу победителя от мача между аржентинеца Гуидо Пея и индийския квалификант Праджнеш Гунесваран. В същото време световният №1 Рафаел Надал обяви, че за трета поредна година няма да участва в турнира в \"Куинс\". Надпреварата в лондонския клуб започва в понеделник. Още след  спечелването на 11-ата титла от \"Ролан Гарос\"  испанецът намекна, че може да се оттегли от първия си заявен турнир на трева. Въпреки неговото отсъствие състезанието в \"Куинс\" ще бъде с най-силния състав в 128-годишната си история. В турнира ще се включат петима играчи от топ 10 -  шампионът от 2014 г. Григор Димитров , носителят на трофея от 2012 г. и финалист от миналата година Марин Чилич, финалистът от 2015 г. Кевин Андерсън, Хуан Мартин дел Потро и Давид Гофен. Носителят на рекордните пет титли в \"Куинс\" Анди Мъри също ще се включи в надпреварата. Фелисиано Лопес, който миналата година триумфира в лондонския клуб след няколко спасени мачбола срещу Чилич, се завръща, за да защитава титлата си. Заявки за участие са подали още шампионът в \"Куинс\" от 2010 г. Сам Куери, Диего Шварцман, Стан Вавринка, Томаш Бердих, Милош Раонич, Ник Кириос, Джак Сок, Жо-Вилфред Цонга, Жил Мюлер, Фернандо Вердаско, Денис Шаповалов. В последния момент  с \"уайлд кард\" се включи и Новак Джокович.", "date": "2018.06.13", "title": "Федерер загуби сет, но се завърна на корта с победа"}
{"url": "https://www.dnevnik.bg/sviat/2018/06/13/3199612_opoziciiata_zaplashva_cipras_s_vot_na_nedoverie_zaradi/", "text": "Най-голямата опозиционна сила \"Нова демокрация\" планира да внесе вот на недоверие срещу кабинета на премиера Алексис Ципрас, съобщи агенция \"Ройтерс\", като цитира източници от партията. Според него \"Нова демокрация\" ще изчака, докато приключи дебатът за реформите, нужни като част от последния спасителен пакет за Гърция. Дебатът би трябвало да приключи утре. Възможността за вот на недоверие беше загатната от гръцки медии, но  и от представител на кабинета на Ципрас . След споразумението за името на Македония лидерът на \"Нова демокрация\" Кириакос Мицотакис осъди сделката, обявена от Ципрас и македонския му колега Зоран Заев, а властите в Атина предложиха на опозицията да внесе вот на недоверие, ако има възражения срещу проектодоговора. С текста двете правителства искат да сложат край на десетилетния спор, като Македония добави географски маркер към името си и то стане \"Северна Македония\". Информацията за планирания вот на недоверие беше оповестена по-рано и от гръцкия в. \"Катимерини\". Според неговата версия обаче това ще се случи, ако правителството не покаже достатъчна парламентарна поддръжка за договора, преди той да бъде подписан от премиерите Ципрас и Заев в края на тази седмица. На теория гласуването за договора в парламента в Атина трябва да се проведе след това в Скопие. Мицотакис обаче смята, че сделката трябва да бъде подложена на гласуване, преди да бъде подписана. Според информацията на \"Катимерини\" \"Нова демокрация\" очаква отговора на Ципрас до края на деня.", "date": "2018.06.13", "title": "Опозицията заплашва Ципрас с вот на недоверие заради Македония"}
{"url": "https://www.dnevnik.bg/sport/2018/06/13/3199417_istoriiata_na_svetovnite_purvenstva_zvezdnoto/", "text": "Япония и Южна Корея получават правото да организират първото световното първенство в Азия и първото със съвместно домакинство. Това е и последният голям футболен форум, в който важи правилото за златен гол в продълженията. Шампионатът остава в историята като един от най-сензационните - както заради големите изненади и неочакваните резултати, така и заради огромния брой съдийски грешки, повлияли върху цялостното развитие на турнира. По отношение на организацията двете азиатски страни се справят блестящо. 64-те мача се играят на рекордните двадесет стадиона, повече от които новопостроени и впечатляващи с много красив дизайн. Сензациите започват още с мача на откриването, в който дебютантът Сенегал побеждава световния шампион Франция. \"Петлите\" продължават кошмарното си представяне и в следващите два мача, като завършват на последното място в групата с една точка и без отбелязан гол. Другият световен шампион в групата - Уругвай. също отпада. Напред продължават Дания и Сенегал. В група D фаворитите Португалия и Полша също рано резервират билети за връщането си, след като отстъпват пред домакина Южна Корея и САЩ. Испания и Бразилия единствени преодоляват груповата фаза с пълен актив от девет точки, а Германия излиза безпроблемно от група Е, като постига и най-резултатната победа в турнира - 8:0 срещу Саудитска Арабия.  Големият фаворит на букмейкърите и специалистите преди световното е Аржентина. Съставът на Марсело Биелса е най-впечатляващият като имена, но разочарова с играта си и отпада за сметка на Швеция и Англия в \"групата на смъртта\". Италия по традиция се промъква инфарктно през груповата фаза, след като събира четири точки и изпреварва с една Хърватия и Еквадор, за да заеме второто място в група G зад Мексико. Другият домакин - Япония, също излиза от своята група като победител, изпреварвайки Белгия, Русия и Тунис в най-посредствената група. Съдийските подаръци за Южна Корея продължават и в четвъртфинала срещу Испания. \"Фурия роха\" категорично надиграва своя съперник и отбелязва два напълно редовни гола. Египетският рефер Гамал Ал Хандур обаче ги отменя, а впоследствие домакините печелят след изпълнение на дузпи. Едва в полуфиналите Германия успява да спре \"похода\" на Южна Корея. Бундестимът, който преди турнира изобщо не е спряган сред фаворитите, печели трета поредна победа с 1:0, като в герой отново се превръща вездесъщият в този шампионат Михаел Балак. Той обаче получава жълт картон, който го изважда от финалния мач.  В другия поток изненадата Сенегал успява да достигне до четвъртфиналите, след като с две попадения на Анри Камара побеждава Швеция с 2:1 със златен гол в 104-ата минута. В следващия кръг обаче африканците стават жертва на това правило. Те са близо до това да станат първият отбор от този континент, достигнал полуфинал на световно първенство, но губят от Турция с 0:1 след златен гол на Йълхан Мансъз. Бразилия, водена от звездното трио Роналдо - Ривалдо - Роналдиньо, преодолява четвъртфиналите след обрат срещу отлично играещия тим на Англия. В големия грешник за \"трите лъва\" се превръща ветеранът на вратата Дейвид Сийман, който позволява на Роналдиньо да го прехвърли с удар от пряк свободен удар от центъра на терена. В полуфиналите Бразилия и Турция се срещат за втори път, след като в груповата фаза мачът им е белязан от поредна порция скандално съдийство. Силно играещите турци повеждат в резултата, но Роналдо изравнява, а четири минути преди края Ривалдо се разписа от дузпа, отсъдена за нарушение извън наказателното поле, за което е показан и червен картон. В края Ривалдо започва да бави играта, което изнервя Хакан Юнсал и той изритва топката по посока на бразилеца. Въпреки че е много леко ударен по крака, играчът на \"Барселона\" се хваща за главата и започва да се превива, с което изкарва червен картон на своя съперник. Полуфиналният им сблъсък преминава значително по-спокойно, а Бразилия печели с 1:0 с поредния гол на Роналдо. Финалът се играе на 30 юни в Йокохама. Германците изглеждат обречени, но успяват да задържат нулевото равенство до 67-ата минута. Тогава най-добрият вратар в света в онзи период Оливер Кан допуска груба грешка, която позволява на Роналдо да открие резултата. Дванадесет минути по-късно бразилецът вкарва втори гол, за да гарантира петата световна титла на \"селесао\". Kaн получава като утеха наградата за най-добър играч на турнира, Роналдо печели голмайсторския приз с осем попадения, а американецът Лендън Донован е избран за номер 1 сред младите играчи. В 64 мача са отбелязани 161 гола, средно по 2.5 на мач, а общата посещаемост на стадионите в Япония и Южна Корея е 2 705 197 души, средно по 42 268 на мач. Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн Пета част: Началото на бразилската легенда Шеста част: Единственият триумф за родината на футбола Седма част: Пеле и Бразилия завинаги Осма част: Ерата на тоталния футбол Девета част: Грешникът, който стана спасител Десета част: Магьосникът Марадона и \"божията ръка\" Единадесета част: Германската радост и сълзите на Марадона Дванадесета част: Б като Бразилия... и като България Tринадесета част: Златният миг на \"петлите\"  ", "date": "2018.06.13", "title": "Историята на световните първенства: Звездното бразилско трио и първият азиатски мондиал"}
{"url": "https://www.dnevnik.bg/sviat/2018/06/13/3199630_den_predi_svetovnoto_po_futbol_rusiia_zapochna_golemi/", "text": "Само 24 часа преди началото на най-голямото спортно събитие за годината - Световното първенство по футбол в Русия, домакините обявиха започването на най-големите от 10 години насам маневри на Северния флот на страната. Според съобщението на министерството на отбраната в сбор-похода, започнал днес в Баренцово море, ще участват ескадреният миноносец \"Адмирал Ушаков\", ракетният крайцер \"Маршал Устинов\" и други 34 бойни кораби, ядрени и дизелово-електрически подводници, подсигуряващи кораби, 20 самолета и хеликоптера. В рамките на похода, който ще продължи до края на следваща седмица, ще има 19 практически стрелби, ще се тестват нови образци оръжие. Разиграваният сценари е отблъскване на масиран въздушен удар на условния противник, гарантиране на защитата от подводници, поразяване на корабни групи и отряди за морски десант. Сред другите сили са големите десантни кораби \"Георгий Победоносец\", \"Кондопога\" и \"Александър Отраковский\", корабът за борба с подводници \"Североморск\", специална техника на бреговите ракетно-артилерийски и сухопътни сили, морската пехота и противовъздушната отбрана. \"Адмирал Ушаков\" е най-новият от водещите кораби - спуснат е на вода през 1991г. (до 2004г. се наричаше \"Безстрашни\"), докато \"Маршал Устинов\" е от 1982г. и се върна в строя преди малко повече от година след 6-годишен ремонт и модернизация. \"Североморск\" е започнат през 1984г. и до 1996 г. се наричаше \"Симферопол\". \"Маршал Устинов\" е един от четирите действащи ракетни крайцера на боен строй във военноморския флот на Русия. Останалите са \"Москва\" (флагман на Черноморския флот), \"Варяг\" (флагман на Тихоокеанския флот) и \"Петър Велики\", но той е построен по друг проект.", "date": "2018.06.13", "title": "Ден преди световното по футбол Русия започна големи военни маневри"}
{"url": "https://www.dnevnik.bg/sviat/2018/06/13/3199616_germanskata_policiia_zadurja_shest_momcheta_ot/", "text": "Властите в северозападния германски град Фелберт подозират група от осем непълнолетни български граждани в изнасилване на 13-годишно момиче в Германия, съобщи  в. \"Вестдойче алгемайне цайтунг\"  (WAZ). Шестима от групата, чиято възраст е между 14 и 16 г., са арестувани. Други двама, които се издирват, може да са избягали в чужбина, смята полицията. По информация на WAZ става дума за \"най-малко 8 младежи\", но изданието не навлиза в подробности. Според прокуратурата разследваните в извършеното на 21 април престъпление \"са идентифицирани\". Информацията за деянието досега е била пазена в тайна в интерес на жертвата, а \"колкото по-млада е жертвата и по-малко е населеното място, толкова по-чувствително действат полицията и прокуратурата по случая\", казва в отговор на  запитване на \"Билд\"  говорител на вътрешното министерство в провинция Северен Рейн-Вестфалия, където се намира Фелберт (град с население около 80 хил. души). \"Еднозначни\" доказателства Момичето се прибирало от плувен басейн, когато било извършено престъплението (тя посетила басейна с приятелки, но си тръгнала сама). И преди това заподозрените тормозили жертвата, смятат разследващите. Самото изнасилване било извършено от две от момчетата. Другите го заснели с мобилните си телефони. Спряла ги жена, която минавала наблизо, познавала момичето и знаела, че родителите му го търсят. Опитала да спре извършителите, но те избягали, а тя информирала олицията. Доказателственият материал в момента е изпратен за \"криминално-техническа експертиза\", но е еднозначен и включва както видеото, така и ДНК проби от извършителите и показания на жертвата и жената, която се появила, смятат властите.", "date": "2018.06.13", "title": "Германската полиция задържа шест момчета от България и издирва две за изнасилване"}
{"url": "https://www.dnevnik.bg/sport/2018/06/13/3199107_bulgariia_specheli_tri_titli_ot_evropeiskoto_po_boks/", "text": "България спечели три титли от европейското първенство по бокс за жени. Златните медали бяха осигурени от Стойка Петрова (кат 54 кг), Станимира Петрова (57 кг) и Мелис Йонузова (64 кг). От турнира, проведен в \"Асикс Арена\", българките спечелиха още един сребърен и два бронзови медала. Станимира Петрова беше избрана за най-добра на европейското. Стойка Петрова беше убедителна, като във финала се наложи с 5:0 съдийски гласа (30:27, 30:27, 30:27, 30:25, 29:28) срещу Делфин Мансини от Франция. С това тя заслужи втора титла в кариерата си след тази от Букурещ 2014, но при 51-килограмовите. \"Мачът не беше лек. Французойката доказа, че няма лесни съпернички, но аз съм доволна. Това, което ми се случи след мача обаче, беше съвсем неочаквано и много ме развълнува\", заяви шампионката, която получи предложение за брак, докато още беше на върха на почетната стълбичка. Втора поредна титла от европейско първенство спечели Станимира Петрова. В решителния мач тя победи рускинята Дария Абрамова след единодушно съдийско решение - 5:0 (29:28, 29:28, 29:28, 29:28, 30:27). Йонузова, която е на 19 години, стъпи категорично на европейския връх след пет съдийски гласа в своя полза (30:25, 30:25, 30:25, 30:25, 29:26) срещу Сема Чалъскан от Турция. Севда Асенова игра финал в кат. до 48 кг, но отстъпи срещу рускинята Екатерина Палцева след 1:4 гласа (28:29, 28:29, 28:29, 29:28, 28:29). Българката изрази разочарование и заяви, че това е била последната среща в кариерата й. \"Сигурна съм, че взех първия и третия рунд, но щом съдиите са преценили друго, така да бъде\", каза Асенова.", "date": "2018.06.13", "title": "България спечели три титли от европейското по бокс за жени"}
{"url": "https://www.dnevnik.bg/bulgaria/2018/06/13/3198351_uchenie_na_8_armii_shte_otbluskva_durjava_agresor_na/", "text": "Най-голямото за тази година военно учение на българска територия SABER JUNCTION 18 събира части от армиите на 8 държави и ще продължи повече от три седмици. По сценарий ще се разиграват реални бойни действия за отблъскване на неназована държава агресор. Това е кулминацията на поредица маневри на алианса в България, които започват след по-малко от месец - на 5 юли. На 11-12 юли в новата централа на НАТО в Брюксел е насрочена годишната среща на върха, на която ще бъде обсъждано с колко и как европейските партньори увеличават бюджетите си за отбрана и доколко САЩ са готови да се отзоват на призивите на членовете от Източна Европа да подсили присъствието си на този фланг на алианса. Тазгодишното издание на SABER JUNCTION ще се проведе на полигона \"Ново село\" между 4 и 30 септември, показва календарът на НАТО. Водеща страна по него е САЩ, а ще участват военни подразделения и от България, Германия, Полша, Румъния и трите балтийски републики Естония, Литва и Латвия. Учението е бригадно, което значи, че в него би трябвало да вземат участие между 3 хиляди и 5 хиляди души, но според източници от министерството на отбраната те ще бъдат по-малко. През януари командирът на Сухопътни войски ген.-майор Михаил Попов каза, че ще участват 100 български военни. Тази седмица в Полша и балтийските републики приключва Saber Strike 18 с участието на хиляди военнослужещи като демонстрация, че алиансът е особено загрижен за защитата на тази група съюзници и възможността свободно да придвижва войските си през съюзната територия, включително теснината между Калининград и Беларус. Засега югоизточният фланг не привлича толкова внимание. Това не означава, че балканските съюзници са забравени във Вашингтон - на 6 юни Комисията по въоръжените сили на Сената разпространи проекта на закон за отбранителните разходи за следващата финансова година (тя започва през октомври), в който иска ревизия на това как американската армия е разположена в Европа, за да сдържа Русия, съобщи изданието defensenews.com. Става дума и за това дали тези части разполагат с подходящото въоръжение и оборудване и дали не е по-рационално да се премине от ротация на частите към постоянно базиране. Засега Пентагонът предпочита да продължат с обновяването на частите през няколко месеца, защото това поддържа във висока готовност повече военни и носи на командването незаменим опит за логистиката по прехвърлянето през Атлантика на хиляди души и тежкото им въоръжение. Това е един от най-важните елементи още от времето на студената война - способността при растящо военно противопоставяне в Европа да могат САЩ според плановете си достатъчно бързо да мобилизират, прехвърлят и разгърнат на континента десетки и стотици хиляди военни. За България и Румъния сенаторите препоръчват сухопътните части на САЩ повече да се възползват от възможността да се тренира на полигоните в двете страни. Освен това за подсилване на съюзниците се иска от Пентагона да даде приоритет на допълнителни изнесени напред в Европа далекобойни оръдия, зенитни ракетни комплекси, средства за електронна борба, щабни и логистични центрове и бойни щабове. Всичко това ще се отработва в учения и в България до края на годината. PLATINUM LION 18 е американско учение, което ще се проведе у нас между 5 юли и 15 август. В него ще участват между рота и батальон. Все още не е обявени от кои държави съюзници в Алианса ще са участниците в него. Основна роля в него ще има морската пехота на САЩ. RAMSTEIN GUARD 18 е учение на НАТО на силите за електронна война, на което ще бъдат отработвани действия за защита от балистични ракети. Три учения, които се водени от България, също са в календара на НАТО, защото в тях ще участват и въоръжени сили на партньорски държави. Между 15 август и 15 септември ще се проведе SHABLA 18, което е за въздушна защита. BREEZE 18 е военноморско учение (1 юли – 1 август), а STRIKE BACK 18 е проведено през май. В момента завършва поредната ротация на съставана американските сили в Европа, като голямата част от пристигналите са от Първа бронирана бригада и Първа кавалерийска дивизия на САЩ, разположени във Форт Хууд, щата Тексас. Те сменят Втора бронирана бригада и Първа пехотна бригада от Форт Райли, Канзас в операция Atlantic Resolve на НАТО. Операцията започна през април 2014 г. след анексирането на Крим от Русия. Форт Хууд е една от най-големите военни бази в света и е разположен на 2140 кв. км. На територията му освен военни полигони има две летища, музей, няколко училища, жилищни квартали, кина и супермаркети. Операцията по ротацията американската войска започна в началото на март тази година. Ротацията на американските войски на полигона \"Ново село\" трябва да бъде извършена до края на юни. У нас се очаква да дойдат около 400 войника и около 40 бронирани машини от Форт Хууд.", "date": "2018.06.13", "title": "Учение на 8 армии ще отблъсква държава агресор на полигона \"Ново село\""}
{"url": "https://www.dnevnik.bg/politika/2018/06/13/3198356_borisov_shte_obsudi_borbata_s_terorizma_s_izraelskiia/", "text": "Премиерът Бойко Борисов, който е на посещение в Ерусалим, ще се срещне с израелския си колега Бенямин Нетаняху днес. След това министър-председателят има и срещи с президента на Израел Реувен Ривлин и с лидера на опозицията Исаак Херцог. Очаква се да бъдат обсъдени теми от взаимен интерес, както и да бъде направен преглед на на двустранните отношения, включително в сферата на сигурността и борбата с тероризма, съобщиха от Министерски съвет. Борисов е на посещение в Израел за трети път. Премиерът ще се поклони на Божи гроб, а след това заедно с водената от него делегация ще бъдат на аудиенция при патриарха на Ерусалим Теофилос Трети. Вечерта Борисов ще се срещне с представители на българската общност в Тел Авив, където в негова чест ще има коктейл. Премиерът има рожден ден. За българската общност концерт ще изнесе Николина Чакардъкова. Във водената от Борисов делегация са включени вицепремиерът Томислав Дончев, министърът на образованието Красимир Вълчев, заместник-министърът на външните работи и национален координатор по антисемитизма Георг Георгиев и кметът на София Йорданка Фандъкова, представители на Българската православна църква и на еврейското вероизповедание. Утре Борисов ще бъде на посещение в Палестинската автономия.", "date": "2018.06.13", "title": "Борисов ще обсъди борбата с тероризма с израелския премиер"}
{"url": "https://www.dnevnik.bg/sport/2018/06/13/3199111_amerikanskata_kandidatura_ili_maroko_fifa_izbira/", "text": "Ще получат ли САЩ второ световно първенство след това от 1994 г.? Или Мароко ще стане втората африканска държава, която организира най-големия футболен форум? Отговорът ще дойде днес от Москва, където ще бъде избран домакинът на световното през 2026 г. Кандидатурите са две. Този път САЩ не действат самостоятелно, а с подкрепата на Канада и Мексико. Съвместната американска кандидатура получи значително по-висока оценка при последния доклад преди официалното им допускане до гласуването на конгреса. Право на глас при избора имат 206 от общо 211 страни, които членуват във ФИФА. Мароко, САЩ, Канада и Мексико няма да гласуват като кандидати, а  Гватемала е изключена от световната футболна федерация за неопределено време . В петък петчленната работна група на ФИФА, която оценява двете предложения, представи доклад от 220 страници. Американската кандидатура е получила 4 от максималните 5 точки, а тази на Мароко - 2.7 точки. Минималното изискване за преминаване във финалната фаза беше 2 точки. Световното през 2026 г. ще е в разширен формат с 48 отбора. САЩ разчитат на опита си и на развитата инфраструктура. Ако кандидатурата спечели, това ще превърне Мексико в страната, домакинствала най-много пъти, след като прие турнира през 1970 и 1986 г.", "date": "2018.06.13", "title": "Американската кандидатура или Мароко: ФИФА избира домакина на световното през 2026 г."}
{"url": "https://www.dnevnik.bg/sviat/2018/06/13/3198970_zashto_protestira_srednata_klasa_v_iordaniia/", "text": "Те са лекари, адвокати или предприемачи, но всички споделят едно и също безпокойство за банковата си сметка в края на месеца. В Йордания една многобройна и изтощена средна класа бе в сърцевината на скорошните демонстрации срещу скъпия живот. В продължение на една седмица няколко хиляди нейни представители излизаха по улиците при спускането на нощта, настоявайки, на първо място, за отказ от проектозакон за данъка върху дохода. \"В други държави подобни протестни движения изглеждат банални, но в Йордания да се противопоставиш открито на властта се смята за акт на храброст\", твърди Рахме Джафар, която не е пропуснала нито една демонстрация. Притежателка на диплома по търговия, младата 24-годишна жена работи в неправителствена организация, но е принудена да се труди допълнително, за да преживява. Тя се надява скоро да се пренесе в скромен и все още изцяло необзаведен апартамент в простонароден квартал в северната част на Аман, след като се омъжи. Тя няма да организира голям празник, какъвто е обичаят в Йордания. \"Но няма значение, не желаем да започваме съвместния си живот задлъжнели\", казва тя. Нейният годеник, 23-годишният Мохамед Хасан, е готвач. Заплатата, която му носи неговата работа на 12-часов трудов ден в ресторант, също не е достатъчна, за да свърже двата края на месеца. \"През уикендите давам уроци по гмуркане и катерене\". \"Младите имат огромни възможности, но ни смазват, убиват мечтите ни и ни принуждават да емигрираме\", недоволства той. Всякаква работа Маджд Джабали също има много мечти и амбиции, преди фирмата на баща му да фалира през 2012 г. Младият мъж, сега на 29 г., е принуден тогава да прекрати следването си по туризъм в семестъра за получаване на диплома и да започне веднага да работи, за да задоволява нуждите на семейството. \"Работил съм всякакви неща и от няколко години съм шофьор за чуждестранни туристи. Но извън сезона има малко работа\", признава той. Въпреки това той все още се смята за щастлив, че работи, докато безработицата официално е засегнала повече от 18 процента от населението в една страна, където 70 процента от хората са под 30-годишна възраст. Автомобилът, който сега е наел, му позволява да работи за платформа за резервация на коли с шофьор по 14 часа на ден. \"Като не броим парите за наема, всяка вечер в джоба ми остават около 15 динара (18 евро)\", обяснява той. Доста малка сума за живот в най-скъпата столица на арабския свят според проучване на ежедневника \"Икономист\". Около 60-годишният Мохамед Халил Тахбуб също няма средства. Дружеството му за недвижими имоти, което създава през 1992 г., вече е сянка на това, което е било преди. \"Секторът на недвижимите имоти през последните години преживя главоломна рецесия. От 2014 г. вече на практика не съм продал нищо\", казва той за \"Франс прес\", показвайки един от апартаментите си за продан. \"Вече нищо\" В блока на Тахбуб, предназначен за домакинства с ниски доходи, построен през 2016 г., само два апартамента от десет са си намерили купувачи, \"въпреки че ги предлагаме на намалени цени\". \"Хората обаче вече нищо нямат в джобовете си, а банките не дават заеми. Когато гражданинът вече не успява да купува продуктите от първа необходимост, как може да се надява да си купи апартамент?\", възмущава се той. Докато Световната банка предвижда \"слаба перспектива за растеж\" тази година в Йордания, мъжът с помътнени сини очи изглежда огорчен. Въпреки че на него му се удава да не живее в мизерия като много от своите съграждани, Тахбуб потвърждава, че обществото му вече няма печалба. \"Късаме по малко от натрупания в продължение на цял един живот капитал, но това не може да продължава вечно\", подчертава той. Това е причината, споделя той, да не се поколебае да участва в двете стачки, организирани този месец от синдикатите. Под натиска на улицата премиерът бе принуден да подаде оставка, а наследникът му обяви, че се отказва от породилия спорове данъчен проектозакон. Йорданците обаче очакват да видят новото правителство в действие. Майсун ал Хурейсат, около 30-годишна архитектка, също участва в стачките. \"Не е нормално данъците да бъдат вдигани толкова без никаква или почти никаква компенсация\" в образованието и здравеопазването, казва тази майка на две деца. Тя основава собствена компания преди година, която има трудности да заработи най-вече заради прекомерните по думите ѝ данъци. \"Когато създадохме семейство със съпруга ми, имахме всякакви мечти, сега всичко е отложено за по-късно\", казва тя. /БТА", "date": "2018.06.13", "title": "Защо протестира средната класа в Йордания"}
{"url": "https://www.dnevnik.bg/video/2018/06/13/3190263_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва  \"Мордовия арена\" в Саранск  с 44 000 места за зрители. Четири срещи за едва 12 дни от световното първенство по футбол ще се играят на това изцяло ново съоръжение. Между 16 и 28 юни на този стадион ще се срещнат Перу срещу Дания, Колумбия срещу Япония, Иран срещу Португалия и Панама срещу Тунис.", "date": "2018.06.13", "title": "Видео: Стадионите за световното по футбол в 360 градуса - \"Мордовия арена\" в Саранск"}
{"url": "https://www.dnevnik.bg/sport/2018/06/13/3198895_la_liga_otkriva_nelegalno_izluchvane_chrez_softuer_za/", "text": "Едно от най-гледаните футболни първенства  - Ла Лига,  намери интересен начин да се бори срещу незаконното излъчване. Официалното приложение на испанското първенство за мобилни телефони, което има повече от 10 милиона сваляния, работи като шпионска програма. Приложението използва GPS-a на мобилния телефон, както и микрофона и по време на мачове може да засече откъде се гледа дадена среща. Според експерти е възможно в реално време дори да се засече дали хората гледат пиратско излъчване. Ла Лига не прави нищо незаконно, след като при инсталиране приложението пита всеки потребител дали позволява да предоставя достъп до микрофона и т.н. Подробностите са описани в политиката за поверителност, която много малко хора са чели. Според изданието El Diario това работи само за устройства на територията на Испания. За момента се съобщава за мобилни телефони с  операционна система \"Андроид\" . От Ла Лига отговориха, че нямат достъп до аудиозаписи и не съхраняват такива. Новината идва няколко месеца след като испанското първенство се оплака от ръст на нелегалните стриймове на територията на страната. В Испания много много голям брой от мачовете се излъчват по платени телевизии. Най-често под ударите на закона попадат барове и ресторанти, които предлагат пиратско излъчване на първенството. El Diario твърди, че хиляди потребители са дали негативни отзиви на приложението на Ла Лига, след като са разбрали, че могат да бъдат шпионирани. Мнозина са се заканили да го изтрият от телефоните си. Изданието все пак припомня, че всеки може да откаже достъпа до микрофона и данните от мобилния си телефон на всяко приложение, което е инсталирал.", "date": "2018.06.13", "title": "Ла Лига открива нелегално излъчване чрез софтуер за мобилни телефони"}
{"url": "https://www.dnevnik.bg/evropa/2018/06/13/3199148_partiiata_na_geert_vilders_organizira_konkurs_za/", "text": "Партията на свободата на холандския антиислямски политик Геерт Вилдерс ще организира конкурс за карикатури на пророка Мохамед, предаде \"Ройтерс\", цитирана от БТА. Партията уточни, че намерението й да организира състезанието в обезопасените си офиси в холандския парламент е било одобрено от холандската служба за борба с тероризма. Публикуването на карикатури на ислямския пророк Мохамед е предизвиквало бурни реакции в миналото. През 2015 г. ислямистки екстремисти убиха 12 души в парижкия офис на френския светски сатиричен вестник \"Шарли ебдо\", който беше публикувал карикатури на пророка Мохамед, а през 2005 г. отпечатването на дузина такива карикатури в датски вестник предизвика кървави протести в редица мюсюлмански страни. Партията на свободата на Вилдерс е най-голямата опозиционна сила в парламента, след като стана втора на изборите през март. Вилдерс е призовавал за забрана на Корана и е заявявал, че ислямът е тоталитарна религия. \"Свободата на словото е застрашена, особено за критици на исляма. Не бива никога да допускаме това. Свободата на словото е най-важната ни свобода\", се казва в изявление на Вилдерс. Конкурсът в холандския парламент ще се състои по-късно тази година. За съдия е поканен американският карикатурист Бош Фостин, който спечели подобно състезание в Гарланд, щата Тексас, през май 2015 г.", "date": "2018.06.13", "title": "Партията на Геерт Вилдерс организира конкурс за карикатури на Мохамед"}
{"url": "https://www.dnevnik.bg/bulgaria/2018/06/13/3199147_zaharieva_severna_makedoniia_e_po-dobur_variant_ot/", "text": "Северна Македония - името, за което се споразумяха вчера  премиерите на Гърция и Македония Алексис Ципрас и Зоран Заев , е по-добър за България избор от варианта \"Илинденска Македония\". Това мнение изрази пред Би Ти Ви външният министър Екатерина Захариева. Тя подчерта в отговор на въпрос, че България не е участвала в преговорите, защото е признала югозападната си съседка още през 1992 г. с името Република Македония. Уточни обаче, че и гръцката, и македонската страна са информирали София за това на какви имена са се спрели. \"Северна Македония\" е географско понятие и потвърждава, че няма как да има претенции към съседни държави и не трябва да води до териториални, езикови и исторически претенции, нито за малцинства и нации, каза министърът. \"Илинденска Македония\" със сигурност не беше толкова добро име за България, \"Северна\" е много по-добро, подчерта тя. Според Захариева предстои \"да започнем да изчистваме странните и неверни неща в учебниците по история, доброжелателно да отбелязваме общите дати и личности в нашата история\" като \"оставим историците да работят спокойно\".", "date": "2018.06.13", "title": "Захариева: Северна Македония е по-добър вариант от Илинденска"}
{"url": "https://www.dnevnik.bg/evropa/2018/06/13/3199158_evrostat_chetirima_na_vseki_10_bulgari_jiveiat_v/", "text": "Около 41 процента от българите, или четирима от всеки 10, живеят в пренаселени жилища, показват данни от анализ на Евростат за състоянието на жилищния фонд в Европейския съюз през 2016 г. Средният показател за пренаселеност в ЕС е около 17%, отчита европейската статистика. Близо 1.1 милиона българи, или около 15% от населението в страната, живеят в жилища, които се споделят от повече от едно семейство, тоест удвояването на домакинствата в един апартамент е доста често срещано явление сред българите с по-ниски доходи в градска среда. Случва се често три поколения, или около 6-9 членове на едно домакинство, да обитават маломерно жилище от 60 - 70 квадратни метра. Освен това около 80% от децата в България под 18-годишна възраст, както и около 60 на сто от младите хора на възраст 16-29 години, са контингент от домакинства, които живеят в пренаселени жилища. Процентът на пренаселените жилища в България в големите градове е около 48(при 18 на сто за ЕС), в малките градчета и предградията - около 40 (при 15 на сто за ЕС), и в селските райони - 33 (при 17 на сто за ЕС), показват данните на \"Евростат\". На фона на изключителната пренаселеност на жилищния фонд в България анализът регистрира и значително висок процент от незаети жилища в градовете и селата, които стоят празни - от общо 3.9 млн. броя единици жилища около 1.2 млн., или 31 на сто, са необитаеми и незаети. В градските райони незаетите жилища са над 650 хиляди (25 на сто от жилищата в градска среда), а в селските райони незаетите жилища са над 560 хиляди, или 43 на сто от сградния фонд по селата. Само в столицата и в София-област незаетите жилища са около 250 хиляди. Тези диспропорции се обясняват както с намаляване броя на населението в България през последните години, така и с емиграцията на българите извън страната или вътрешната миграция от селата към градовете, което освобождава много жилища и ги прави свободни и необитаеми. Най-висока пренаселеност има в Румъния, най-ниска - в Кипър От 28-те страни - членки на ЕС, най-висока пренаселеност е регистрирана в Румъния - близо 50%, отчита анализът на Евростат. Други страни, в които има значителна пренаселеност на жилищата с домакинства са: Латвия - 43%, България - 41%, Полша и Унгария - по 40%, Словакия - 38%. В противоположния край на скалата най-ниски нива на пренаселеност са отчетени в Кипър - 2.4%, Малта - 2.9%, Ирландия - 3.2%, Белгия - 3.7%, и Холандия - 4%. Пренаселеността също е била проблем за по-малко от 10 процента от населението във Финландия - 6.6%, Германия - 7.2%, Франция - 7.7%, Великобритания и Люксембург - по 8%. Високи нива на пренаселеност са регистрирани и при съседните на България страни - Гърция - 40%, Сърбия - 64%, Македония - 68%, и Турция - 73%. През миналата година около 42 процента от жителите на ЕС са обитавали апартаменти (или четирима от всеки 10 европейци), една четвърт (25%) са обитавали фамилни къщи и една трета - 33%, са имали самостоятелни къщи. Около 42 на сто от европейците са обитавали свой собствен дом без заем или ипотека, докато други 27% са обитавали жилище със заем или ипотека, отчита Евростат. Други 20 процента от европейците са обитавали жилище под наем. /БТА", "date": "2018.06.13", "title": "Евростат: Четирима на всеки 10 българи живеят в пренаселени жилища"}
{"url": "https://www.dnevnik.bg/na_put/2018/06/13/3171138_fotogaleriia_v_konusa_na_danteviia_ad_ili/", "text": "Италианският град Матера ще бъде европейска столица на културата догодина едновременно с Пловдив.", "date": "2018.06.13", "title": "Фотогалерия: В конуса на Дантевия ад, или италианският Пловдив"}
{"url": "https://www.dnevnik.bg/sport/2018/06/13/3198938_braziliia_sreshtu_evropeiskite_sili_goliamata_bitka_za/", "text": "Най-успешната футболна нация, изглежда, е орисана да не спечели световна титла на родна земя. Шейсет и четири години след трагедията на \"Маракана\" Бразилия трябваше да преживее още един кошмар, след като  беше унизена с 1:7 от Германия  в полуфиналите на мондиала през 2014 г. След първия болезнен домакински провал \"селесао\" трябва да чака осем години,  за да стъпи на световния връх в Швеция през 1958 г.  с гениалното си поколение, водено от Пеле, Гаринча, Диди, Вава, Зито, Джалма Сантос и Нилтон Сантос. Сега налице са всички предпоставки чакането за реванш да продължи само четири години и бразилската футболна самба да покори света за шести път. Настоящият състав на Бразилия е значително по-класен от този, който напусна със сълзи \"Маракана\" през 2014 г. Отборът, воден от треньора Тите, е големият фаворит на букмейкъри и специалисти. На големи първенства ролята на претендент №1 винаги е тежала много и по-често очакванията не са били оправдани. Примерите са много - от Унгария през 1954 г., през Бразилия от 1982 г. до Аржентина през 2002 г. Този път обаче бразилският отбор е напълно способен да се справи с тежестта на големите очаквания и да се пребори със страховитата конкуренция на европейските сили Германия, Испания и Франция, които също разполагат с впечатляващи отбори, устремени към титлата.  Без слаби места Между настоящия състав на Бразилия и този, който катастрофира болезнено на родна земя, има две големи разлики. Първата е, че сега в тима няма слаби места. С изключение на зоната на десния бек, където алтернатива на Данило е Фагнер от \"Коринтианс\", Тите може да разчита на поне двама отлични изпълнители на всяка позиция, като се започне от вратаря. Големият плюс за селекционера е, че освен на количество той може да разчита и на разнообразни като качества играчи. \"Селесао\" има двама от най-силно представилите се вратари през изминалия сезон. Едерсон се оказа един от трансферите на 2017 г. Освен че има страхотен рефлекс и умее да спасява дузпи, стражът на \"Манчестър сити\" играе блестящо с крака. Неговите дълги подавания са допълнително (и много силно) оръжие в преодоляването на противниковата преса, тъй като топката се изпраща директно към играчите от халфовата линия, без да минава през защитниците. Алисон пък отново беше впечатляващ на вратата на \"Рома\" и се превърна в едно от горещите имена на трансферния пазар. В центъра на защитата бразилският отбор може да избира измежду Тиаго Силва, Маркиньос, Жоао Миранда. Марсело е вероятно най-добрият ляв краен бранител в света, а неговата резерва - Филипе Луис - отново играе на познатото високо ниво, откакто преди три години се завърна в \"Атлетико\" (Мадрид) след краткия и неуспешен престой в \"Челси\". За разлика отпреди четири години този път петкратните световни шампиони имат и изключително солиден опорен халф в лицето на Каземиро. Фернандиньо изглежда играч от друга класа, откакто Хосеп Гуардиола застана начело на \"Манчестър сити\", а Паулиньо категорично обори големия скептицизъм след трансфера си от китайския \"Гуанджоу\" в \"Барселона\" и изигра цели 49 мача за каталунците през сезона. В атака ситуацията е още по-впечатляваща - Неймар, Филипе Коутиньо, Уилиан, Дъглас Коста, Роберто Фирмино, Габриел Жезуш. Тите има достатъчно варианти срещу всякакъв вид тактически схеми, които ще предложат съперниците. Огромен плюс е фактът, че този състав има нападатели като Фирмино и Жезуш, всеки от които разполага с неизчерпаема енергия, бори се за всяка топка и пресира много здраво. Това е нещо, което категорично липсваше през 2014 г., когато опциите в центъра на атаката бяха Хълк, Фред и Жо. Другият основна разлика спрямо предишния мондиал е, че Тите успя да направи отбора по-малко зависим от своя лидер Неймар. През 2014 г., когато начело на тима беше Луиш Фелипе Сколари, в продължение на две години във всеки мач селекционерът концентрира играта на тима около настоящата звезда на ПСЖ и не опита алтернативна стратегия. Нападателят показа, че въпреки възрастта си може да се справи с големите очаквания. Когато обаче ударът с коляно на Хуан Сунига сложи край на участието му на световното, целият отбор се оказа напълно безпомощен и безидеен. В квалификациите за световното цели 16 различни играчи носеха капитанската лента на тима. Този състав показа, че има класата да победи всеки един съперник, дори да не може да разчита на Неймар. За щастие на \"селесао\" той ще бъде на разположение и има всички предпоставки да се превърне в голямата звезда на турнира. За разлика от другите водещи футболисти Неймар пристига свеж в Русия, след като заради контузия пропусна последните месеци от сезона, а това може да се окаже голямо предимство. Но дори той да не бъде в познатата форма, Бразилия е достатъчно класен и добре балансиран отбор, за да стигне до титлата.  В навечерието на мондиала Тите отдаде дължимото на наследството от предишните селекционери Карлос Дунга и Сколари. \"Имам и своите заслуги за позиционирането и използването на различни играчи, но е важно да бъде ясно наличие на приемственост, тъй като получих такава и от Луиш Фелипе Сколари. Работата не е на парче, накрая всичко има значение.\" По думите му голямата сила на бразилския отбор е единството. \"Напоследък го отчитам. Вече няма групички в отбора. Най-опитните съжителстват с младите и има все повече доверие. Това ни помага да вдигаме нивото\", допълни Тите. \"Селесао\" спечели по категоричен начин квалификациите в Южна Америка, като записа 12 победи от 18 мача и само една загуба. Тимът на Тите изпревари с цели десет точки втория в класирането Уругвай, а подготовката за мондиала също премина по план - четири победи в четирите контроли през 2018 г. и нито един допуснат гол срещу състави като Русия (3:0), Германия (1:0), Хърватия (2:0), Австрия (3:0). Потокът на Бразилия за мондиала също е благоприятен. Ако спечелят групата си в конкуренцията на Швейцария, Коста Рика и Сърбия, южноамериканците могат да избегнат среща с другите големи фаворити - Испания и Германия - до финала. \"Бразилия, Испания, Франция, Германия, Аржентина и Белгия са моите залози. Няма да оценявам дали е опасно или мотивиращо (да си определян за фаворит). Зависи от разбирането. Просто казвам, че трябва да приемем тази роля и да се подготвим добре. Нужно е да сме психически силни, за да се изправим пред това предизвикателство\", каза още Тите. Последният шанс за Меси Преди четири години Аржентина изпусна златна възможност да стъпи на световния връх за пръв път от 1986 г. При това в дома на своя най-голям съперник - Бразилия. Тогава играта на отбора определено не блестеше, но треньорът Алеханро Сабея беше подредил и организирал изключително добре своя тим и разполагаше с вездесъщ Хавиер Масчерано, който беше един от играчите на турнира. Ако вместо Родриго Паласио в продълженията срещу Германия на върха на атаката беше някой от нападателите от сегашния състав, Аржентина може би щеше да сложи край на дългото чакане за титла. Шансът обаче беше пропуснат, а в настоящата конкуренция изглежда много малко вероятно да се открие втори пореден въпреки безспорната класа на играчите в тима. През последните 32 години Аржентина винаги е разполагала със страхотни поколения, но нито веднъж не успя да се възползва. През 2002 г. отборът беше големият фаворит за титлата, но се провали още в груповата фаза, през 2006 г. беше спрян по пътя към полуфиналите от Германия след изпълнение на дузпи, а преди осем години абсурдните тактически решения на Диего Марадона бяха обречени на неуспех срещу бундестима. Много големи аржентински играчи не успяха да направят нещо значимо с националния отбор. Прокоба тегне и върху един от най-големите - Лионел Меси. Сега всички погледи отново ще бъдат вперени в него. Той постигна изключителни успехи в \"Барселона\" - както като трофеи, така и като индивидуални рекорди, но винаги е бил критикуван за представянето си в националния отбор, с който все още не е спечелил голям трофей. Аржентина се намира в кошмарна серия от четири поредни загуби във финалите на големи първенства. Меси пък скоро ще навърши 31 години и това може да се окаже последният му мондиал. Както и да продължи кариерата му, той ще остане в историята като един от най-великите футболисти. Опасността да остане без световна титла обаче изглежда по-реална от всякога. Треньорът Хорхе Сампаоли разполага с блестящи играчи в атака - Меси, Анхел ди Мария, Серхио Агуеро, Пауло Дибала и Гонсало Игуаин. В този състав обаче липсва баланс, има твърде много проблемни постове и това си пролича ясно в последните две години. Особено критична е ситуацията с вратарския пост. Защитата също е проблем. И докато Николас Отаменди и Федерико Фасио могат да укрепят солидно центъра на отбраната, крайните бранители са далеч от нивото на тези, с които разполагат останалите претенденти за трофея. Аржентина буксуваше здраво в квалификациите и до последния кръг беше изправена пред угрозата да пропусне световното. В контролите \"албиселесте\" едва победи Русия с 1:0 и записа кошмарни загуби от Нигерия (2:4) и Испания (1:6). Единственият по-престижен успех беше с 2:0 срещу Италия, която обаче дори не се класира за мондиала. Европейските сили Три европейски отбора гледат смело към световния връх - Германия, Франция и Испания. Към тях може да бъде причислена и Белгия, която се надява талантливото й поколение вече да е придобило нужни опит, за да мери сили с най-големите. Световните шампиони от Германия се завръщат, за да защитават титлата от 2014 г., и отново разполагат с всичко необходимо, за да стигнат до финала. Бундестимът системно се представя силно на големи първенства. Много от основните играчи, които изведоха тима до златните медали в Бразилия, вече не са в състава. Германският футбол обаче продължава да е във възход, школите в страната са изключително продуктивни и Йоахим Льов отново има достатъчно качествен състав. Последните големи турнири показаха, че с каквато и селекция да замине, германският отбор винаги е претендент за отличията. Видя се и преди година при спечелването на Купата на конфедерациите, когато звездите на бундестима бяха Тимо Вернер, Леон Горецка и Юлиан Дракслер, и в олимпийския турнир през 2016 г., когато лидери на тима бяха Серж Гнабри, Макс Майер и братята Бендер и въпреки това само дузпите попречиха на Германия да вземе златото.  Йоахим Льов отново има трудности за разрешаване, но той доказа в предишните големи първенства, че се справя отлично в такава ситуация. Преди четири години Германия имаше много повече проблеми, но треньорът намери решение в хода на турнира. Тогава той върна Филип Лам на оригиналната му позиция като десен бек, закърпи пробойните отдясно, спаси положението на левия фланг на защитата с централния бранител Бенедикт Хьоведес и намери начин да използва ефективно единствения си типичен централен нападател - Мирослав Клозе. Льов продължава да е отличен пример за мислещ треньор, който знае как да подбере това, което му е необходимо в конкретната ситуация. В Русия вероятно отново ще му се наложи и от решенията му до голяма степен зависи докъде ще стигне Германия.  Съставът на бундестима е впечатляващ. Льов разполага с нужния баланс на всяка позиция, а младите играчи в тима вече натрупаха доста опит. Те получиха шанс да са лидери на тима в турнирите след Евро 2016, представиха се солидно и сега изглеждат готови да заблестят на най-голямата сцена. След разочарованията, които преживя по терените в Бразилия и Франция, Испания също изглежда достатъчно силна, за да се бори за титлата.  Бъдещият треньор на \"Реал\" (Мадрид) Хулен Лопетеги  свърши отлична работа и изгради солиден състав, който беше безапелационен в квалификациите, а само преди да месеца и половина разби Аржентина с 6:1. Испания разполага с най-добрия вратар в света - Давид де Хеа, с едни от най-солидните защитници (Рамос, Пике, Аспиликуета, Карвахал, Алба), с намиращи се в отлична форма нападатели (Коста, Аспас) и с изобилие от талантливи полузащитници. Кои от последните да избере ще е най-трудната и важна задача пред Лопетеги. От огромно значение е и каква ще бъде ролята на Андрес Иниеста, за когото това ще е последният голям турнир. Той е може би най-влиятелната фигура на терена в испанския отбор през последното десетилетие и ролята му за големите успехи на \"фурия роха\" беше основополагаща. Въпросът е в каква форма ще бъде сега, защото ако не е в достатъчно добра, това неминуемо ще се отрази на представянето на тима.  Ситуацията с треньора също събуди притеснения  в навечерието на мондиала. Франция разполага с може би най-талантливото поколение в световния футбол. \"Петлите\" спокойно могат да сглобят три-четири състава, които биха победили много от отборите в Русия. За Дидие Дешан предстои тежката задача кои изпълнители да подбере при огромния избор, който има. Лошата новина за него е, че няма право на грешни решения, защото още в първия кръг на директните елиминации може да срещне Аржентина или Хърватия. Добрата е, че този път французите наистина изглеждат колектив, което много рядко им се случва. Те се разминаха с европейската титла на родна земя и сега ще са пределно амбицирани да спечелят първо голямо отличие от 18 години насам. В известна степен ситуацията в Белгия е сходна - изобилие от качество, което до този момент не може да бъде превърнато в голям отбор. Този път на резервната скамейка обаче не е Марк Вилмост, а страхотен треньор в лицето на Роберто Мартинес. \"Червените дяволи\" попаднаха в чудесна група - Англия, Тунис и Панама. Евентуалният им съперник в осминафиналите също би бил напълно преодолим - Полша, Колумбия, Сенегал или Япония. В четвъртфиналите обаче на пътя им може да застане Бразилия.", "date": "2018.06.13", "title": "Бразилия срещу европейските сили: Голямата битка за Русия 2018"}
{"url": "https://www.dnevnik.bg/evropa/2018/06/13/3199173_sluchaiat_s_prevozvashtiia_migranti_korab_sujuzi/", "text": "Унгарският министър-председател Виктор Орбан приветства решението на Италия да не позволи на плавателен съд на благотворителна организация, натоварен със спасени африкански мигранти, да влезе в италианско пристанище и каза, че това показва желание \"най-после\" да се защитят морските граници, предаде \"Ройтерс\". След отказа на Италия,  Испания заяви , че ще приеме кораба с 629 мигранти и бежанци. Преди това италианските власти поискаха хуманитарният кораб \"Акуариус\"  да бъде приет от Малта , но и тя не пожела това да се случи, а новият вътрешен министър Матео Салвини каза, че Италия \"също ще започне да казва \"Не\" на трафика на хора и на бизнеса с нелегалната миграция\". \"Беше толкова потискащо години наред да слушаме, че защитата на морските граници е невъзможна\", каза Орбан на пресконференция. Той увери Рим и в пълната подкрепа на цялата Вишеградска четворка (Унгария, Полша, Чехия и Словакия). Досега липсваше волята, посочи Орбан, според когото с  новото правителство в Рим  \"тази липсваща воля се връща в Италия\". Цинизъм Говорителят на френското правителство Бенжамен Гриво заяви на брифинг, че действията на италианските власти към блокирания в открито море кораб \"Акуариус\" са цинични и безотговорни, предадоха \"Франс прес\" и ТАСС. На правителствено заседание президентът на Франция Еманюел Макрон изтъкна, че повече от 600 души на \"Акуариус\" са в драматична хуманитарна ситуация и се позова на морското право, че при бедствие отговорност за приемането на бедстващ морски съд поема най-близкият бряг, каза Гриво. Макрон трябва да приеме в петък новия италиански министър-председател Джузепе Конте за подготовка на срещата на Европейския съвет на 28 и 29 юни, най-вече по въпроса за мигрантите. Нуждаем се от европейски отговор по въпроса, който ще е в дневния ред на Европейския съвет. На него Франция и Германия трябва да представят амбициозно общо предложение за финансирането на граничната полиция \"Фронтекс\", каза Гриво. \"Не става въпрос за създаване на прецедент, който утре да позволи на европейска страна да се противопостави на партньорите си. Трябва да демонстрираме солидарност, нещо, което Италия не направи\", допълни Гриво, цитиран от АФП. Лицемерни уроци Кабинетът на италианския премиер Джузепе Конте се опита да отклони критиките на Франция. В негово изявление се казва, че \"след като Малта отказа да сътрудничи и да пусне хората на сушата, приветствахме небивалия жест на солидарност, дошъл от Испания. От друга страна, Франция не направи такъв жест, вместо това тя е възприела политика, която е много по-непреклонна и цинична, що се отнася до пристигащи мигранти\", и Рим не желае да получава \"лицемерни уроци\" от страни като Франция. Италианският вътрешен министър Матео Салвини се оплака, че Франция е затворила за мигранти границата си с Италия. По-късно френският вътрешен министър Жерар Колон покани колегите си от Италия и Испания на обсъждане на миграционни проблеми след спора около кораба \"Акуариус\", съобщи канцеларията му, цитирана от ДПА. Колон е казал на италианския вътрешен министър Матео Салвини, че е нужен координиран европейски подход към спасяването на мигранти в морето, като същевременно се спазват изискванията на международното право. Двамата са обсъдили и нови предложения за европейски политики за даване на убежище, направени заради безпокойствата на някои страни от ЕС, които отхвърлят искането на Италия за споделяне на товара, се казва в изявлението без повече подробности. Очаква се Салвини и испанският вътрешен министър Фернандо Гранде-Марласка да посетят Париж поотделно. Дати за срещите им с Колон още не са определени. Неправителствената организация \"Ес О Ес Средиземно море\" съобщи в \"Туитър\", че 630-имата мигранти, които от неделя са блокирани на \"Акуариус\", са потеглили снощи към Испания с този хуманитарен кораб и други два италиански кораба, предаде \"Франс прес\". Асоциацията е наела \"Акуариус\" за спасяване на мигранти край бреговете на Либия. Очаква се пътуването до Испания да трае четири дни. Още подкрепа Словакия също подкрепи Италия за случая. Премиерът Петер Пелегрини каза, че отказът на Рим да приеме кораба \"Акуариус\" е само началото на укрепването на морските граници на ЕС, предаде \"Франс прес\". \"Трябва да спрем политиката да бъдат спасявани всички, които се хвърлят във водата - бреговата охрана или полицията ги спасяват и ги транспортират до територията на ЕС, те трябва да бъдат настанявани в  центрове извън ЕС \", добави Пелегрини. \"Ние отказваме да пускаме мигранти в нашите страни (от Вишеградската четворка)\", допълни той. Австрийският вицеканцлер и ръководител на крайнодясната Партия на свободата Ханс-Кристиан Щрахе написа във \"Фейсбук\", че \"при новия италиански вътрешен министър Салвини нелегалната миграция вече не се толерира\"./БТА", "date": "2018.06.13", "title": "Случаят с превозващия мигранти кораб изправи Унгария и Италия срещу Франция"}
{"url": "https://www.dnevnik.bg/bulgaria/2018/06/13/3199150_hasan_ademov_parata_v_svirkata_na_patriotite_nagneti/", "text": "\"Патриотичната пара в свирката на управленската програма\", дрязги между организациите на хората с увреждания, незаинтересованост на останалите министри, а и възможно борба за рейтинги са в основата на оставката на министъра на труда и социалната политика Бисер Петков. Това мнение изрази пред Би Ти Ви председателят на парламентарната комисия по труда и социалната политика и депутат от ДПС Хасан Адемов. След протести на майки на деца с увреждания за липса на финансиране за полаганите от тях грижи и за подобряване на условията на живот Петков подаде оставка. Тя първоначално беше приета от премиера Бойко Борисов, но след като самите протестиращи изразиха доверието си към министъра, премиерът го върна на работа. До петък работни групи на министерството и протестиращите ще оценяват финансовите параметри на законопроект, който те са подготвили под егидата на омбудсмана Мая Манолова. В анализ на темата Адемов припомни, че грижата за хората с увреждания е неглижирана години наред, включително и поради неразбирателство в техните среди - национално представителните организация на хората с увреждания получават субсидии, а останалите сдружения - не. Освен това по думите му \"в управлението на този мандат участват националисти и като че ли патриотичната пара в предизборната и управленска програма вместо в реалната политика отива повече в свирката\", каза той. Адемов даде за пример идеята на националистите да се \"икономисат\" 600 млн. лв. от ревизия на инвалидните пенсии - нещо, което \"вече от една година се вижда, че няма как да стане\". В резултат \"министър Петков беше принуден да внесе концепция за поредната реформа в ТЕЛК и това доведе до нагнетяване, повишаване на напрежението и протест на майките на деца с увреждания\", подчерта Адемов. Освен това омбудсманът Мая Манолова представила законопроект за решаването на проблема, който според нея не изисквал финансов ресурс - нещо твърде съмнително за Хасан Адемов. След като Петков обяснил на премиера, че ще са нужни поне 300 млн. лв. годишно, се стигнало и до оставката. Надявам се този проблем да не е измерване на рейтинга на участниците в този диалог, но е възможно да има такъв момент\", каза депутатът от ДПС. Политиката изисква изключителна координация и екипен принцип - нито без Министерството на финансите, нито без другите министри и социални партньори могат да се решат тези проблеми, каза Адемов по повод заявеното от премиера, че иска проблемът с протестите на майките \"да му се махне от главата\". \"Не може главата на който и да е министър да бъде разменена с премахването на палатките. Съдбата на децата с увреждания не може да бъде заложник на никоя министерска глава\", каза той. Адемов описа Бисер Петков като \"изключително деликатен и диалогичен\", благодарение на което той е намерил общ език с хората с увреждания. \"Усилията бяха само негови, той остана сам. Не беше подкрепен нито от националния съвет на хората с увреждания, нито от колегите си\", заключи председателят на социалната комисия в парламента. ", "date": "2018.06.13", "title": "Хасан Адемов: Парата в свирката на Патриотите нагнети напрежението за Бисер Петков"}
{"url": "https://www.dnevnik.bg/evropa/2018/06/13/3199189_v_irlandiia_shte_ima_referendum_za_dekriminalizirane/", "text": "Ирландия ще проведе референдум дали да промени законите си срещу богохулството, предаде Би Би Си. Очаква се вотът да се проведе в един и същ ден с президентските избори, които вероятно ще се състоят през октомври. Предишната управляваща коалиция, която ръководи страната от 2011 до 2016 г., обеща да има гласуване по въпроса, но така и не проведе референдума, който е необходим за промяна на която и да е част от конституцията на страната. \"Богохулството\" е определено за престъпление в конституцията на Ирландия от 1937 г. Наказанието е било до седем години затвор, но през 2009 г. нов закон предвижда само глоба до 25 хил. евро. Британският актьор, комик и писател Стивън Фрай бе разследван по законите за богохулството през 2015 г., след като ирландската полиция получи оплакване заради интервю в държавната телевизия Ер Те Е, в което той, казва, че Господ е глупав, егоист и маниак. Министърът на правосъдието Чарли Фланаган заяви, че за международната репутация на страната това е много важна стъпка. \"Като премахнем тази разпоредба от конституцията, можем да изпратим силно послание към света, че законите срещу богохулството не отразяват ирландските ценности и че не вярваме, че подобни закони трябва да съществуват.\" Очаква се освен това ирландското правителство да одобри гласуване за премахване на препратка в конституцията за ролята на \"живота на жената в дома\".", "date": "2018.06.13", "title": "В Ирландия ще има референдум за декриминализиране на богохулството"}
{"url": "https://www.dnevnik.bg/bulgaria/2018/06/13/3199187_voennata_aviaciia_ne_izpulniava_standarta_za_letatelni/", "text": "Европейските и натовските стандарти за летателни часове на военните пилоти - 180 часа на година, не се изпълняват, понякога един пилот осъществява само два до четири полета на година. Това каза бригаден генерал Димитър Иванов, командир на авиобаза \"Крумово\" пред БНТ по повод катастрофата с военен хеликоптер преди ден, при която загинаха двама военнослужещи, а трети беше ранен. Причината за малкото полети е липсата на финансиране. \"Армията не се поддържа финансово и материално - състояние е критично – ние сме армията на критичния минимум и на границата да стават все повече катастрофи\", каза военният командир и допълни, че парите не достигат нито за части, нито за гориво. \"След този случай ще преразгледаме състоянието (на техниката)\", каза ръководителят на звеното, т. к. авиобазата е останала с една машина по-малко, предназначена за гасене на пожари. Това \"изисква дълбока оценка занапред как ще продължи дейността\".", "date": "2018.06.13", "title": "Военната авиация не изпълнява стандарта за летателни часове"}
{"url": "https://www.dnevnik.bg/evropa/2018/06/13/3199193_sasht_nalagat_antidumpingovi_mita_na_ispanskite_maslini/", "text": "Министерството на търговията на САЩ наложи снощи антидъмпингови и компенсаторни мита върху вноса на испански маслини с мотива, че те са субсидирани и продавани на цени, които са под реалната им стойност, предаде \"Франс прес\", цитирана от БТА. В окончателното решение на администрацията на президента Доналд Тръмп се отбелязва, че маслините от Испания се продават с 16.88% до 25.5% под реалната им стойност. Търговското министерство бе посочило в предварителни решения, публикувани през ноември и януари, че тези продукти се продават на цени, които са по-ниски с 14.64% до 16.80% и с 19.73% под реалната им стойност, припомня АФП. Освен това в решението се отбелязва, че Испания е субсидирала производителите на маслини в страната в диапазона от 7.25% до 27.02%. През 2017 година вносът на испански маслини в САЩ е бил за 67.6 милиона долара. През март евродепутатите настояха администрацията на Тръмп да се откаже от плановете си да наложи антидъмпингови мита върху вноса на испански маслини, но очевидно Вашингтон е останал глух за исканията на европейците, посочва АФП. Окончателно решението трябва да бъде потвърдено от Комисията за международната търговия на САЩ. Тя трябва да го обяви на 24 юли, уточни търговското министерство. От месеци администрацията на Тръмп  взема все нови и нови протекционистки мерки , които пораждат  негодувание сред търговските партньори на САЩ , отбелязва АФП. /БТА", "date": "2018.06.13", "title": "САЩ налагат антидъмпингови мита на испанските маслини"}
{"url": "https://www.dnevnik.bg/biznes/2018/06/13/3199196_victorias_secret_stupi_i_v_bulgariia/", "text": "Модната марка за бельо, козметика и аксесоари от САЩ Victoria’s Secret вече е представена и в България. Тя е в магазини с формат за летища. В края на май два обекта са отворени на летищата във Варна и Бургас, съобщава  \"Капитал\" . Магазините се оперират от \"Нюанс БГ\", акционери в което са българската \"Химимпорт\" и швейцарската група Dufry. Това се разбира от съобщение на концесионера на двете аерогари \"Фрапорт туин стар еърпорт мениджмънт\", което е смесено дружество между германската Fraport и компания от групата \"Химимпорт\". Двата магазина предлагат основно козметични продукти и аксесоари. Двата обекта в Бургас и Варна са с площ 40 кв.м на всяко летище с концепция shop-in-shop (магазин в магазина) и предлагат над 220 артикула. Базираната в Швейцария Dufry има над 20% дял в търговията на дребно на международните летища и оборот от близо 8.4 млрд. швейцарски франка за миналата година според информация от отчета на дружеството.", "date": "2018.06.13", "title": "Victoria’s Secret стъпи и в България"}
{"url": "https://www.dnevnik.bg/sport/2018/06/13/3199199_sudiite_shte_podminavat_tunkite_zasadi_na_svetovnoto_v/", "text": "Тънките\" засади по време на мачовете от световното първенство в Русия няма да бъдат маркирани от съдиите. Вместо да вдигат флаговете си, реферите на тъчлинията ще очакват помощта на системата за видеоповторения (VAR), обяви председателят на съдийската комисия към ФИФА Пиерлуиджи Колина. \"Ако видите, че някой съдия не вдига флага си, това не е заради допусната грешка. Това е така, защото той е уважил инструкциите да държи флага си долу\", каза Колина. Той обясни, че наставленията важат, ако положението е спорно, а единият отбор е в процес на \"много обещаваща атака\" или има възможност за гол. \"Защото, ако помощник-съдията вдигне флага, всичко свършва\", каза Колина. \"Ако реферът задържи флага си долу, играта продължи и евентуално се стигне до гол, има възможност за преглед с видеоповторението\", добави бившият италиански съдия.. Световното по футбол в Русия  е първото, на което технологията ще се използва .", "date": "2018.06.13", "title": "\"Tънките\" засади на световното ще се подминават в очакване на помощ от видеоповторенията"}
{"url": "https://www.dnevnik.bg/bulgaria/2018/06/13/3199204_roditelite_na_zaginali_v_misii_voenni_shte_poluchavat/", "text": "Родителите на военни, загинали в задгранична мисия и операция, ще получават пенсии. Това става възможно, след като парламентът промени Кодекса за социално осигуряване. Промените бяха внесени от ГЕРБ и БСП. Досега такава пенсия получаваха родителите на починали по време на наборна военна служба, каквато няма над десет години. Родителите на военнослужещите, загинали до влизането в сила на този закон при изпълнение на военна служба в операция извън територията на страната, ще имат право на наследствена пенсия за военна инвалидност от датата на подаване на заявлението. Те ще получават в пълен размер личната си пенсия и наследствената за военна инвалидност. Така от промяната ще се възползват родители на загинали в мисиите в Ирак и Афганистан преди години. Родителите на курсантите и школниците, които не са отслужили военната си служба, но са загинали по време на обучението, също ще получат право на наследствена пенсия за военна инвалидност.", "date": "2018.06.13", "title": "Родителите на загинали в мисии военни ще получават пенсия"}
{"url": "https://www.dnevnik.bg/sviat/2018/06/13/3199206_trump_stresna_sujuznicite_s_otmianata_na_voennite/", "text": "Изненадващото решение на президента на САЩ Доналд Тръмп да бъдат преустановени съвместните военни учения с Южна Корея - хванало и Сеул, и американската армия неподготвени - продължи да създава объркване и безпокойство и през днешния ден, предаде ДПА. Тръмп оповести новината  след срещата си със севернокорейския лидер  Ким Чен-ун  в Сингапур вчера, макар че решението не беше включено в споразумението между лидерите. Северна Корея отдавна гледа на тези учения като на провокация, а отмяната им беше възприета от мнозина като голяма отстъпка от американска страна, отбелязва агенцията. След това министерството на отбраната на САЩ успокои съюзниците. \"Нашите съюзи остават железни\", каза говорителка на ведомството. Япония изрази безпокойство от решението. Министърът на отбраната Ицунори Онодера заяви, че тези учения са играли \"важна роля за сигурността на Източна Азия\", и добави, че Токио ще продължи да упражнява натиск над  Пхенян  заради ядрената му програма. \"Бихме искали Северна Корея да направи видими промени в политиката.\" Снощи говорител на южнокорейския президент Мун Дже-ин заяви, че Сеул трябва да изясни \"значението и намеренията\" зад изказването на Тръмп, който беше посочил също, че в крайна сметка иска да върне у дома разположените в Южна Корея американски войски. Командването на САЩ в Южна Корея заяви, че не е получавало \"никакви нови указания\" за редовните военни учения в региона, включително за учението \"Улчи - бранител на свободата\", което е насрочено за август. Днес в Сеул пристига американският държавен секретар Майк Помпео, за да запознае лично президента Мун с резултатите от вчерашната среща на върха. Според южнокорейската агенция \"Йонхап\" в разговорите на министерско равнище към Помпео и южнокорейския министър на външните работи Кан Кьон-уа ще се присъедини и японският първи дипломат Таро Коно. Снощи американските медии съобщиха, че преустановяването на военните учения е предизвикало объркване и в Републиканската партия на Тръмп. Говорителите на вицепрезидента Майк Пенс бяха принудени да опровергават съобщения за негови изказвания по въпроса, противоречащи на тези на президента. \"Вицепрезидентът НЕ е казвал, че военните учения с Южна Корея ще продължат\", написа в \"Туитър\" негов говорител, след като снощи сенатор Кори Гарднър каза пред репортери, че Пенс е заявил, че някои от ученията ще продължат. \"Вицепрезидентът беше много ясен: тренировките за поддържане на бойната готовност и обменът на тренировки ще продължат\", написа по-късно Гарднър в \"Туитър\". \"Макар че ще има такива тренировки за поддържане на бойната готовност и обмен, продължи вицепрезидентът, военни учения няма да има\", заяви сенаторът в публикацията си./ БТА", "date": "2018.06.13", "title": "Тръмп стресна съюзниците с отмяната на военните учения в Южна Корея"}
{"url": "https://www.dnevnik.bg/sport/2018/06/13/3199200_trenyorut_na_ispaniia_moje_da_bude_uvolnen_predi/", "text": "Националният отбор на Испания е изправен пред деликатна ситуация само 24 часа преди началото на световното първенство. Шампионите от 2010 г. могат да останат без селекционер, след като  Хулен Лопетеги беше обявен за нов треньор на \"Реал\" (Мадрид) . Часове след новината президентът на Испанската футболна федерация Луис Рубиалес пристигна в лагера на тима в Краснодар. Според \"Марка\" Рубиалес се чувства предаден от Лопетеги, който застана на поста преди по-малко от две години. Именно президентът на испанския футбол беше най-големият застъпник на 51-годишния баск. До момента Лопетеги е водил Испания в 20 мача, в които има 14 победи и шест равенства. Рубиалес беше помолен да коментира новината за назначението на Лопетеги начело на \"Реал\" след пристигането си в Русия. \"Сега не е времето да говорим, но ние ще вземем мерки, които са за доброто на отбора. Ще действаме отговорно, макар да не ми е много приятно в момента\", каза ядосаният Рубиалес. Попитан дали може да гарантира, че Лопетеги ще води Испания на световното в Русия, Рубиалес не отговори. Очаква се днес той да даде пресконференция в Краснодар. Лопетеги има договор с Испания до 2020 г., а за да поеме \"Реал\", ще трябва да бъде платена неустойка. Според медиите в Испания президентът на европейския клубен шампион е обещал да плати неустойката на треньора. Първият мач на Испания на световното е срещу Португалия в петък вечерта.", "date": "2018.06.13", "title": "Треньорът на Испания може да бъде уволнен преди световното заради договора с \"Реал\""}
{"url": "https://www.dnevnik.bg/sviat/2018/06/13/3199228_belgiia_deportira_samo_16_ot_nepoluchilite_ubejishte/", "text": "Едва 16 на сто от съдебните решения за връщането у дома на незаконни мигранти, пристигнали в Белгия, се изпълняват, съобщават местни медии, като се позовават на официални данни. От 32 235 мигранти, получили заповед на напуснат страната миналата година, само 5255 (16.3%) са били действително прогонени. Така Белгия заема 22-ро място по брой на върнатите незаконни мигранти сред 28-те страни в ЕС. Белгийският държавен секретар по убежището и миграцията оспорва тези данни и обяснява, че върнатите са 11 000. По неговите думи разликата се получава от това, че някои от мигрантите доброволно изпълняват заповедите да напуснат страната, а не се налага да бъдат принудително връщани. Франкен е посетил тази седмица Грузия, за да запознае местните власти с изискванията за предоставянето на убежище в Белгия. Отбелязва се, че от миналата пролет грузинските граждани могат да пътуват до ЕС без визи и някои от тях подават в Белгия молби за закрила. Тъй като Грузия е възприемана за \"сигурна държава\" - опозиционните политици и журналистите не са жертва на произволно задържане - подобни молби биват отхвърляни.  В медиите и в социалните мрежи в Грузия започва разяснителна кампания по този въпрос. Белгийските медии добавят, че досега подобен подход е бил приложен към Албания и Гвинея, а в резултат броят на молбите за убежище от граждани на тези страни е намалял наполовина. Отбелязва се, че сходни мерки прилагат Германия и Швеция. Уточнява се, че броят на грузинците в белгийските затвори е сравнително голям, като най-често те биват осъдени за кражби. /БТА", "date": "2018.06.13", "title": "Белгия депортира само 16% от неполучилите убежище"}
{"url": "https://www.dnevnik.bg/skorost/2018/06/13/3199248_fotogaleriia_uchenici_si_napraviha_visokoprohodimo/", "text": "Ученици в колежа на \"Шкода\" Škoda AUTO Vocational School представиха поредния автомобил, който биха се радвали да видят в гамата на концерна. От 2014 година насам младежите всяка година правят по една подобна кола.", "date": "2018.06.13", "title": "Фотогалерия: Ученици си направиха високопроходимо кабрио"}
{"url": "https://www.dnevnik.bg/sviat/2018/06/13/3199197_donald_trump_otvurna_na_provokaciiata_na_roburt_de_niro/", "text": "Американският президент Доналд Тръмп отговори на актьора Робърт Де Ниро,  който го напсува по време на церемонията за връчване на наградите \"Тони\" . \"Робърт Де Ниро, човек с много нисък коефициент на интелигентност, е получил много удари в главата от истински боксьори във филмите\", написа държавният глава от профила си в \"Туитър\". \"Предполагам той не осъзнава, че икономиката ни никога не е била толкова добре, а заетостта е с най-високите си равнища. Много компании се връщат в страната ни. Събуди се, пънчи!\", написа Тръмп, използвайки думата \"punch\", за да иронизира актьора и \"получените удари в главата\". Робърт Де Ниро е критик на американския президент от дълго време, По време на президентската кампания през 2016-та година холивудската звезда разпространи видео, в което нарече Тръмп \"идиот\" и \"национална катастрофа\".", "date": "2018.06.13", "title": "Доналд Тръмп отвърна на провокацията на Робърт де Ниро"}
{"url": "https://www.dnevnik.bg/sport/2018/06/13/3199191_istoriiata_na_svetovnite_purvenstva_zlatniiat_mig_na/", "text": "Световните финали през 1998 г. се провеждат във Франция и са най-големите в историята. За пръв път участват 32 отбора, а общият брой мачове е 64. Срещите в осемте групи от по четири отбора се провеждат на десет нови или изцяло ремонтирани стадиони, като мачът на откриването и финалът се играят на чисто новия \"Стад дьо Франс\" в северното предградие на Париж Сен Дени. След шока, който  Франция изживява на 17 ноември 1993 г. , и нелепо пропуснатия мондиал в САЩ ръководителите на френския футбол взимат спешни мерки, защото предстои домакинство на най-големия футболен форум. Старши треньорът Жерар Улие е заменен от помощника си Еме Жаке. Голяма част от играчите в националния отбор са подменени. Няма ги вече звездите Кантона и Папен. От предишния тим са останали само Дидие Дешан, Марсел Десаи, Лоран Блан и Емануел Пти. На сцената изгряват нови лица - Зинедин Зидан, Тиери Анри, Марсел Десаи, Давид Трезеге, Бишенте Лизаразу. Французите преминават победоносно през Южна Африка, Саудитска Арабия, Дания, Парагвай, Италия, Хърватия и Бразилия, като отбелязват 15 гола в тези срещи и допускат само два, за да стигнат до първата си световна титла. В квалификациите участват 174 отбора от шест футболни конфедерации. Домакините и световният шампион Бразилия се класират автоматично, а увеличението на броя участници дава повече възможности за страните от Африка и Азия. Дебют на световни финали правят четири страни - Хърватия, Ямайка, Япония и Южна Африка. Отсъства двукратният световен шампион Уругвай, няма нито един представител на бившия СССР. След фурора, който прави в САЩ през 1994 г., България отново се класира за световното. С перфектна домакинска форма (4 победи от 4 мача при голова разлика 10:1) националите печелят първото място в квалификационна група с Русия, Израел, Кипър и Люксембург. Това ще се окаже последното до момента участие на българския отбор на световни финали.  Както обикновено, още първият кръг поднася изненади. Испания не успява да прекъсне черната си серия на световни финали и отпада въпреки победата с 6:1 в последния мач срещу България. Парагвай побеждава лидера в групата Нигерия и двата отбора продължават напред от група D. Колумбия също отпада, а първи в група G е отборът на Румъния, изненадващо победил с 2:1 Англия. Нещастно си тръгва от турнира и Мароко, след като Норвегия побеждава Бразилия с дузпа в последната минута и се класира на второто място след южноамериканците в група А.  Без проблем през първата фаза на шампионата преминават и другите фаворити - Франция, Италия, Германия и Аржентина. Силно в групите се представят още Югославия и Хърватия. В осминафиналите в Сент Етиен в епичен двубой се срещат Аржентина и Англия. В началото двата отбора си разменят по едно попадение от дузпа, след това Майкъл Оуен извежда англичаните напред с много красив гол, а Хавиер Санети изравнява от пряк свободен удар в края на полувремето. След почивката Дейвид Бекъм е изгонен, след като отвръща на провокация на Диего Симеоне, гол на Сол Кембъл с глава е отменен заради нарушение срещу вратаря, стига се до продължения и дузпи. Карлос Роа спасява последния наказателен удар за Англия, изпълнен от Дейвид Бати, и изпраща Аржентина в следващия кръг. За втори пореден път дузпи слагат край на английското участие.  Франция бавно, но сигурно си пробива пътя към финала. След като не губят точка в групата, на осминафиналите \"петлите\" трудно отстраняват Парагвай с единствения до момента \"златен\" гол в историята на финалите, отбелязан от централния защитник Лоран Блан. Следващият съперник е Италия и французите отново имат късмет. След нулево равенство в редовното време удар с глава на Роберто Баджо в края на продълженията минава на сантиметри от рамките на вратата, а след това Луиджи ди Биаджо уцелва напречната греда при изпълнението на последната дузпа за италианците. В полуфиналите Франция се изправя срещу изненадата на турнира Хърватия, победила по впечатляващ начин Германия (3:0). Хърватите повеждат чрез Давор Шукер, но след това се стига до голям спад в играта им и с два гола на Лилиан Тюрам домакините печелят мача. Още по-изненадващо завършва финалът срещу Бразилия, спечелен с категоричното 3:0. Зидан вкарва два гола с глава през първото полувреме, а Пти бележи третото попадение в добавеното време на мача. Бразилците са бледа сянка на самите себе си, а причините за странното поведение на суперзвездата Роналдо, който преди мача припада в съблекалнята, и до днес не са съвсем изяснени. Главен съдия на двубоя е мароканецът Белкола - първият африканец, който ръководи финал на световно първенство. В 64 мача са отбелязани 171 гола, средно по 2.67 на мач. Голмайстор на турнира става хърватинът Шукер с шест попадения, а най-резултатен отбор е Франция с 15 гола. За играч №1 на шампионата е избран Роналдо. Срещите са наблюдавани от 2 785 100 зрители, средно по 43 517 на мач. Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн Пета част: Началото на бразилската легенда Шеста част: Единственият триумф за родината на футбола Седма част: Пеле и Бразилия завинаги Осма част: Ерата на тоталния футбол Девета част: Грешникът, който стана спасител Десета част: Магьосникът Марадона и \"божията ръка\" Единадесета част: Германската радост и сълзите на Марадона Дванадесета част: Б като Бразилия... и като България", "date": "2018.06.13", "title": "Историята на световните първенства: Златният миг на \"петлите\""}
{"url": "https://www.dnevnik.bg/bulgaria/2018/06/13/3199242_kratki_novini_kzk_globi_firma_koiato_ne_sudeistvala/", "text": "Теч на газ в Хасково наложи евакуацията на стотици хора Теч на газ в бензиностанция на натоварен булевард в индустриалната зона на Хасково наложи евакуацията на стотици хора, съобщава Нова телевизия. Инцидентът е станал около 15 ч. Тогава работещите в автомивката до бензиностанцията усетили миризмата и извикали служител от бензиностанцията, който установил, че от цистерната с газ е започнал теч. Всички хора от съседните предприятия и складове са били евакуирани, като няма пострадали при инцидента. Пожарната е успяла за един час да обезопаси цистерната така, че да не изтича повече газ. В село Дончево има огнище на инфлуенца по кокошките Със заповед на изпълнителния директор на Българската агенция по безопасност на храните от 13 юни е обявено първично огнище на инфлуенца (тип А) в животновъден обект за отглеждане на кокошки носачки в добричкото село Дончево. Всички заразени и контактни птици в две от халетата на фермата ще бъдат унищожени.Определена е 3-километрова предпазна зона, която включва селата Богданово, Дончево и Опанец. Забранява се търговията и придвижването на домашни и диви птици, както и яйца за разплод. Птицефермите в 10-километровата зона също остават под наблюдение. Стокообменът с русия се увеличил с 40% През 2017 г. двустранният стокообмен между България и Русия се е увеличил с над 40%, надхвърляйки 4.2 млрд. долара, съобщава Министерството на икономиката след среща между заместник-министъра на икономиката Александър Манолев и Владимир Падалко, вицепрезидент на Търговско-промишлената палата на Руската федерация. Двама са обсъдили възможностите за повече съвместни проекти в машиностроенето. Българско дете е починало в курорта Дидим В Министерството на външните работи е получена информация за българско момиченце, починало в турския курорт Дидим. Консулът в Истанбул е тръгнал към мястото на случилото се като междувременно е получил документи по казуса на турски език от родителите, съобщава ведомството на Екатерина Захариева. От съобщението се разбира, че става дума за инцидент в хотел. Проверка за използването на предпазните колани, поискана от Върховна административна прокуратура, установи 758 нарушения за почти месец, съобщиха от ВАП. Тя е извършена от пътните полицаи в цялата страна в периода 23 април - 20 май. Неизползване на колана е констатирано от шофьори и пътници в леки автомобили, автобуси и камиони. От Главна дирекция \"Национална полиция\" е поет ангажимент проверките да се извършват периодично през цялата година. Прокуратурата обвини служител в \"Бюрото по труда\" в Ловеч Окръжната прокуратура в Ловеч е повдигнала обвинение на длъжностно лице от \"Бюрото по труда\" за престъпление по служба, от което са настъпили вреди за Агенцията по заетостта, заявиха от местното обвинение пред \"Дневник\". Оттам не посочиха името на длъжностното лице като уточниха само, че е задържано за 72 часа. Според информация на БНР става дума за Йовка Тодорова, която е и общински съветник от ГЕРБ. Тя е привлечена като обвиняема за извършване на рекламна дейност с цел имотна облага чрез насочване на кандидати за обучение към конкретна фирма, която е извършвала обучението под формата на ваучери на значителна стойност, съобщава още радиото. В Каварна ще се строи до края на юни Решението на Общинския съвет в Каварна да удължи срока за строителство край морето до края на юни остава. На извънредното си заседание днес съветниците не успяха да го отменят, след като колегите им от БСП са напуснали залата. Областният управител на Добрич Красимир Кирилов поиска да бъде спазен законът и да не се допуска строителство по Черноморието, съобщи БНР. Според Закона за устройството на черноморското крайбрежие строителството по морето трябваше да приключи на 15 май. КЗК глоби фирма, която не съдействала при проверка Наложената санкция е 30 хил. лв. за фирмата \"Ивентас\" ЕООД. От съобщението на комисията се разбира, че фирмата не е предоставила исканите документи, с което е направила невъзможна проверката. Антимонополното ведомство е проверявало тази и още една компания - \"Смарт СМ\" ООД, заради съмнение за нарушение на Закона за защита на конкуренцията при определяне на препродажни цени на търговците на дребно на продукти, свързани с отглеждането на бебета. Санкцията подлежи на обжалване.", "date": "2018.06.13", "title": "Kратки новини: Теч на газ в Хасково наложи евакуацията на стотици хора"}
{"url": "https://www.dnevnik.bg/citat_na_deniia/2018/06/13/3199261_citat_na_denia_naznachavame_sulyo_i_pulyo_za_ministri/", "text": "Това каза лидерът на партия \"Воля\" Веселин Марешки по повод  катастрофата с военен хеликоптер , при която загинаха двама пилоти, и поиска оставката на военния министър Красимир Каракачанов. Според Марешки хората трябва да пият от \"Каракачановите хапчета\", за да забравят проблемите в държавата. Той припомни, че президентът Румен Радев поиска да се носи политическата отговорност за тази гибел. Марешки добави, че пилотите ни летят на санитарния минимум, което е буквално убийствено. \"Няма ли достойни български генерали, които да оглавят това министерство, че опряхме до Каракачанов\", попита Марешки. \"Воля\" ще сезира прокуратурата заради смъртния случай.", "date": "2018.06.13", "title": "Цитат на деня: Назначаваме Сульо и Пульо за министри на отбраната, пълни безделници"}
{"url": "https://www.dnevnik.bg/skorost/2018/06/13/3199267_mejdu_gabrovo_i_sevlievo_shte_se_putuva_po_obhoden/", "text": "От днес до 12 септември най-прекият и удобен път между Габрово и Севлиево няма да може да се ползва заради ремонт на мост близо до село Новаковци, съобщиха от Агенция \"Пътна инфраструктура\". Движението по направлението ще бъде пренасочено по обходни маршрути. Товарните автомобили над 5 т ще се отклоняват на пътен възел \"Поповци\" по третокласния път към село Рязковци, оттам към село Козирог и към Севлиево. Всички останали видове моторни превозни средства ще бъдат насочвани по третокласния път през селата Враниловци, Райновци, Гъбене, Горна Росица и Севлиево (виж картата). Преминаването по направление Севлиево – Габрово ще бъде по третокласния път през селата Горна Росица, Гъбене, Райновци, Враниловци и Габрово. Жителите на селата Драгановци и Новаковци, както и автобусите, обслужващи населените места, ще преминават по общинския път през село Новаковци. Ремонтът на мостовото съоръжение е част от извършващата се в момента рехабилитация на над 27 км от второкласния път Севлиево – Драгановци – Габрово. Отсечката е включена в лот 11 и лот 12 на Оперативна програма \"Региони в растеж\" 2014 - 2020 г., съфинасирана от Европейския фонд за регионално развитие. Второкласният път осигурява най-кратката връзка между столицата и Габрово, между Севлиево и Габрово, и свързва населените места от Северна България с прохода Шипка и Южна България.", "date": "2018.06.13", "title": "Между Габрово и Севлиево ще се пътува по обходен маршрут до есента"}
{"url": "https://www.dnevnik.bg/detski_dnevnik/2018/06/13/3199268_unicef_zapochna_kampaniia_kum_roditelite_na_malki_deca/", "text": "УНИЦЕФ в България започна кампания със съвети за ранното детско развитие под мотото \"Грижа, любов, игра за всяко дете\", която помага на настоящи и бъдещи родители с полезни насоки. В допълнение кампанията цели да набере пари в подкрепа на семействата с малки деца в страната, съобщиха от детския фонд на ООН. Национално изследване на УНИЦЕФ в България от средата на май показа, че понятието \"ранно детско развитие\" се асоциира в най-голяма степен с физическото развитие според 14.8% от респондентите. Почти сходна е цифрата на тези, които го възприемат като цялостното развитие на детето (14.1%) и само като развитие на речта (9.8%). Научно доказано е, че човешкият мозък се развива най-интензивно в първите 1000 дни от живота и преживяванията в ранните години определят бъдещето на детето. В този динамичен период то се нуждае от здравна грижа, любов, закрила и внимание, пълноценно хранене, емоционално и интелектуално стимулиране – всичко това полага основата за неговото развитие, умения за учене и успех през целия живот. В помощ на родителите УНИЦЕФ разработи съвети за пълноценна грижа в първите 1000 дни от развитието на детето, които са достъпни на сайта   roditel.unicef.bg От 2013 г. Детският фонд на ООН и партньори реализират проект за патронажна грижа в областите Шумен и Сливен, където обучени медицински сестри и акушерки предоставят безплатни домашни посещения на бременни жени и семейства с деца до 3 години. През 2019 година Министерството на здравеопазването се ангажира  да разшири програмата  за всички 28 области в България.", "date": "2018.06.13", "title": "УНИЦЕФ започна кампания със съвети за ранното детско развитие"}
{"url": "https://www.dnevnik.bg/politika/2018/06/13/3199271_kum_sporten_klub_s_ime_na_geroi_da_ne_moje_da_se/", "text": "Спортните клубове, които носят име на историческа личност, да не могат да добавят към него търговска марка. Проект за тази промяна в Закона за физическото възпитание и спорта внесе парламентарната група на \"Воля\" . \"С този законопроект искаме да защитим и опазим от злоупотреба имената на всички исторически личности, на всички велики българи, дали живота си за отечеството, като Ботев и Левски. Недопустимо е техните светли имена да стоят до търговски марки. Да застанат и феновете до нас да защитим чистите и святи имена да не бъдат омърсявани\", каза лидерът на \"Воля\" Веселин Марешки. Според идеите на Марешки към името може да се добави името на града, от който е отборът, примерно - \"Ботев\" (Пловдив), но и търговската марка на спонсора. Той отказа да даде примери на отбори, които ще бъдат засегнати от евентуална промяна на закона. Проверка на \"Дневник\" показа, че от големите спортни отбори търговска марка има единствено в името на баскетболния \"Левски Лукойл\", който е шампион на България за тази година.", "date": "2018.06.13", "title": "Към спортен клуб с име на герои да не може да се добавя марка, поиска Марешки"}
{"url": "https://www.dnevnik.bg/biznes/2018/06/13/3199257_cenite_na_gorivata_podkrepiat_inflaciiata_prez_mai/", "text": "Инфлацията през май е 0.%, отчете Националният статистически институт. Спрямо същия месец на предходната година стоките и услугите, които наблюдава институтът, са повишили цените си с 2.6%. От данните се вижда, че най-много през месеца е поскъпнал транспортът - с 2.6%, следван от облеклото и обувките - с 0.7%. Сред нехранителните стоки най-видимо е поскъпването при горивата - при дизела с 5.1%, при масовия бензин А95Н - 4.7%, а при А98Н - 7%. Международните полети са повишили цените си с 5.2%. Автомобилните застраховки също отново са поскъпнали - само за месец с 4.8%. През май обувките са поскъпнали с 1.2%, а облеклото - с 0.5%. При храните зелето поскъпва най-много - с 26.2%, следвани от картофите - с 21.2%, ябълките - с 6.4%, маслото - с 3.6%. За сметка на това по-евтино са се продавали яйцата - с 9.9%, доматите 7.5% и краставиците - с 8.9%, чушките - с 13.6%, бирата - с 1.4%, и др. През май организираните туристически пътувания в страната са поевтинели с 3%, хотелите в курортите - с 2.7%, телевизорите - с 2.6%, велосипедите - с 0.6%. Цените на лекарските и стоматологичните услуги, както и цените на лекарствените продукти остават на равнището от предходния месец.", "date": "2018.06.13", "title": "Цените на горивата подкрепят инфлацията през май"}
{"url": "https://www.dnevnik.bg/politika/2018/06/13/3199239_borisov_kum_netaniahu_dali_ne_mojem_da_napravim_i/", "text": "Премиерът Бойко Борисов обяви, че ще разговаря с израелския си колега Бенямин Нетаняху да направят самолетопроизводство в областта на отбраната. Двамата се срещнаха в Ерусалим днес, където българският министър-председател е на работно посещение. \"Невинаги отношенията Европейски съюз - Израел са на висотата, на която трябва да бъдат. Аз винаги съм считал, че Израел е изключително важен за сигурността и стабилността в Близкия изток. Надявам се истински мирните споразумения да се подпишат, а що се касае в сферата на високите технологии особено, ще разговаряме дали не можем да направим и самолетопроизводство в областта на отбраната, особено в изключително модерно и силно оръжие, което са дроновете. Не знам дали знаете, но нашите военни пилоти и на Израел провеждат в България седмици наред въздушни боеве\", каза Борисов в началото на срещата с Нетаняху. От своя страна израелският премиер благодари на България, че отстоява интересите на страната му по време на различните международни форуми, в които участвате, в т.ч. и в рамките на ЕС. \"Мисля, че е време всички европейски лидери да разберат, че Израел е страната, която отстоява интересите на всички ни в Близкия изток, както в областта на сигурността, така и в редица други области\", каза Нетаняху. Двамата премиери се очаква да разговарят за сътрудничество в здравеопазването, фармацията, земеделието, високите технологии и борбата с тероризма. В началото на срещата Бенямин Нетаняху обяви, че мостът между двата народа са българските евреи, допринесли много за развитието на Израел. \"Нашето приятелство датира отдавна и ние никога няма да забравим как българските граждани са легнали върху жп релсите, за да предотвратят депортирането на евреите. Оценяваме всички ваши усилия във връзка с действия срещу антисемитизма и усилията ви в общата ни битка срещу радикалния ислям и срещу борбата с тероризма, който редовно води до жертви в международен план\", каза още израелският премиер. И допълни: \"И в този дух на приятелство, приятелю мой, отново те приветствам в Ерусалим!\" \"От името на всеки българин благодаря, че такава велика държава като Израел чрез своя министър-председател казва думите: \"Никога няма да забравим това, което българският народ е направил за евреите\", каза Борисов. Той разказа как на конференция на Американския еврейски комитет във вторник всички са станали на крака и са ръкопляскали за подвига на българския народ. \"От дистанцията на времето сега можем да го оценяваме, но и дори ако за миг си представим фашисткия режим, Хитлер, Гьоринг, Гьобелс, и българският народ да се опълчи на тази машина, това действително е подвиг. И сега си имаме трудни решения, но това е било трудно\", каза още българският премиер. Той обяви, че през септември ще бъдат открити два паметника \"за този подвиг\" - един в София и един в Тел Авив. \"Когато пътувахме насам, им казах (на делегацията - бел. авт.): \"Сега ще видите един човек, който е световен талант в това да е най-добър приятел до камината на президента Тръмп и да е с президента Путин на парада на властта\", разказа Борисов на Нетаняху, а той му отвърна: \"Случва се понякога.\" Израелският премиер поздрави Борисов за рождения му ден. По-късно българският министър-председател ще се поклони на Божи гроб.", "date": "2018.06.13", "title": "Борисов към Нетаняху: Дали не можем да направим и самолетопроизводство за отбраната"}
{"url": "https://www.dnevnik.bg/politika/2018/06/13/3199285_bsp_iska_garancii_ot_makedoniia_che_niama_da_ima/", "text": "БСП предлага България да изиска гаранции, че  името Република Северна Македония  няма да представлява предпоставка за териториални претенции към страната ни, заяви депутатът Кристиан Вигенин, който е председател на комисията по европейски въпроси. Той обясни, че БСП иска позицията на България за началото на преговорите за членство на Македония в ЕС да бъде обвързана с такива гаранции. Вигенин подчерта, че България е признала нашата югозападна съседка под името Република Македония. \"Оценяваме усилията на двамата премиери от двете страни Алексис Ципрас и Зоран Заев да затворят един спор, който създаваше напрежение в нашия регион. В същото време припомняме, че името Република Северна Македония съдържа географско определение, което е в противоречие с многократно изразявана позиция на поредица правителства и президенти, което трябва съответно да бъде отчетено и от сегашното българско правителство\", каза Вигенин. ВМРО: Тепърва трябва да изкупят вината си за съществуването на македонизма Приветстваме това, че най-накрая република Македония и Гърция са намерили компромис, свързан с името, коментира и депутатът от \"Обединени патриоти\" (ВМРО) Юлиан Ангелов. Според него така един проблем на Балканите ще бъде решен, защото, когато държавите около България са стабилни и нямат проблеми, тогава и българската държава ще е успешна и по-стабилна. Той добави, че македонските власти първо трябва да изкупят вината си за това, че въобще съществува Македония и македонска нация. Правата и законните интереси на повече от сто хиляди български граждани в Република Македония, както и на македонските граждани с българско национално самосъзнание трябва да бъдат безусловно защитени и спазвани, се казва в декларация на ВМРО. От партията припомнят, че съгласно клаузите на договора за добросъседство \"порочните антибългарски практики като кражба и подмяна на общата история, фалшификация на исторически факти в учебниците по история, използване на език на омразата спрямо България трябва да бъдат изкоренени и премахнати\".", "date": "2018.06.13", "title": "БСП иска гаранции от Македония, че няма да има териториални претенции"}
{"url": "https://www.dnevnik.bg/biznes/2018/06/13/3199280_kzk_shte_proveriava_sdelkata_na_nova_za_net_info_po/", "text": "Комисията за защита на конкуренцията е започнала производство на \"Нет инфо\" АД и \"Нова броудкастинг груп\" АД, за да провери има ли нарушение на текст от ресорния закон. В този текст са регламентирани забранени споразумения, решения и съгласувани практики, както и злоупотреба с монополно или господстващо положение. Производството е по искане на \"Уебграунд\" ЕООД, \"Спортал.БГ\" АД, \"Офф Медия\" АД и \"Дир.БГ\" АД. От регистъра на комисията не се виждат повече подробности. Производството е образувано на 11 юни. През март Комисията за защита на конкуренцията (КЗК) обяви, че при нея е постъпило уведомление, по което е образувана преписка за концентрацията между \"Нова броудкастинг груп\" АД - собственикът на \"Нова тв\" и каналите от групата Diema, и онлайн компанията \"Нетинфо\" АД. Става дума за придобиване на едноличния контрол от \"Нова\" на \"Нетинфо\". Въпреки че двете компании попадаха в едно общо портфолио, те оперираха на пазара като отделни дружества. \"Нова броудкастинг груп\" държи 70% в \"Нетинфо\", като останалите 30% са на Радосвет Радев и Христо Христов. В портфолиото на \"Нетинфо\" са уебсайтовете \"АБВ Поща\", Vbox7, vesti.bg, dariknews.bg, sinoptik.bg, edna.bg, gong.bg и други. Компанията заедно с контролираните от нея дружества предоставя разнообразни дигитални медийни продукти и услуги. Дружеството работи на пазара на интернет реклама и цифрови решения, като част от фирмите от групата имат дейност различна от основната - предлагат групово пазаруване, продажба на стоки на дребно, предлагат кредитни и застрахователни продукти и др.", "date": "2018.06.13", "title": "КЗК ще проверява сделката на \"Нова\" за \"Нет инфо\" по сигнал на конкуренти"}
{"url": "https://www.dnevnik.bg/sport/2018/06/13/3199291_chrez_golfa_v_bulgariia_se_nalaga_nov_laifstail_v/", "text": "Голфът в България привлича все повече елитни туристи и подпомага развитието на регионите в страната, заяви министърът на младежта и спорта Красен Кралев, цитиран от пресцентъра на министерството. Думите му дойдоха по време на честване на петата годишнина на специализираното списание \"Cape Kaliakra Moments\". Той благодари на президента на Българската голф асоциация Красимир Гергов, когото определи за \"пионера на голфа в България\". \"В резултат от неговата активност и усилията на неговите съмишленици чрез голфа в нашата страна се налага нов лайфстайл в туризма. България се утвърждава като една от най-интересните голф дестинации, като се промени и качеството на туристическия поток\", добави Кралев. Кралев пътува за Москва, където ще присъства на церемонията по откриването и първия мач на световното първенство по футбол в Русия. Там министърът ще има неформална работна среща по повод борбата с манипулирането на спортните състезания, организирана от Разширеното частично споразумение за спорт (EPAS) на Съвета на Европа и Министерството на спорта на Руската федерация.", "date": "2018.06.13", "title": "Чрез голфа в България се налага нов лайфстайл в туризма, заяви Кралев"}
{"url": "https://www.dnevnik.bg/sviat/2018/06/13/3199287_koi_durjavni_lideri_uvajiha_putin_za_otkrivaneto_na/", "text": "Президентите и премиерите на редица държави ще уважат церемонията за откриване на световното първенство по футбол в Русия, като някои от тях вече са пристигнали. Президентът Владимир Путин ще има лични срещи с всеки от тях. Други световни лидери се очаква да посетят някои от мачовете в следващите седмици, заяви Дмитрий Песков, говорител на Кремъл. Сред изброените от него имена няма нито един от западна държава, или поне от Г-20 или БРИКС. За сметка на това сред държавните глави са представени лидерите на отцепилите се от Грузия с помощта на руската армия, но непризнати по света територии Абхазия и Южна Осетия. Ето кои са известните дотук имена: Илхам Алиев (Азербайджан) Пол Кагаме (Руанда) Ево Моралес (Боливия) Саад Харири (Ливан) Никол Пашинян (Армения) Нурсултан Назърбаев (Казахстан) Александър Лукашенко (Беларус) Раул Хадзимба (Абхазия) Сооронбай Жеенбеков (Киргизстан) Игор Додон (Молдова) Хуан Карлос Варела (Панама) Емомали Рахмон (Таджикистан) Шавкат Мирзьоев (Узбекистан) Анатолий Бибилов (Южна Осетия) Марио Абсо Бенитес (избран за президент на Парагвай) принц Мохамед ибн Салман ал Сауд (Саудитска Арабия) Ким Йон Нам (председател на върховното народно събрание на КНДР).", "date": "2018.06.13", "title": "Кои държавни лидери уважиха Путин за откриването на световното по футбол"}
{"url": "https://www.dnevnik.bg/evropa/2018/06/13/3199295_istanbulskata_konvenciia_celi_zashtitata_na_jenite_ot/", "text": "Европейският парламент обсъди днес въпроса с Истанбулската конвенция по повод навършването на една година от подписването на документа от институциите и държавите в ЕС, предаде БТА. Конвенцията защитава жените от насилие - нищо повече и нищо по-малко, отбеляза заместник-председателят на Европейската комисия Франс Тимерманс. Не става дума за налагането на нови обществени норми, а за забрана на насилието. Подвеждащите аргументи в обществените обсъждания на конвенцията трябва да бъдат оспорени, добави той. Конвенцията не застрашава обичайното семейство и вярата, не въвежда задължение за разрешаване на еднополовите бракове, поясни Тимерманс. По неговите думи, въпреки че 28-те страни в ЕС са подписали документа, едва 19 са го ратифицирали, а там, където конвенцията не е ратифицирана, се наблюдава разпространението на неверни твърдения и силна съпротива. Според него съпротивата е част от усилията жените да бъдат възприемани като неравни и това е неприемливо. Съпротивата срещу ратификацията означава, че се подкрепя подчинението на жените със сила и това е неприемливо в европейските общества, заяви Тимерманс. Еврокомисията иска конвенцията да бъде ратифицирана възможно най-бързо. ЕС няма да замени държавите - наказателното право остава в изключителните им правомощия, посочи зам.-председателят по повод преследването на насилниците. Бих искал да знам в коя вселена вярата или някоя социална конвенция позволяват насилието срещу жените, добави той. От името на българското председателство на Съвета на ЕС зам.-министър Моника Панайотова посочи, че борбата с всяка форма на насилие срещу жените е в същината на уважението към основните права. Тези престъпления нямат място в ЕС. Конвенцията е рамка срещу домашното насилие и насилието срещу жените. Тя е средство срещу всякакво насилие над жени, за защита на жертвите и за преследване на насилниците, добави зам.-министърът. По нейните думи конвенцията допринася за равенство между мъжете и жените. Съветът на ЕС насърчава ратификацията на документа, заяви Панайотова. Тя цитира данни от проучване в ЕС за насилието над жените от 2014 г., според което 33 на сто от европейките, навършили 15 години, са били подлагани на физическо или сексуално насилие. Всяка втора жена в ЕС е била жертва на някакъв вид сексуално посегателство. Насилието срещу европейските жени струва 109 милиарда евро на година, всеки от нас трябва да участва в борбата с тази несправедливост, посочи Панайотова. Подвеждащи интерпретации В последвалите становища на политическите групи в Европарламента Европейската народна партия (ЕНП) определи приемането на конвенцията като историческа стъпка. ЕНП отбеляза, че  България е сред държавите, които не са ратифицирали документа досега . Няма традиционна култура, която да оправдава насилието над жени от мъже. Става дума за изграждане на култура на уважение към жените. България, Унгария, Словакия и Украйна трябва да водят разговор по този въпрос, основан на фактите. Конвенцията не е насочена срещу семейството, това са подвеждащи интерпретации, добавиха от ЕНП. Според социалистите и демократите след година преговори няма истински напредък по приемането и прилагането на конвенцията. Престанете да се съпротивлявате на нещо, което помага на жените и води до понасянето на отговорност, призоваха от парламентарната група. Европейските реформатори и консерватори посочиха, че вярата не може да бъде противопоставяна на защитата на жените. Те попитаха как може обичайните ценности да бъдат застрашени със защитата на жените от насилие. \"Проблемите държави\" Групата на АЛДЕ отбеляза, че насилието над жени е най-яркият израз на неравенствата в европейското общество. Следващото председателство на Съвета на ЕС трябва да постигне политическо решение с \"проблемните държави\", които блокират ратификацията, посочиха либералите и призоваха да се прекрати разпространяването на дезинформация за конвенцията. Групата на Зелените коментира, че политици разпространяват лъжи за документа. Интересува ги само дали насилникът е чужденец, мюсюлманин, когото могат да използват с политически цели. Стига кампании, защитете европейските жени и приемете конвенцията, призоваха те. Европейската обединена левица посочи, че мъжете са източникът на насилие, затова трябват мъже феминисти. Борбата не е приключила, докато всеки не участва в защитата на правата на жените, добавиха от тази политическа сила. Групата \"Европа на свободата и пряката демокрация\" коментира, че \"с един подпис нещата няма да се променят\", затова е необходимо да продължи натискът над правителствата да приложат всички сили и средства в борбата с насилието срещу жените. Групата \"Европа на народите и свободата\" защити властите в България и Унгария, които използват суверенитета си, като не ратифицират конвенцията.", "date": "2018.06.13", "title": "Истанбулската конвенция цели защитата на жените от насилие, нищо друго, увери Еврокомисията"}
{"url": "https://www.dnevnik.bg/biznes/2018/06/13/3199298_punta_kanta_e_nai-poseshtavaniiat_ot_turisti_grad_za/", "text": "Глобалната платежна компания \"Мастеркард\" публикува Глобалния индекс на най-посещаваните с цел туризъм градове. Пунта Кана, Доминиканска република, води в класацията на топ 10 градовете, където над 90% от нощувките през 2017 г. са били за ваканция или гостуване на роднини. Списъкът включва и няколко по-малко познати дестинации, които допадат на туристи, които се интересуват от екотуризъм, почитатели на историята, любители на плажа и авантюристи. Градовете с уникална култура, но фокус върху почивката и забавлението са: Допълнителни данни от Глобалния индекс на най-посещаваните градове на Mastercard за 2018 ще бъдат пуснати по-късно през годината. Глобалният индекс на най-посещаваните градове на Mastercard оценява градовете на базата на броя нощувки на международни гости и похарчените от тях средства. Проучването предоставя прогноза за растежа на посетителите на съответните градове. Той изследва градове, в които концентрацията на посетители с различни от бизнес цели е най-голяма, като се позовава на проучванията за международните посетители на националните туристически бордове.", "date": "2018.06.13", "title": "Пунта Кана е най-посещаваният от туристи град за 2017 г., сочи класация"}
{"url": "https://www.dnevnik.bg/sviat/2018/06/13/3197104_rusiia_zabrani_na_bivsh_estonski_prezident_da_vliza_v/", "text": "Тоомас Хендрик Илвес, бивш президент на Естония, съобщи в разговор с журналисти, че името му е в списък с \"особено русофобски настроени политически и обществени дейци\" (както ги описва Москва), на които е забранен достъп до Русия. Той припомни, че същото му се е случвало и във времето на бившия СССР. Външното министерство в Москва обяви, че има такъв списък, но не разгласи съдържанието му. За попадането в него на Илвес съобщи преди дни порталът Rus.Postimees, позовавайки се на руския посланик в Рига Александър Петров. \"Между руските политически тенденции и ограниченията има връзка. Бяха ми забранили да влизам и по времето на Съветския съюз. Когато тоталитарната държава се разпадна, изчезна и забраната. Аз, както и други, получили подобна забрана - сред тях американският сенатор Джон Маккейн и бившият посланик на САЩ в Русия Майкъл Макфол - се надяваме някога Русия отново да стане свободна и демократична държава\", каза Илвес пред националната телевизия ERR. Медията съобщи, че за попадането в списъка са потвърдили Андрес Херкел - лидер на Свободната партия и депутат, както и Хен Пилуаас, член на Консервативната народна партия. Външният министър Свен Миксер каза, че са засегнати и трима бивши министри, но без да споменава кои са те. Rus.Postimees изброява още журналиста Айнар Руусаар, зам.-председателят на Консервативната народна партия Урмас Рейтелман и Еркки Баховски, главен редактор на списание  . За списъка бе съобщено от руското външно министерство на 6 юни. Той е отговор на забраните, въведени в Естония след приемането на т.нар. закон \"Магнитски\" срещу 49 руски граждани. Илвес е бивш министър на външните работи (1996-2002), евродепутат (2004-2006) и два мандата президент на Естония след избирането му на 23 септември 2006 г. Той е роден в Швеция в семейство на естонски емигранти (баба му по майчина линия е рускиня от Санкт Петербург), но израства в САЩ, където завършва и преподава психология до средата на 80-те години. В продължение на близо 10 години (1984-1993) работи за Радио \"Свободна Европа\" в Мюнхен, като от 1988 г. е главен редактор на естонската секция. През 1993 г. става посланик на страната си във Вашингтон. Говори английски, немски, испански и латвийски.", "date": "2018.06.13", "title": "Русия забрани на бивш естонски президент да влиза в страната"}
{"url": "https://www.dnevnik.bg/evropa/2018/06/13/3199314_italiia_zashtiti_reshenieto_si_za_koraba_s_migranti/", "text": "Италия заяви, че решението й да затвори пристанищата си за стотиците мигранти, превозвани от хуманитарния кораб \"Акуариус\", е твърдо, а сблъсъкът между Рим и Париж за политиката за мигрантите се задълбочава, предаде \"Ройтерс\". \"Няма да променим (позицията си) за корабите, принадлежащи на неправителствени организации\", подчерта вътрешният министър Матео Салвини в интервю за в. \"Кориере дела сера\". \"Корабите, принадлежащи на чужди организации и развяващи чуждестранни знамена, не могат да диктуват италианската имиграционна политика\", допълни Салвини, който е лидер на италианската антиимигрантска партия \"Лига\". От неделя, когато Италия и Малта  отказаха да приемат кораба , около 629 мигранти, включително 11 деца и седем бременни жени, се намират в Средиземно море на борда на \"Акуариус\". Някои от мигрантите на претъпкания кораб, които основно идват от Субсахарска Африка, бяха прехвърлени на два италиански кораба и потеглиха за пристанището на Валенсия, Испания. Епизодът, който идва една седмица след като новото популистко правителство в Италия  дойде на власт , засили напрежението в ЕС по въпроса за миграцията. Докато Испания възприе дипломатичен тон към Италия,  когато обяви, че ще приеме мигрантите , отношенията между Рим и Париж  се влошиха  и преляха в обвинения и контраобвинения. Говорителят на френското правителство Бенжамен Гриво заяви на брифинг, че действията на италианските власти към блокирания в открито море кораб \"Акуариус\" са цинични и безотговорни. На правителствено заседание президентът на Франция Еманюел Макрон изтъкна, че повече от 600 души на \"Акуариус\" са в драматична хуманитарна ситуация, и се позова на морското право, че при бедствие отговорност за приемането на бедстващ морски съд поема най-близкият бряг, а говорител на партията на Макрон коментира: \"От италианската позиция ми се повдига.\" Новият италиански премиер Джузепе Конте, който има планирана среща с Макрон в Париж в петък, веднага отвърна, като каза, че държавата му не може да приема \"лицемерни уроци от страни, които винаги са предпочитали да обръщат гръб, когато стане въпрос за миграцията\". Ситуацията ескалира, след като в сряда сутринта външното министерство в Рим привика френския посланик за обяснение за коментарите на Макрон. \"Ако французите проявят смирение и кажат, че съжаляват, можем да оставим това зад гърба си и да бъдем приятели, както преди\", заяви Салвини. Също в сряда сутринта плавателен съд на италианската брегова охрана с 937 мигранти на борда акостира в Катания, Сицилия. По думите на транспортния министър Данило Тонинели фактът, че мигрантите, спасени от италиански кораби, пристигат в Италия, показва, че правителството не е \"нехуманно или ксенофобско\". За последните пет години Италия е приела повече от 640 хил. африкански мигранти и бежанци. Други страни от ЕС игнорират молбите на Рим да приемат някои от новопристигналите и да споделят цената за грижите за тях.", "date": "2018.06.13", "title": "Италия защити решението си за кораба с мигранти, спорът с Франция ескалира"}
{"url": "https://www.dnevnik.bg/photos/2018/06/13/3199264_fotogaleriia_e3_-_nai-goliamoto_svetovno_izlojenie_za/", "text": "E3 е най-голямото световно търговско изложение за компютърни и видеоигри на планетата. Домакин е ESL Арена в Лос Анджелис от 12 до 14 юни.", "date": "2018.06.13", "title": "Фотогалерия: E3 - най-голямото световно изложение за компютърни и видеоигри"}
{"url": "https://www.dnevnik.bg/sport/2018/06/13/3199338_ispaniia_uvolni_lopetegi_den_predi_nachaloto_na/", "text": "Националният селекционер на Испания Хулен Лопетеги беше уволнен ден преди началото на световното първенство. Специалистът беше  обявен за нов треньор на \"Реал\" (Мадрид)  преди по-малко от 24 часа, което доведе до негативна реакция на Испанската футболна федерация. Президентът на испанския футбол Луис Рубиалес пристигна във вторник вечерта в лагера на тима в Краснодар. \"Благодарим на Хулен за неговата работа, но сме принудени да го освободим. Той има огромна роля за това да сме в момента в Русия. Това е ясно съобщение към всички, които работят в испанския футбол, че трябва да зачитат правилата\", каза  Рубиалес  на пресконференция в Краснодар. Испания се изправя в първия си мач на световното срещу европейския шампион Португалия в петък вечерта. Лопетеги е начело на отбора от юли 2016 г., като записа 14 победи и шест равенства в 20 срещи. Баскът имаше договор до 2020 г. с Испанската футболна федерация. Преди ден \"Реал\" обяви, че Лопетеги ще подпише за три сезона. \"Не се чувствам предаден, както се твърди, проблемът е, че всичко се случи при тотално игнориране на футболната федерация, а това е нещо недопустимо. Лопетеги е голям професионалист и топ треньор, но той не намери за нужно да ни уведоми, че води преговори с \"Реал\", каза още Рубиалес. Първоначално беше обявено, че Рубиалес ще застане пред медиите заедно с Лопетеги, но специалистът не се яви в залата за пресконференции. Той все още не е коментирал нито новината за назначението си в \"Реал\" (Мадрид), нито за освобождаването от Испания. Преди пресконференцията Рубиалес е имал среща с играчите от националния тим. Според \"Марка\" капитанът Серхио Рамос и Андрес Иниеста са призовали Лопетеги да не бъде уволняван, за да няма сътресения буквално часове преди началото на турнира. След обявяване на решението от ръководството обаче играчите са изразили готовност да се борят за световната титла, независимо кой ще ги води. \"Победата е важна за Испания, ние дойдохме тук с надежда да се борим за световната титла. Но в живота има и по-важни неща като уважение, екипна работа и лоялност. Заради това някои неща не могат да се пренебрегнат\", каза още президентът на испанския футбол. \"Имам добра връзка с играчите и говорих с тях. Всички те са големи професионалисти и ме увериха, че това няма да им повлияе за представянето в мачовете. Предприехме мерки, които са за доброто на испанския футбол. Обясних моите мотиви на футболистите и мисля, че те ме разбраха\", каза още Рубиалес. Президентът на испанската федерация призова за подкрепа към отбора. Испанският отбор ще бъде воден от Фернандо Йеро по време на световното първенство. До момента той заемаше ролята на спортен директор, но Рубиалес и останалите фактори във федерацията се спряха на бившия защитник, защото е бил близо до тима. Легендата на \"Реал\" няма голям опит в треньорската професия. Йеро, който е на 50 години, беше за кратко помощник на Карло Анчелоти в \"Реал\" в периода 2014-15, а след това един сезон беше начело на \"Овиедо\".", "date": "2018.06.13", "title": "Испания уволни Лопетеги ден преди световното, Йеро ще води отбора"}
{"url": "https://www.dnevnik.bg/evropa/2018/06/13/3199348_trima_bivshi_prezidenti_nastoiavat_es_da_zashtiti/", "text": "Трима бивши полски президенти, сред които Лех Валенса, както и други висши служители, приканиха днес европейските институции да защитят правовата държава в страната им, застрашена според тях от политиката на управляващите консерватори, предаде \"Франс прес\", цитирана от БТА. \"На 3 юли ще влезе в сила закон за Върховния съд, премахващ окончателно принципа за разделение на трите власти и самата същност на демократичната правова държава\", заявяват подписалите документа в апел, поместен от опозиционния всекидневник \"Газета виборча\". \"Управляващата партия приключва демонтирането на системата за разделение на трите власти в пряко нарушение на принципите, залегнали в полската конституция\", твърдят те. Авторите призовават \"Европейската комисия и Европейския съвет да останат верни на основополагащите ценности, посочени в член 2 от Договора за Европейския съюз\", където се споменава и правовата държава наред с човешкото достойнство, свободата, демокрацията, равенството и зачитането на човешките права. Полските консерватори, дошли на власт през 2015 г.,  са затънали в продължителен спор  с Европейската комисия за предприетите от тях нееднозначни реформи на съдебната система. Според Брюксел  промените подкопават съдебната независимост  и заплашват върховенството на закона. През декември  еврокомисията задейства процедура , която теоретично може да доведе до наказателни мерки, и отправи препоръки към Полша да подобри ситуацията. Полското правителство изпълни някои от предложенията, но каза, че други биха отслабили реформите, които са важна част от неговата политика. Изразявайки надежда, че полското консервативно мнозинство ще започне \"честен диалог\" с евроинституциите и \"ще промени политиката си, която е в разрез с общите ни европейски ценности\", авторите на апела изтъкват, че ЕС е \"последната инстанция, която може да защити правовата държава в Полша\". Първият подпис под документа е на легендарния бивш ръководител на полския синдикат \"Солидарност\" Лех Валенса, Нобелов лауреат за мир. Следват подписите на бившите президенти Александър Квашневски и Бронислав Коморовски, на четирима бивши премиери, четирима бивши външни министри и трима видни дейци на антикомунистическата опозиция, някогашни политзатворници, уточнява АФП.", "date": "2018.06.13", "title": "Трима бивши президенти настояват ЕС да защити правовата държава в Полша"}
{"url": "https://www.dnevnik.bg/bulgaria/2018/06/13/3199318_tristrankata_se_zae_da_posrednichi_mejdu_kabineta_i/", "text": "Синдикатите и работодателите искат спешно свикване на Националния съвет за интеграция на хората с увреждания, където да се разгледат проблемите, исканията и предложенията на хората с увреждания и преди всичко тези, поставени от майките,  които протестират под надслов \"Системата ни убива\" , съобщи КНСБ. За това са се разбрали снощи представители на синдикатите КНСБ и \"Подкрепа\" и бизнес съюзите Асоциация на индустриалния капитал, Българска стопанска камара, търговско-промишлена палата и Конфедерация на работодателите и индустриалците. Всички организации са членове на Националния съвет за тристранно сътрудничество, който консултира правителството в областта на социалната политика. В съвета за интеграция на хората с увреждания пък членуват освен бизнеса и синдикатите също заместник-министрите на финансите, образованието, транспорта, регионалното развитие, икономиката, външните работи, околната среда, отбраната, правосъдието, земеделието, туризма, енергетиката, младежта и културата. Искането за свикването на съвета е изпратено до министъра на труда и социалната политика Бисер Петков от президента на КНСБ Пламен Димитров и е от името на всички организации на работодателите и синдикатите. Ще бъдат поканени както протестиращи, така и омбудсманът Мая Манолова, която се е ангажирала с конкретни нормативни предложения. На заседанието ще присъстват и президентите на организациите на работниците и служителите и на работодателите. Социалните партньори се надяват с тяхното участие и със съвместните усилия на институциите, на организациите на и за хора с увреждания, както и на представителите на протестиращите да се намерят работещи и перспективни решения, които да гарантират правата на хората с увреждания и особено на децата. След протести на майки на деца с увреждания за липса на финансиране за полаганите от тях грижи и за подобряване на условията на живот в понеделник министър  Петков подаде оставка . Тя първоначално беше приета от премиера Бойко Борисов, но след като самите протестиращи изразиха доверието си към министъра, премиерът го върна на работа. До петък работни групи на министерството и протестиращите ще оценяват финансовите параметри на законопроект, който  са подготвили под егидата на омбудсмана Мая Манолова.", "date": "2018.06.13", "title": "Тристранката се зае да посредничи между кабинета и хората с увреждания"}
{"url": "https://www.dnevnik.bg/sviat/2018/06/13/3199326_gruckata_opoziciia_othvurli_sdelkata_za_imeto_na/", "text": "Гръцката опозиция не приема решението, договорено от Атина и Скопие за името на Македония, каза лидерът на втората най-голяма партия в парламента Кириакос Мицотакис, цитиран от \"Ройтерс\" и \"Катимерини\". Думите му поставят под въпрос успеха на споразумението, постигнато от премиерите Алексис Ципрас и Зоран Заев. Вчера Заев обяви, че двете страни приемат  Република Македония да се преименува  на Република Северна Македония, а Ципрас - че постигнатите договорености  отговарят на всички гръцки условия . Според Мицотакис обаче сделката е \"проблемна\", защото повечето гърци са срещу нея, а Ципрас няма нужната политическа легитимност. \"В ситуация сме, която е безпрецедентна в конституционната история на Гърция. Премиер без ясен парламентарен мандат иска да ангажира страната с реалност, която няма да може да се промени\", каза той във видеообръщение. Опозиционният лидер има предвид липсата на парламентарно мнозинство в гръцкия парламент, което да одобри проектодоговора след подписването му (и след ратификацията от македонските депутати). Причината е, че коалиционният партньор на Ципрас, партията \"Независими гърци\", отхвърля споразумение, съдържащо термина \"Македония\" като част от бъдещото име с аргумента, че Македония може да е само гръцка. В обръщението Мицотакис каза още, че съгласието на гръцкото правителство с термините \"македонски език\" и \"македонски етнос\" е неприемливо \"национално отстъпление\" и това противоречи на исканията на \"мнозинството гърци\". \"Трябва да излекуваме много рани и нямаме нужда от нови, особено в Северна Гърция\", каза той. Кой още протестира  Консервативният вестник \"Елефтеротипия\" пък излезе с редакционна статия, определяща сделката като \"предателството на македонската идентичност и език\". \"Катимерини\" пък говори за нея като споразумение с \"пропуски и въпросителни\". Други издания като в. \"Та неа\" предупредиха, че не може да има компромис без отстъпки, а луксът да съдят сделката ще остане за историците. Активистката група \"Комитет за гръцката идентичност на Македония\" ще организира протести в Атина и Северна Гърция, ако лидерите продължат да отстояват сделката, и призова депутатите да не я ратифицират. Срещу нея се обяви и композиторът Микис Теодоракис, който беше сред участниците в един от най-големите протести в защита на името по-рано тази година. Според заместник външния министър Георгос Катрукалос обаче, ако опозицията е против подписването на сделката, тя може \"да я постави под въпрос с вот на недоверие, защо не го прави\". Разнобой за споразумението има и в Македония. Президентът Георге Иванов се очаква да направи обръщение за нея, но вече предупреди, че във вида, в който е представяна, може и да не я подпише. Лидерът на опозицията (чиито гласове обаче няма да са необходими за вота) Християн Мицкоски вече предупреди, че я приема като \"капитулация\" и на  предстоящия референдум за името  през есента ще гласува с \"не\".", "date": "2018.06.13", "title": "Гръцката опозиция отхвърли сделката за името на Македония"}
{"url": "https://www.dnevnik.bg/sport/2018/06/13/3199347_snimka_na_denia_samovar_za_kapitana_na_angliiskiia/", "text": "Английският национален отбор по футбол беше приветстван с дарове по време на една от тренировките си в Санкт Петербург преди световното в Русия. Те бяха поднесени от жени, облечени в традиционни носии.", "date": "2018.06.13", "title": "Снимка на деня: Самовар за капитана на английския отбор"}
{"url": "https://www.dnevnik.bg/sviat/2018/06/13/3199371_severna_koreia_veche_ne_e_iadrena_zaplaha_obiavi_trump/", "text": "Вече няма ядрена заплаха от Северна Корея и всеки може да се чувства в много по-голяма безопасност, отколкото от деня, в който е започнал мандатът на Доналд Тръмп като президент на Съединените щати. Това твърдение отправи самият Тръмп в първата си публикация в \"Туитър\", след като се върна в САЩ от срещата със  севернокорейския лидер Ким Чен-ун  в Сингапур. \"Току-що се приземих - дълго пътуване, но всеки може да се чувства в много по-голяма безопасност, отколкото в деня, когато поех поста\", обясни Тръмп. \"Вече няма ядрена заплаха от Северна Корея. Срещата (с Ким Чен-ун) беше интересно и много положително преживяване. Северна Корея има страхотен потенциал за бъдещето!\" Четири минути по-късно той добави: \"Преди (да поема) поста хората смятаха, че отиваме на война със Северна Корея. Президентът Обама каза, че Северна Корея е най-големият и най-опасен проблем за нас. Вече не - спете спокойно тази вечер!\" Вчера  по време на срещата Тръмп каза , че заедно със севернокорейския лидер подписва \"исторически документ\", с който Ким се ангажира с \"пълно ядрено разоръжаване\" на Корейския полуостров. Също така Съединените щати ще спрат военните учения с Южна Корея, за да не нагнетяват напрежението на полуострова (идея,  озадачила съюзниците  на САЩ). Някои експерти обаче предупреждават, че споразумението  между Ким и Тръмп  всъщност не ангажира Пхенян с ядрено разоръжаване.", "date": "2018.06.13", "title": "Северна Корея вече не е ядрена заплаха, обяви Тръмп"}
{"url": "https://www.dnevnik.bg/sviat/2018/06/13/3199375_duhovnikut_sadr_i_proiranski_komandir_shte_opitat_da/", "text": "Двете партии с най-много гласове на  парламентарните избори  в Ирак - на шиитския националист Муктада Садр и на близки до Иран бивши борци срещу джихадистите обявиха неочакван съюз за управляване на страната в следващите четири години, предаде \"Франс прес\", цитирана от БТА. Съобщението изненада политическата класа, защото  Муктада Садр  бе намекнал, че не желае съюз с формацията на бившия водач на шиитски милиции  Хади ал Амири , който е смятан за човека на Техеран в Багдад. \"Обявяваме, че сключихме истински съюз за ускоряване на съставянето на национално правителство\", заяви Садр на обща пресконференция с Амири в свещения за шиитите южен иракски град Наджаф. \"Това е призив към всички, които са загрижени за националните интереси. Ще създадем комисии за всеобщи дискусии, за да се ускори изготвянето на управленска програма\", заяви Амири. Изненадващият обрат намалява шансовете на досегашния премиер Хайдер ал Абади, чиято листа е трета, да запази поста си. Преди седмица Садр подписа коалиционно споразумение с листата \"Ал Хикма\" на шиита Амар ал Хаким и с тази на светски настроения Ияд Алауи, в която има множество сунити. Тази коалиция има общо 94 места в парламента, а ако към тях се прибавят и 47-те на Хади ал Амири, новият съюз ще има 141 депутати - важна крачка към постигането на половината от 329-те места в иракския парламент, необходими за съставяне на бъдещото правителство, отбелязва АФП. Ирак, ключов съюзник на САЩ и важен производител на петрол, има 150 хил. бойци, много от които са шиити, действащи паралелно с държавните въоръжени сили. Някои от тях са по-лоялни на командирите си и на Иран, отколкото на Ирак. За разлика от Амири обаче Садр, известен със силно националистическата си реторика, е предпазлив към Техеран.", "date": "2018.06.13", "title": "Духовникът Садр и проирански командир ще опитат да управляват Ирак заедно"}
{"url": "https://www.dnevnik.bg/sport/2018/06/13/3199396_sasht_kanada_i_meksiko_poluchiha_svetovnoto_po_futbol/", "text": "САЩ, Канада и Мексико получиха домакинството на световното по футбол през 2026 г. Съвместната кандидатура победи тази на Мароко в избора по време на конгреса на ФИФА в Москва. Успехът на американците дойде след получени 134 гласа, докато африканската страна събра 65. Световното първенство след осем години ще е с разширен формат от 48 отбора. Това ще е първият случай, в който три държави организират заедно турнира. Досега само веднъж е имало съвместно домакинство - през 2002 г., когато турнирът се проведе в Япония и Южна Корея.  В основата на печелившата кандидатура са САЩ, където ще се играят повечето мачове. Страната вече веднъж беше домакин през 1994 г., когато България стигна до историческото четвърто място. Мексико става първата държава, която три пъти ще бъде домакин на световни финали след 1970 и 1986 г. \"Домакинството на световното през 2026 г. е рядък и важен момент, за да покажем, че сме истински обединени чрез спорта\", каза президентът на федерацията на САЩ Карлос Кордейро след обявяването на победата. Той посочи, че американците са \"развълнувани от възможността да изведат футбола на нов и устойчив път за идните поколения\". Според insidethegames.biz американската кандидатура е получила изненадващ глас от Русия. Очакваше се домакинът на започващото в четвъртък световно първенство да подкрепи Мароко, но в последния момент е настъпила промяна.", "date": "2018.06.13", "title": "САЩ, Канада и Мексико получиха световното по футбол през 2026 г."}
{"url": "https://www.dnevnik.bg/bulgaria/2018/06/13/3199395_kak_suvetnicite_v_kavarna_prevurnaha_obshtestvena/", "text": "След заседание, продължило повече от час вчера, общинският съвет в Каварна успя да превърне в незаконно строителство облагородяването на крайбрежната зона в града. В допълнение съветниците от БСП, формиращи управляващото мнозинство в съвета, провалиха изпълнението и на заповед, издадена от съпартийката им Нина Ставрева, кмет на Каварна. Извънредното заседание беше свикано, след като на 16 май т.г. съветниците взеха решение, с което направиха опит да разрешат извършването на строителни работи в крайморската зона на града до 30 юни. Според областният управител на Добрич Красимир Кирилов обаче то който постановява спиране на строителството в района на летните курорти от 15 май до 1 октомври. Според коригирания текст на решението, внесено за разглеждане на вчерашното заседание от председателя на общинския съвет Красимир Кръстев (РЗС), то най-напред трябваше да спази закона, като потвърди 15 май като крайна дата за спиране на строителството, а след това отново да го заобиколи. За тази цел в предложения вариант беше записано, че изграждането на пешеходна зона и отводнителен канал край каварненския плаж все пак може да продължи, но този път само до 16 юни. Мотивът, с който изключението трябваше да бъде \"узаконено\", беше, че в момента обектът в непосредствена близост до хотел \"Роял гранд\" застрашава здравето и живота на гражданите. Дебатите по това предложение се превърнаха в А според бившия кмет на Каварна Цонко Цонев - в момента независим общински съветник, то бе и явен опит за обслужване на частни интереси. Проверка на \"Дневник\" от вчера показа, че т.нар. облагородяване на пешеходната зона край плажа в Каварна на практика се състои в извършването на довършителни – изграждане на тротоар и дъждовна канализация в пространството около хотел \"Роял гранд\". Същият беше и мотивът, с който вчера Цонев се противопостави на новото решение, което трябваше да гласува общинският съвет в града. Още в средата на май той сигнализира, че опитът за удължаване на срока за приключване на строителството е направен в полза на бизнесмена Валентин Николов–Цуцко. Освен собственик на хотел \"Роял гранд\" той е концесионер на градския плаж в Каварна и стопанисва две заведения, разположени край него. Николов стана известен като парламентарен съветник на вече бившия депутат от ГЕРБ Живко Мартинов–Суджука, принуден да подаде оставка след доказан натиск върху бизнесмени от Добрич да дарят \"за премиера\" 4 т суджук. \"Още в началото на май, при сключването на договора за изпълнението на обекта, беше ясно, че той няма как да бъде завършен в рамките на две седмици, каза по време на вчерашното заседание Цонев. Въпреки това договорът беше подписан от кмета на града Нина Ставрева най-вероятно, Сега общината се чуди как да му направи канализация и тротоар в явно нарушение на Закона за черноморското крайбрежие.\" Скандалът стана още по-абсурден, след като Мемиш Мустафов (РЗС) съобщи, че въпреки върнатото решение от областния управител на Добричка област само няколко дни по-късно - на 1 юни, Ставрева е издала заповед работата край хотел \"Роял гранд\" да продължи. При това с краен срок до 20 юни. \"Казаното от вас означава, че кметицата Ставрева е издала заповед за продължаване на строителството без решение на общинския съвет, отговори Цонко Цонев. Това е ново нарушение на закона, за което трябва да й бъде потърсена отговорност. Кой ще компенсира собствениците на заведения край строежа, които няма да могат да работят чак до края на юни въпреки започналия летен сезон?\" направи Веселина Енчева (РЗС). Според нея изпълнителят на обществената поръчка се е съгласил да завърши обекта за 17 дни, но веднага след началото на работата действително станало очевидно, че това не е възможно. По тази причина съветниците и кметът на Каварна решили да му дадат възможност \"все пак да изпълни договора си\". Но според съветника от ГЕРБ Адриан Ялнъзов администрацията в Каварна е затворила очите си за явното нарушение на договора и въпреки определения от Закона за черноморското крайбрежие срок за приключване на строителните работи в крайбрежните курорти до 15 май същинската работа започнала едва на 16 май. \"Още тогава е било ясно, че законът е нарушен, важно е ние да установим кой го е разрешил\", каза Ялнъзов. в каварненския общински съвет вчера настъпи, когато председателя на групата на БСП Марийка Стоянова внезапно призова съпартийците си да напуснат заседанието. Според нея председателят на съвета Красимир Кръстев не успял да организира работата му и по тази причина тя станала невъзможна. Веднага след това, без да обърнат внимание на факта, че вече нямат кворум, съветниците пристъпиха към повторното гласуване на решението, върнато от добричкия областен управител. Резултатите от него веднага бяха оспорени от Цонко Цонев и в крайна сметка отменени заради отсъствието на съветниците от БСП. Така резултатът след повече от час работа на общинския съвет в Каварна се оказа равен на нула. След проваленото гласуване в сила остана обявеното за противозаконно решение, взето на 16 май. Единственият възможен ход на областния управител на Добричка област Красимир Кирилов сега е да го обжалва по съдебен ред. Това обаче автоматично прави строителството край хотел \"Роял гранд\" незаконно, за което трябва да се самосезира общинската администрация. Още по-куриозно се оказа, че така незаконна се оказва и заповедта на каварненския кмет Нина Ставрева, с която тя е разрешила строителството край хотел \"Роял гранд\" да продължи до 20 юни. \"Дневник\" направи няколко опита да се свърже с нея, за да стане ясно какви ще бъдат действията на местната администрация оттук нататък. Вчера и днес обаче Ставрева не отговаряше на мобилния си телефон.", "date": "2018.06.13", "title": "Как съветниците в Каварна превърнаха обществена поръчка в незаконно строителство"}
{"url": "https://www.dnevnik.bg/evropa/2018/06/13/3199372_es_da_se_obedini_sreshtu_zaplahite_ot_sasht_i_rusiia/", "text": "Холандският премиер Марк Рюте призова днес за единство в Европейския съюз срещу заплахите за световния ред, идващи и от Русия, и от САЩ, предаде \"Франс прес\". \"Дори отношенията ни с нашия най-важен съюзник не са такива, каквито бяха в миналото\", каза Рюте по адрес на американците. Той произнесе реч за бъдещето на Европа пред Европейския парламент в Страсбург. Рюте напомни, че президентът Доналд Тръмп изтегли Съединените щати от Парижкото споразумение за климата и  от ядрената сделка с Иран  и  наложи мита върху вноса  на стомана и алуминий от Европа. \"Но, разбира се, ние оставаме приятели и съюзници\", каза холандският премиер. \"За нашата отбрана е важно да продължим диалога със Съединените щати дори и сега да има големи семейни разправии.\" По думите му \"международният ред бива предизвикан по начин, невиждан от десетилетия, а геополитическият баланс на силата се измества\". \"Трябва да намерим решение на факта, че Русия избра да се дистанцира от съседите си на Запад\", допълни премиерът, чиято страна  миналия месец официално обвини Москва , че е отговорна за свалянето на малайзийския пътнически самолет над Източна Украйна през лятото на 2014 г. Според Рюте икономическият възход на Китай и Индия носи както предизвикателства, така и възможности за ЕС като най-голям търговски блок в света и като водеща сила за мир, стабилност и развитие. Заместник-председателят на Европейската комисия Франс Тимерманс, който също е холандец, атакува Тръмп с по-остри думи в реч пред евродепутатите. \"За пръв път от 1945 г. американски президент е убеден, че за интересите на САЩ е по-добре да има разединена, отколкото единна Европа\", каза Тимерманс, цитиран от БТА. Той оцени високо поведението на предишни президенти на САЩ като Джон Кенеди и Роналд Рейгън при историческите им посещения в Берлин и подчерта, че основите на отношенията ЕС - САЩ \"няма да бъдат разрушени от един президент\". \"Колкото по-обединена е Европа на основата на международните правила, на основата на нашите ценности, толкова по-голям шанс ще имаме да помогнем на американците да се върнат на същия път\", допълни Тимерманс.", "date": "2018.06.13", "title": "ЕС да се обедини срещу заплахите от САЩ и Русия, призова холандският премиер"}
{"url": "https://www.dnevnik.bg/biznes/2018/06/13/3199402_sud_v_sasht_razreshi_slivaneto_na_att_i_time_warner_za/", "text": "Американски съдия нанесе удар на администрацията на Тръмп, давайки зелена светлина за безусловното изкупуване на медийния гигант Time Warner от американската телекомуникационна група AT&T и така да се появи мастодонт в сектор, който преживява силни трусове. Сливането на стойност 85 млрд. долара, обявено в края на 2016-а, би трябвало да стане факт най-късно на 20 юни според AT&T. Тази група спечели ярка победа в битката с министерството на правосъдието, което се противопоставяше на този \"брак\" с мотива, че той ще задуши конкуренцията и ще доведе до повишаване на цените за потребителите. AT&T е най-големият кабелен оператор и вторият мобилен оператор в САЩ. Time Warner пък е огромна медийна група, собственичка наред с други активи на канала HBO, киностудията Warner на информационния телевизионен канал CNN. В решението си от 170 страници в края на дело, което продължи близо 7 седмици, федералният съдия Ричард Леон обяви пълна победа за компаниите, подчертавайки, че правителството не е представило ни най-малко доказателство, че подобно сливане може да накърни интересите на потребителите. Съдията по принцип би могъл да даде одобрението си с условия като продажба на активи например, но в крайна сметка даде абсолютна безусловна зелена светлина на сливането. Освен това той се постара да разубеди правителството да обжалва решението му, подчертавайки, че евентуално ново закъснение би нанесло сериозни щети и на двете компании, които искат да се обединят, за да се борят по-ефективно с технологичните гиганти от Силициевата долина. \"Правителство претърпя удар и загуби\", каза той, обявявайки решението си в заседателната зала във Вашингтон, която се пукаше по шевовете от хора. Минути по-късно адвокатът на AT&T Даниел Петрочели коментира, че министерството на правосъдието на САЩ не е могло да представи \"и най-малко достоверно доказателство\" за потенциална заплаха за потребителите. Той изрази съжаление, че това дело е изгубило много време. Сега обаче \"ние сме облекчени, всичко това е зад гърба ни\", заяви той пред журналисти. Дейвид Макати, юридическият съветник на AT&T, посочи, че се надява сливането да бъде завършено до 20 юни, изразявайки задоволство от решението. Disney, Fox и Comcast  Без изненада правосъдното министерство заяви, тъкмо обратното, че е \"разочаровано\". \"Продължаваме да отстояваме мнението, че пазарът на платената телевизия ще бъде по-слабо конкурентен и иновативен\" след това сливане, заяви Макан Делрахим, който отговаря за антитръстовите въпроси в правосъдното министерство на САЩ, допълвайки, че \"ще обмисли следващите етапи\" в този казус. В политическия лагер сенаторът демократ Дик Дърбин коментира пред АФП, че е \"обезпокоен\", защото \"това съсредоточаване\" (...) не е в най-добрия интерес на потребителите\" в САЩ. Решението бе следено с голям интерес, защото евентуално блокиране на сделката за сливане би представлявало важна промяна в курса в антитръстовата политика на Вашингтон, защото в случая става дума за така нареченото вертикално сливане, когато двете компании не са преки конкуренти, а такива \"бракове\", исторически погледнато, са получавали зелена светлина от властите. AT&T и Time Warner заявиха , че техният съюз е необходим, за да се борят срещу технологичните гиганти като Netflix и Amazon, които произвеждат филми, сериали или документални филми, и още като Apple, Google и дори Facebook, които все по-активно навлизат в сферата на създаването на съдържания. Това решение бе очаквано с голям интерес и от други групи, които са поели към големи сливания, като Fox и Disney, които обявиха плановете си за сближаване през декември и се готвят за продължителен анализ от властите и конкуренцията. Зелената светлина от снощи освен това би могла да накара кабелния оператор Comcast да направи контраоферта, за да изкупи  активите на Fox, които вече са обещани на Disney . Сдружението за защита на потребителите в сектора на цифровите технологии Public Knowledge вече изрази разочарованието си от тази \"вредна\" сделка, която би могла да повлече след себе си и други от този род. И най-накрая планираното сливане на AT&T и Time Warner имаше и политически оттенък, защото президентът на САЩ Доналд Тръмп открито критикува проекта още през кампанията си през 2016 година. Според мнозина той бе готов да сложи прът в колелата на Time Warner, защото компанията държи CNN, една от любимите мишени на американския президент. Това антитръстово съдебно дело бе най-голямото от рода след делото срещу Microsoft, което насмалко да доведе до раздробяването на този гигант през 90-те години.", "date": "2018.06.13", "title": "Съд в САЩ разреши сливането на AT&T и Time Warner за 85 млрд. долара"}
{"url": "https://www.dnevnik.bg/sport/2018/06/13/3199311_fifa_otchita_finansovo_zdrave_i_nov_jivot_sled/", "text": "ФИФА е излязла от клинична смърт и живее нов живот. Това заяви президентът на международната футболна федерация Джани Инфантино по време на речта си на конгреса в Москва, предшестващ откриването на  световното първенство . В изказването си швейцарецът даде знак, че организацията е в добро финансово здраве и действа при пълна прозрачност. Думите му бяха приети от мнозина като начална стъпка към предизборна кампания за президентските избори в Париж през юни 2019 г. В края на конгреса той обяви официално, че ще иска нов мандат на поста. \"През 2016 г. ФИФА беше в клинична смърт като организация. Днес, малко над две години по-късно, ФИФА е жива и е добре, заредена е с радост и страст. Има и поглед за бъдещето си\", каза Инфантино. По думите му финансовите резултати на международната федерация са добри. Той даде знак, че всяка национална асоциация ще получи по 6 млн. долара за своите футболни проекти. Президентът на ФИФА добави, че това е модерна организация. \"За пръв път ще използваме видеоповторения на световно първенство.\" \"Само 20% от нашите реформи не бяха приети. Толкова се гордея, че направихме ФИФА открита и демократична организация, в която участието не е просто празна дума, а факт\", продължи той. В отчета си за 2017 г. ФИФА посочва, че резултатите са с 20% по-високи от прогнозите. Приходите са 734 млн. долара, което е със 120 милиона над планираното.", "date": "2018.06.13", "title": "ФИФА отчита финансово здраве и нов живот след \"клиничната смърт\" от 2016 г."}
{"url": "https://www.dnevnik.bg/bulgaria/2018/06/13/3199413_demokratichna_bulgariia_poziciiata_na_prokuraturata_po/", "text": "Позицията на прокуратурата по казуса \"Юлен\" няма за цел върховенство на закона, а е част от по-мащабна политическа игра, преразпределяне на власт и собственост в банките, енергийния сектор и медиите. В същото време с изявлението си главният обвинител на практика признава официално исканията на протестиращите в защита на Пирин, а сега на ход е правителството, което може реално да възстанови върховенството на закона. Тази позиция изразиха на пресконференция представители на \"Демократична България\" по повод  писмените искания на главния прокурор до Министерския съвет  да ревизира спешно концесионния договор за ски зона Банско заради нарушения на закона.  Борбата не е за втори лифт \"Констатациите на прокуратурата по казуса \"Юлен\" потвърдиха, че не става дума просто за строителство на втори кабинков лифт, а за ощетяване на обществения интерес и бездействие от страна на институциите или умишленото им действие в посока нарушаване на българското законодателство\", заяви Борислав Сандов – съпредседател на \"Зелените\" и шеф на политическия съвет на \"Демократична България\". \"Позицията на прокуратурата по казуса \"Пирин\" не цели върховенство на закона, това е част от много по-мащабна политическа игра, която има проекции в много посоки\", посочи Атанас Атанасов, другият съпредседател на обединението, и даде за пример изявлението на министъра на финансите преди ден, че България ще кандидатства и за еврозоната, и за банковия съюз. \"Това означава, че в скоро време ще има европейски банков надзор в България и ще трябва да се преценява дали има гнили ябълки в банковия сектор,\" добави той. Топката е в полето на кабинета Атанасов призова премиера да върне върховенството на закона по казуса. \"Борисов трябва да възстанови правото. Концесията е дефектна, концесионерът се е облагодетелствал за десетки милиона левове от нея и тези пари трябва да се върнат на държавата. Топката е в полето на правителството.\" Той подчерта, че на практика институциите признават, че протестиращите тази зима са имали право.  Според Христо Иванов от \"Да, България\" става дума за празпределяне на власт и собственост в банковия сектор, медии и енергиен сектор, както и за нов главен прокурор. По думите му в момента главният прокурор Сотир Цацаров се опитва да си уреди власт и място в Конституционния съд. \"Намираме се в зона на преразпределяне на власт\", констатира Иванов. Той цитира конституцията, че при системно неизпълнение на служебни задължения главният прокурор трябва да бъде сменен.  Според Сандов прокуратурата може да застави Министерския съвет да се съобрази с написаното в концесията, а не само да отправя препоръки. Като аргумент той посочи, че главното обвинение не е приключило проверката по сигнала на \"Зелените\" и има много нови неща, които тепърва ще станат публично достояние. Той припомни потвърденото и от прокуратурата вчера, че фирма концесионерът на ски зоната - компанията \"Юлен\" е ползвала с години 65% повече от разрешеното в концесионния договор. Според действащото европейско и национално законодателство е невъзможно фирмата да ползва официално тези допълнителни площи, заяви екологът.  \"Юлен\" декларира загуби от концесията, въпреки че получава сериозни субсидии от държавата. \"Дали документите съответстват на реалното положение, можем да гадаем,\" добави той.", "date": "2018.06.13", "title": "\"Демократична България\" свърза казуса \"Юлен\" с курса към еврозоната и \"гнилите ябълки\" в банковия сектор"}
{"url": "https://www.dnevnik.bg/biznes/2018/06/13/3199420_turseneto_na_petrol_prez_2019_g_shte_e_kolkoto_prez/", "text": "Международната агенция за енергията (МАЕ) представи днес първата си прогнози за увеличението на световното търсене на петрол през 2019 година. МАЕ очаква то да бъде 1.4 милиона барела дневно, предаде ТАСС, позовавайки се на доклада й. През 2019 година според нашата първоначална оценка търсенето на петрол вероятно ще се увеличи с 1.4 милиона барела дневно. Устойчивостта на икономическата конюнктура и предположението, че цените на черното злато ще останат стабилни, са ключови фактори за тази прогноза, се допълва в доклада на МАЕ. Рисковете в тази прогноза според експертите на МАЕ са евентуално поскъпване на петрола и нарушаване на доставките. Прогнозата за увеличението на търсенето през 2018 година остава непроменена на равнище също от 1.4 милиона барела дневно.", "date": "2018.06.13", "title": "Търсенето на петрол през 2019 г. ще е колкото през тази, прогнозира агенцията за енергия"}
{"url": "https://www.dnevnik.bg/sviat/2018/06/13/3199418_nova_sauditska_ofanziva_v_iemen_zadulbochava/", "text": "Предвожданата от Саудитска Арабия коалиция започна днес военна офанзива срещу главното йеменско пристанище на Червено море - Ходейда, което вече няколко години е под контрола на шиитските бунтовници хуси, подкрепяни от Иран, предадоха \"Ройтерс\" и \"Асошиейтед прес\", цитирани от БТА. Това ще бъде най-голямата битка в  тригодишната война  между коалицията от арабски държави и хусите, които владеят столицата Сана и други значителни части от най-бедната страна на Арабския полуостров. Битката за Ходейда обаче е опасна според ООН, тъй като пристанището е главната точка за доставка на хуманитарни помощи в Йемен. Почти 80% (22 от 28 млн.) от населението са засегнати от липса на стоки от основна необходимост, а според Световната здравна организация 8.4 млн. са в риск от недохранване, пише Би Би Си. През Ходейда минават 80% от стоките, които в момента се доставят в страната, като храна, лекарства и горива. Генералният секретар на ООН Антониу Гутериш каза, че неговият пратеник Мартин Грифитс в момента води \"интензивни преговори\" в опит да се избегне кръвопролитна военна атака срещу Ходейда. В района на града живеят около 600 хил. души, а при най-лошия сценарий една битка там може да отнеме живота на 250 хил. Според АП обаче именно назначаване на Грифитс преди няколко дни и натискът му за нови мирни преговори може да е подтикнало водената от Рияд коалиция да засили позициите си на бойното поле, преди да седне на масата за преговори с хусите. Министърът на отбраната на САЩ Джим Матис призна в понеделник, че САЩ продължават да оказват подкрепа на водената от Саудитска Арабия коалиция. Но засега според АП не е ясно в какво се изразява тази подкрепа. Водената от Саудитска Арабия коалиция обвинява бунтовниците, че си набавят контрабандно ирански оръжия през Ходейда. Както Техеран, така и бойците отричат това. Операцията Коалиционни самолети и кораби започнаха масиран обстрел по укрепленията на хусите преди началото на атаката на войски на международно признатото йеменско правителство, струпани южно от пристанищния град, съобщиха източници на правителството в изгнание, цитирани от \"Ройтерс\". Войски на йеменското правителство в изгнание, подкрепяни от войници на ОАЕ, през последните дни са приближили Ходейда, съобщи АП. Агенцията цитира военни източници, според които тази сутрин към града се придвижват конвои от бойни машини. Операцията, наречена \"Златна победа\", започна след изтичането тази сутрин на ултиматума, даден от Обединените арабски емирства на бунтовниците хуси да напуснат единственото пристанище, което все още е под техен контрол. За началото на битката съобщават тази сутрин и саудитски тв канали и държавни медии. Правителството на Йемен в изгнание \"изчерпи всички мирни и политически средства за отстраняването на милициите на хусите от пристанище Ходейда. Освобождението на Ходейда е възлов елемент от нашата борба да освободим Йемен от милициите\", се казва в официалното саудитско съобщение, цитирано от АП. Лидерът на хусите Мохамед Али ал Хуси, който отдавна заплашва с атаки срещу големите танкери, които преминават по този стратегически международен морски път, предупреди подкрепяната от Запада коалиция да не напада пристанището и писа в Туитър, че неговите сили са атакували тази сутрин саудитски военен кораб край Ходейда с две ракети. Според него корабът превозвал войници за стоварване на морски десант на брега край Ходейда. От саудитска страна засега няма потвърждение за това нападение.", "date": "2018.06.13", "title": "Нова саудитска офанзива в Йемен задълбочава най-тежката хуманитарна криза в света"}
{"url": "https://www.dnevnik.bg/sviat/2018/06/13/3199382_ukraina_moje_da_poluchava_gaz_ot_tanap_prez_bulgariia/", "text": "Украйна може да получава газ от Трансанадолския газопровод (TANAP) през България и Румъния, написа в профила си в \"Туитър\" украинският президент Петро Порошенко, който бе гост на официалното откриване на съоръжението в централния турски град Ескишехир във вторник. \"Ще бъдем щастливи да разнообразим източниците си на енергия и да получаваме доставки на газ от TANAP през България и Румъния\", каза той и в словото си на церемонията. По думите му Киев е благодарен за възможността да получава газ от Турция и Азербайджан. \"В бъдеще ще можем да открием шанс за привличане на повече природен газ от Азербайджан, от каспийския регион не само за страната, но и за целия регион, свързан с украинската газопреносна мрежа\", добави той.  Порошенко се включи в символичното отваряне на крана на TANAP заедно с турския домакин Реджеп Тайип Ердоган, азербайджанския президент Илхам Алиев, сръбския премиер Александър Вучич, Мустафа Акънджъ - лидер на непризнатата Република Северен Кипър, и Берат Албайрак, министър на eнeргетиката на Турция и зет на президента Ердоган. Не е ясно откъде Украйна би могла да вземе газ за внос през България и Румъния, тъй като газопроводът продължава от турско-гръцката граница през Северна Гърция и Албания до адриатическия бряг на Италия. По проект е предвидено 10 млрд. куб.м от пренасяния газ да достигат пазарите на Европа, когато заработи и това продължение, известно като Трансадриатически газопровод (ТАР). България може да се включи през две трансгранични връзки с Гърция или да използва за реверсивни доставки газопровода, по който в момента Турция внася от Русия. За да достигне до украинската мрежа, Румъния също трябва да обърне потока на пренасяния газ на север. Изпълнени са всички строително–монтажни работи, предстои въвеждането в експлоатация до края на юни на разширената газова връзка с Турция, е казал премиерът Бойко Борисов на турския си колега Бинали Йлдъръм във вторник. С изграждането на лупинга ще се увеличи възможността за транзитиране на природен газ от България към Турция от 14 млрд. куб.м до 15.7 млрд. куб.м годишно. Наред с това ще може да се транзитира природен газ и в обратна посока - от Турция към България, е казал Борисов на разговорите им в Измир. Пресслужбата на Порошенко съобщи във вторник, че на срещата му с Алиев азербайджанският президент е поканил Украйна да се включи в Южния газов коридор. Алиев каза \"още три държави ще участват в този проект като наши бъдещи партньори\". Той припомни, че в началото на века, когато започваше работата по проекта, се започна с тристранен формат Азербайджан - Грузия - Турция, но после участниците са се увеличили до 7. Договорът за пренос на руски газ през Украйна изтича в края на 2019 г., а Русия и Германия строят заобикалящия всички страни в района \"Северен поток 2\". Отношенията между газовите компании на Украйна и Русия са много охладнели, а президентът Владимир Путин каза, че няма да има спиране на руския газ през Украйна, но е нужна икономическа целесъобразност. През април ръководителят на \"Газпром\" Алексей Милер припомни, че компанията никога не е поставяла въпроса за отказ от транзита и той може да се запази в рамките на 11-12 млрд. куб.м.", "date": "2018.06.13", "title": "Украйна може да получава газ от TANAP през България, заяви Порошенко"}
{"url": "https://www.dnevnik.bg/sport/2018/06/13/3199334_putin_blagodari_na_fifa_che_e_razgranichila_politikata/", "text": "Русия винаги е вярвала, че спортът и политиката не бива да се смесват, обяви президентът Владимир Путин. В навечерието на световното първенство по футбол той благодари на ФИФА за поддържането на този принцип и подчерта, е страната му готова да си сътрудничи с всеки в името на спорта и неговото развитие. \"Бих искал да подчертая, че ФИФА е отдадена на принципа за запазването на политиката извън спорта\", каза Путин в речта си по време на  конгреса на световната футболна федерация в Москва. \"Русия винаги се е придържала към този подход и се стреми към най-тясното сътрудничество с всички, които са решени да развият и подобрят творческото начало на спорта и неговия безграничен човешки потенциал\", допълни руският президент. Според него започващият в четвъртък шампионат е не само вълнуващо спортно събитие, но и шанс за милиони хора да се запознаят с различните народи и техните традиции и да създадат нови приятелства. По думите му участници и гости на световното ще \"разберат, че и други страни като техните са дом на любезни, ентусиазирани и открити хора и всички искат да живеят в мир, да общуват помежду си, да си гостуват взаимно, да гледат и да играят футбол заедно\". Путин подчерта, че Русия е напълно готова да посрещне световното първенство и да гарантира, че \"всички хора, които идват тук, ще имат най-добрите удобства и ще срещнат най-позитивното отношение\". \"Нашата цел е всички наши гости - от футболни звезди до обикновени фенове - да почувстват топлината и любезността на нашия народ, да влязат в духа на многоетническата култура на Русия и уникалната природа. И се надяваме, че всички ще дойдат тук отново\", допълни той. Путин изтъкна, че няколко поколения руски фенове са мечтали за момента, в който световните финали ще се проведат в Русия. \"Тук бяха изградени дванадесет първокласни стадиона и модерна инфраструктура\", отбеляза още руският президент.", "date": "2018.06.13", "title": "Путин благодари на ФИФА, че е разграничила политиката от спорта"}
{"url": "https://www.dnevnik.bg/evropa/2018/06/13/3199433_evroparlamentut_nastoia_za_tvurd_otgovor_na/", "text": "Новите хибридни заплахи налагат засилването на киберзащитата на ЕС с екип за бързо реагиране в киберпространството и по-тясното сътрудничество с НАТО, отбелязаха евродепутатите в сряда. В резолюцията за киберотбрана, приета с 476 гласа на 151 с 36 въздържали се, се отбелязва, че Русия, Китай и Северна Корея, но и недържавни участници са извършвали злонамерени кибератаки срещу критична инфраструктура в ЕС, участвали са в кибершпионаж и масово наблюдение на гражданите на ЕС, провеждали са дезинформационни кампании и са отнемали интернет достъп (например Wannacry, NonPetya). По-тясно сътрудничество Евродепутатите подчертават, че фрагментираните отбранителни стратегии на Европа я правят уязвима за кибератаки. Те настояват държавите - членки на ЕС, да повишат способностите на въоръжените си сили да работят заедно и да засилят сътрудничеството си в киберпространство съвместно с НАТО и други партньори. Това би довело до повече съвместни киберупражнения, обучения и обмен на военни, набиране на специалисти по киберкриминалистика, както и подобряване на експертните познания в областта на киберотбраната за мисиите и операциите на ЕС. Евродепутатите приветстват два нови киберпроекта в рамките на постоянното структурирано сътрудничество (PESCO): платформа за обмен на информация за киберинциденти и екипи за бързо реагиране в киберпространство. Те се надяват, че това ще доведе до създаването на европейски екип за бързо реагиране в киберпространство, който да координира, открива и противодейства на колективните киберзаплахи. Отношенията между ЕС и НАТО В отделна проекторезолюция за отношенията между ЕС и НАТО, одобрена с 411 гласa срещу 151 с 57 \"въздържали се\", евродепутатите подчертават, че нито една от двете организации няма пълния набор от инструменти, необходим, за да се справи с новите предизвикателства за сигурност, които са все по-малко конвенционални и повече хибридни. В допълнение на подобряването на сътрудничеството в областта на киберсигурността евродепутатите препоръчват стратегическите отношения с НАТО да се фокусират върху стратегическата комуникация, осведомеността за заобикалящата среда, обмена на класифицирана информация, прекратяването на незаконната миграция и премахването на пречките пред бързото движение на военен персонал и ресурси в ЕС.", "date": "2018.06.13", "title": "Европарламентът настоя за твърд отговор на кибератаките от Русия, Китай и Северна Корея"}
{"url": "https://www.dnevnik.bg/politika/2018/06/13/3199441_valeri_simeonov_moje_da_si_podade_ostavkata_ako/", "text": "Вицепремиерът Валери Симеонов намекна, че може да подаде оставката си до октомври, ако министърът на туризма Николина Ангелкова продължи да го саботира. Симеонов каза това след обсъждането на закона за шума в комисията по икономика, която одобри проекта му на първо четене. Законът предвижда забрана за вдигане на какъвто и да е шум между 23 часа и 8, както и между 14 и 16 часа, включително озвучаване или зареждане на туристически обекти. Само преди ден министърът на туризма Николина Ангелкова предложи  националните курорти да бъдат извадени от Закона за защита от шума в околната среда  и да се регулират в отделна наредба. Нейната идея е чрез специална наредба правилата за шума да бъдат определяни от местната власт. Нейното предложение би стигнало до парламента през октомври. Пред комисията Симеонов обясни, че изключения ще се правят за обществени прояви на местните власти, като фестивали. В проекта му се предвижда контролът върху спазването на закона да бъде разделен на две за двата периода, като за този през светлата част на денонощието промени няма да има. През нощта контролът да се извършва само от служители на МВР, а не и на Регионалната здравна инспекция, както е в момента. Предлагат се промени и в санкциите за нарушителите на закона, които ще се увеличат двойно. Практиката показва, че санкция от 100-200 лева няма никакъв ефект, според Симеонов. Законът предвижда и затваряне на обектите, при които бъдат открити нарушение, като при първо нарушение обектът за затваря за 7 дни, а при последващо - за 30 дни. Според Симеонов е възможно законът да се приеме сега и да влезе в сила в средата на туристическия сезон, защото той и сега действа в по-голямата си част. \"Нищо същностно не променяме. Така че всички, занимаващи се с туристически бизнес, го знаят това и вече започнаха да го спазват. Който не вярва, да заповяда в Слънчев бряг\", каза Симеонов. , каза Симеонов на въпрос дали законът няма да е в сила само за едно лято. Въпреки, че 13 народни представители подкрепиха закона, а само 1 се въздържа, на заседанието на комисията имаше несъгласни. Затварянето на заведения заради шума е доста крайно, защото тази санкция предполага отваряне на корупционна ниша, каза Димитър Бойчев (ГЕРБ). Той се съгласи, че финансовата санкция трябва да е по-голяма. Според Бойчев подаването на сигнали може се използва и един вид като разчистване на сметки, защото ако се затвори заведението, то сезонът за този обект е приключил. \"Трябва да намерим компромис така че да дадем възможност и на бизнеса да работи\", каза Бойчев.", "date": "2018.06.13", "title": "Валери Симеонов може да си подаде оставката, ако Ангелкова го саботира"}
{"url": "https://www.dnevnik.bg/bulgaria/2018/06/13/3199354_suglasieto_za_obrabotka_na_lichni_danni_ne_e_panaceia/", "text": "Съгласието за обработка на данни не е единственото основание за събирането им и не е панацея за бизнеса - това каза председателят на Комисията за защита на личните данни Венцислав Караджов по време на конференция в София. \"След шест месеца разбрах две неща – първо, когато комисията казва нещо, други трима експерти казват обратното. Второ, една служителка на комисията, като отишла на екскурзия, екскурзоводката раздала декларации за съгласие, защото преди 25 май имало една комисия, а след 25 май тя била закрита, и сега трябвало да попълват декларации\", каза Караджов. \"Бих казал: Добре дошли в XXII век, на бизнеса особено.\" Форумът HOW CAN WE TURN  GDPR  \"LEMONS\" INTO LEMONADE? бе организиран от Дигитална национална коалиция съвместно с Комисията за защита на личните данни. Събитието е част от календара на българското председателство на Съвета на ЕС 2018 и бе посветено на  Общия регламент за защита на личните данни  (GDPR), който  влезе в сила  на 25 май. Караджов посочи още, че административната тежест всъщност намалява - администраторите на данни няма да подлежат на регистриране, семейният и средният бизнес няма да поддържат регистри, така както би трябвало досега, но не отпада задължението за спазване на правилата на  обработване на личните данни . \" Съгласието , така както беше публично наложено като едно от водещите основания за обработка, не бива да се възприема като панацея. Действително в регламента то е на първо място, но това не значи, че не е равнопоставено с другите основания, предвидени в съответния член, които също трябва да се имат предвид от бизнеса\", обясни Караджов и даде пример, че ако администраторът на лични данни има законово задължение да ги обработва, искането на съгласие се обезсмисля. Той посочи, че когато един публичен орган трябва да обработи нечии данни, съгласието не може да се счете за основание за искането им. Причината - съгласието трябва да бъде свободно дадено, информирано и да може да се оттегли по всяко време, а гражданинът в случая е изправен пред задължение да даде информацията си. Посредници и вакуум на информация \"Регламентът  е лимонадата, която европейският законодател предостави на европейските общества, но тя се възприема твърде кисело в момента и е кисела за всички\", каза Росен Желязков от Комисията за регулиране на съобщенията и коментира, че царува усещане, че няма готовност за прилагането на регламента. \"Моите наблюдения са, че регламентът изобщо не се познава. (...) Това е проблем до известна степен на начина, по който се създава европейската регулация, защото тя се създава с прекалено много казуистични моделитети, в една разпоредба има три хипотези.  Регламентът  е нечетабилен за гражданите и за индустрията. Затова се появяват посредниците, които разказват какъв е регламентът. Обикновено те сами създават своя пазарна ниша. Няма как да не се създаде пазарна ниша там, където има вакуум на информация. Затова това си е нов бизнес\", каза още той. \"Ще има една известна вълна на опити за колективни искове, за провокации на комисията, за проверки, за опити за налагане на санкции просто за да се тества как работи модела. Всъщност ние като регулатор и като представляваща институция (...) би трябвало да показваме някаква устойчивост на първоначалната провокация. Това е моето разбиране. Не трябва панически да сме реактивни, защото прилагането на регламента е оттук занапред. Това не е просто процес на въвеждане. Това ще бъде иманентното поведение на всеки (...) и рано или късно това ще стане част от административното и личното ДНК на всеки.\" Как съгласието може и да пречи Според Десислава Кръстева от фондация \"Право и интернет\" регламентът е написан сложно и има много широко възможности за тълкуване в добавка на това, че е чисто нова уредба с амбициите да действа глобално. Тя също коментира масово разпространената заблуда, че съгласието на гражданите вече е задължително условие за обработката на данните им. \"Има изключително много случаи, в които съгласието изобщо не се прилага като основание, то всъщност е неприложимо и практически по-скоро може да опорочи възможността на един администратор законосъобразно да обработва данните или да му генерира жалби. Ако имаме законово задължение да обработваме данни, искането на съгласие от лицето (...) единствено може да се възприеме като недобросъвестно (това е възприятието на работната група по темата) и подвеждащо физическото лице, че то има някакъв контрол и възможност за избор. По-същия начин вкарването на съгласие в договорите също реално може да опорочи и договорните основания и самото съгласие.\"", "date": "2018.06.13", "title": "Съгласието за обработка на лични данни не е панацея, предупреди регулаторът"}
{"url": "https://www.dnevnik.bg/politika/2018/06/13/3199421_deputatite_reshiha_na_purvo_chetene_premestvaemite/", "text": "Парламентът прие на първо четене пет законопроекта за промени в Закона за устройството на територията (ЗУТ), съобщи БТА. Най-големи дебати предизвика законопроектът, внесен от Христиан Митев от \"Обединени патриоти\" и група народни представители, с който се премахват неточности и неясноти около правомощията на общинските администрации и държавата по отношение на контрола върху преместваемите обекти. Предвижда се разрешението за поставяне на такъв обект да се издава от главния архитект на общината по ред, определен с наредба на общинския съвет. Премахването на преместваемите обекти ще се извършва от Дирекцията за национален строителен контрол (ДНСК). Със законопроекта се предвижда още облекчаване на режима за сградните отклонения, съставляващи последната част от мрежата на мрежовите оператори - от регулирационната линия на имота до сградата на потребителя, чрез която се реализира свързаност при заявка от абонат. Те се явяват строеж от шеста категория, което изисква издаване на строително разрешение и съответно се забавя цялостният процес по предоставяне на услугата, посочват в мотивите за измененията вносителите. По отношение на изграждането на сградни отклонения Танер Али от ДПС призова да се съкратят сроковете, а не без разрешение за строеж навсякъде да се копае. Два от приетите законопроекти целят намаляване на административната тежест. Законопроектът на Искрен Веселинов предвижда експлоатационните дружества, предоставящи услуги в областта на водоснабдяването и канализацията, електро- и топлоснабдяването и газификацията, да предоставят служебно пред административните органи в 14-дневен срок от поискването изходни данни и информация, необходими при разработването на устройствените планове и инвестиционни проекти. Предвидена е санкция за дружествата от 1000 лева седмично при неизпълнение на тези задължения. Съгласуванията на подробните устройствени планове ще се извършва служебно от кметовете или компетентния орган. Измененията на Министерския съвет предвиждат възможност ДНСК да изисква по служебен път документ за признаване на придобито висше образование в чуждестранни висши училища, издаван от Националния център за информация и документация. Със законопроекта на Петя Аврамова от ГЕРБ и група народни представители се предлага допълнително да се ограничат видовете строежи от пета категория и разгънатата им застроена площ, които да могат да се извършват от строители, които не са вписани в регистъра на Камарата на строителите. Одобрените на първо четене промени, внесени от Александър Ненков от ГЕРБ и група народни представители, целят да се оптимизират процедурите за изграждане на линейни обекти на техническата инфраструктура, разположени на територията на повече от една община, и синхронизирането им с общите устройствени планове на общините. Регламентират се сервитутите в обществена полза на водоснабдителните и канализационните системи.", "date": "2018.06.13", "title": "Депутатите решиха на първо четене преместваемите обекти да са отговорност на общините"}
{"url": "https://www.dnevnik.bg/bulgaria/2018/06/13/3199452_vutreshnata_komisiia_odobri_edinodushno_na_purvo/", "text": "С пълно единодушие парламентарната комисия по вътрешна сигурност и обществен ред подкрепи на първо четене законопроекта, внесен от  управляващите и подготвен от вицепремиера Валери Симеонов   за защита от шума в околната среда. След заседанието на комисията, която не е водеща по проекта, Симеонов коментира пред \"Дневник\", че полицията ще може да се справи с новите правомощия, които й възлага законът, свързани с проверката на шума в заведенията. Той обясни, че досега компетентни да правят проверките са били регионалните здравни инспекции, но служителите им винаги са били придружавани от служители на реда, т.е. и в момента полицията съдейства за тези проверки. Вицепремиерът обясни, че никой депутат в комисията не е имал критики или забележки към закона. Внасянето му аргументира с нуждата от по-строги санкции и контрол. По думите му в България глобите за превишаване на допустимите норми на шум били смешни, а в Европа били \"убийствени\". Валери Симеонов започна да работи по този законопроект, като обяви това за своя лична кауза  миналото лято . Тогава вицепремиерът обиколи няколко заведения в Слънчев бряг през нощта, за да бъде спирана музиката там. Проектът, който беше изготвен съвместно със здравния министър Кирил Ананиев,  предвижда да има повече  часове в денонощието, в които е забранено озвучаването на открито, както и забрана за шумни прояви в зони, предназначени за жилищно строителство, в часовете между 14 и 16 ч. и между 23 ч и 8 часа. Въвеждат се също автоматични регулатори на максималната сила на озвучителните уредби и увеличение на глобите.", "date": "2018.06.13", "title": "Вътрешната комисия одобри единодушно на първо четене закона на Симеонов за шума"}
{"url": "https://www.dnevnik.bg/bulgaria/2018/06/13/3199458_ostanete_s_tezi_koito_noshtuvat_s_decata_si_navun/", "text": "Купихме си танкове и самолети за 3 милиарда, а нямаме 300 милиона за хората с увреждания. Така е, защото парата е в патриотичната свирка, а не към подобряване на живота на хората. Даже и 300 милиона няма да оправят социалното министерство, защото административните сили в него диктуват друг дневен ред. Дневен ред на запазване на статуквото, което поддържа голяма централизирана администрация и нискоефективни социални разходи. Не е лесно да управляваш социално министерство, ако искрено съчувстваш на майките в палатките. Не зная дали министър Петков иска, но със сигурност генерал Борисов желае \"да му се махнат майките от главата\". Та ако трябва да потуши отчаяните палаткови лагери, той е готов да сложи някой друг вместо Петков само и само да му се махне \" \". След тази политическа рокада няма да има промени нито за социалната помощ за хората с увреждания, нито за отделите за закрила на детето, нито за промяна в системата, която убива множество хора, вместо да помага. Даже и след връщането на Петков няма да има промени, защото министерството се управлява от други сили, а това са силите на реактивната опозиция в социалното министерство. От десетилетия министерството се управлява от няколко експерти и личности, които влияят на решенията на който и да е министър. Някои от тези хора са вътре в министерството, а други - извън него, на \"по-топли местенца\". Независимо дали управлението е на БСП, ДПС, ГЕРБ или която и да политическа сила, на власт е реактивната административна сила в това министерство. Тази сила действа против реформите и въвеждането на социално справедливи модели. Централизираната система на Агенцията за социално подпомагане (АСП) продължава да раздава неефективни парични помощи на базата на калкулатора, пресмятайки хартиите: дали човекът отговоря или не отговаря на критериите, за да получи 65 лв. или малко повече за нещастието в което е изпаднал. Отделите за закрила на детето към АСП продължават да работят в порочния кръг да отнемат деца поради бедност от семействата и вместо да помагат на семейството, го наказват. Човекът, изпаднал в изолация и трудност, се наказва, вместо да му се подаде ръка. Услугите за възрастни на практика ги няма и продължават да се финансират от проект на проект с европейски средства и в този капан са и майките на децата с увреждания. Агенцията по заетостта основно харчи европейски средства от оперативната програма \"Развитие на човешките ресурси\", а устойчивостта на похарчените средства е доста съмнителна въпреки овладените до съвършенство механизми на отчитане. Майките в палатките искат промяна в системата, за да спре тя да ги убива, но убийствата от системата в социалното министерство са толкова големи, че каквато и иновация да се предложи за подобряването й, тя среща отпор от реактивната администрация в министерството и нейните агенции. Кадрова политика в МТСП не е имало след централизирането на АСП, а оттогава насам и социалната политика изостава в сравнение с политиката за образование например. Докато в образованието се прие нов закон, приеха се нови подходи за отваряне на системата, то в социалната всеки опит за реформа се спира от Дирекцията \"Социално включване\" както от некомпетентност, така и от административен инат за налагане на \"професионализъм\" с обяснения, че това няма как да стане. Пример в тази посока е бойкотът на социалното министерство в лицето на Дирекцията \"Социално включване\" и Агенцията за социално подпомагане по приемането на Закона за детското правосъдие, който трябва да отмени закон от 1958 година. Министерството отказва да поеме грижата за децата до 14 години, които са извършили дребни прояви и които имат нужда от социална работа, заклеймявайки ги, че с тях трябва да работи полицията вместо социални работници. Който и да управлява социалното министерство, няма да му е лесно, защото няма политическа воля тази система да се оправи, а тя трябва да започне да се управлява чрез смяна на разбирането за социална работа и социална закрила вътре в самото него. Неспособността да се въведат реформи в \"системата, която убива\", е задълбочена, защото е изградена върху култура от военно-команден подход за решаване на социални проблеми още от първия изпълнителен директор на агенцията. Оттогава насам централизираното управление не помага, а командва как хората да живеят. Неправителственият сектор, който предоставя услуги за деца и семейства, е поставен в ситуация, която да се съобразява със стандарти, които са далеч от разбирането за социална работа, и се прави невъзможното и въпреки системата, за да се помага на най-уязвимите. Кой ще оправи всичко това и дали ще бъде министър Петков? Едва ли. Едва ли, защото зад тази объркана и центрирана в себе си система стоят интереси - финансиране и власт. Ще успеят ли майките обаче зависи от всички нас - граждански организации, професионалисти, които работят в социалната сфера, за да се случи промяната. Така че заемете позиция и останете с тези, които нощуват с децата си навън. Трябва ни лидер в социалната сфера. Лидер, който да има политическа подкрепа, за да извърши болезнени реформи в система, която се е окопала в собствени окопи и не дава на никого да бръкне в нея. Дали това ще е министър Петков? Дано да е той, но едва ли. Защото с неговата оставка и връщането му пак е видно, че социалната сфера не е политически приоритет на този кабинет.", "date": "2018.06.13", "title": "Останете с тези, които нощуват с децата си навън"}
{"url": "https://www.dnevnik.bg/bulgaria/2018/06/13/3199454_zaradi_sluchaia_pelov_ministurut_pensionira_s/", "text": "Вътрешният министър Валентин Радев освободи от длъжност директора на управлението на МВР в София - област Георги Григоров и неговия заместник Веселин Георгиев, съобщи той пред журналисти след заседание на вътрешната комисия в парламента. На подчинение на двамата е работата на полицията в Ботевград, където миналата седмица при престрелка беше убит избягалият от софийския затвор рецидивист Владимир Пелов, а другият участник в стрелбата Марио Панчев почина от раните си в болница. Радев, уточни че директорът Георги Григоров е освободен поради достигане на пенсионна възраст. Министърът каза, че е изразил благодарност и респект от свършеното през годините от Григоров и заместника муб, защото са се справили достойно с работата си. Те са освободени от длъжност, защото не са могли да обяснят къде са слабостите на местната полиция, довели до смъртта на Пелов и Панчев. Министърът не посочи какви грешки в полицията са довели до инцидента, защото тепърва предстоят резултатите от анализа на ситуацията. По думите му \"със сигурност има грешки нагоре по веригата\", попитан дали са открити нарушения и в професионалното ръководство на МВР. \"Едните са установени в областната дирекция и затова има тази реакция, за други грешки ще бъде потърсена отговорност на други нива. За който не си е свършил работата, целта е да подобрим работата\", заяви още Радев. Министърът е възложил на професионалното ръководство на МВР да предложи нов директор на полицията в Ботевград, който да свърши това, което досега не е свършено. Радев каза още, че се надява новото управление да се справи с положението в града. \"Работата в София област е много тежка, но да се оправят. Има и друг такъв район. Професионалното ръководство ми го сравни с Бургас, затова пък трябва и по-компетентни хора или такива, които могат да се справят\", заяви Радев. Вчера Георги Григоров призна, че Марио Панчев е сигнализирал в полицията, че се чувства застрашен след бягството на Пелов от затвора. На срещата с полицията в Ботевград, Радев заявил на служителите, че втори път не може да има подобен случай. \"Този вторият (другия избягал от затвора рецидивист Радослав Колев - бел.ред) трябва да го намерите\", заявил още министърът на местната полиция и професионалното ръководство. Четири мерки е набелязало МВР за Ботевград - засилване на полицейското присъствие; ежемесечни срещи с кметовете в района; запълване на недокомплекта в местната полиция; освен това ръководството на МВР няма да командирова по Черноморието полицаи от Ботевград.", "date": "2018.06.13", "title": "Заради случая \"Пелов\" министърът пенсионира с благодарност полицейски шеф"}
{"url": "https://www.dnevnik.bg/bulgaria/2018/06/13/3199430_boiko_borisov_opredeli_izrael_kato_priiatel_na_kogoto/", "text": "За нас Израел е приятел, на когото можем да разчитаме\", каза българският премиер Бойко Борисов по време на срещата си с президента на Израел Реувен Ривлин, където е на държавно посещение, съобщиха от пресцентъра на Министерския съвет. Той го поздрави \"за мъдростта и твърдостта, с която ръководи държавата\" и сподели, че е впечатлен от технологичния прогрес на Израел. \"Вярвам, че всеки един гражданин на Израел дълбоко в себе си знае, че сме спасили българските евреи от депортация. Поклон пред подвига на българския народ\", подчерта Борисов. Президентът на Израел Реувен Ривлин акцентира върху дълбокото уважение, което гражданите на Израел изпитват към българите. \"Това приятелство между двата народа допринася и за добрия политически диалог между Израел и България. Заедно с България развиваме съвместна дейност в множество сфери, като ние вярваме, че има още сектори, в които можем да работим успешно заедно\", смята Реувен Ривлин. По думите му фашизмът и неофашизмът съществуват и в днешни дни и обща отговорност на всички страни е да се борят срещу тези явления, защото те са олицетворение на злото. Премиерът Борисов се срещна с лидера на израелската парламентарна опозиция Исаак Херцог. Двамата обсъдиха двустранните отношения по време на работен обяд. Бойко Борисов отбеляза, че двете държави имат отлично сътрудничество в областта на парламентарните отношения и благодари на Кнесета на Израел за помощта при изработването и общественото обсъждане на антитерористичния закон на България. По-късно Борисов се срещна с президента на Световния еврейски комитет Роналд Лаудер. По време на събитието Лаудер подчерта личния си ангажимент да засили историческите връзки, които свързват евреите и българите. ", "date": "2018.06.13", "title": "Бойко Борисов определи Израел като приятел, на когото може да се разчита"}
{"url": "https://www.dnevnik.bg/gradska_sreda/2018/06/13/3199432_bronzovta_kushta_triabva_da_e_zavurshena_nai-kusno_do/", "text": "Изграждането на \"Бронзовата къща\" на мястото на съборения мавзолей в София започна днес, като Столичната община е поставила срок за приключване до 25 юни. От посолството на Австрия в България са поискали два дни повече - до 27 юни. Това каза пред \"Дневник\" Малина Едрева - председател на комисията по култура на общинския съвет. Ако до 18 юни не е изградена основата на скулптурата, проектът ще бъде прекратен, каза още тя, като се позова на график, изготвен съвместно между общината и посолството. \"Бронзовата къща\" е по проект на  живеещия в Австрия художник Пламен Деянофф . По предложение на австрийското посолство Столичният  общински съвет одобри поставянето й на мястото  на мавзолея за една година през ноември миналата година  след серия от обществени обсъждания  и тежък дебат. По план кулата трябваше да бъде изградена за началото на българското председателство на Съвета на Европейския съюз през януари и да остане до декември. Скулптурата ще има и символно значение за връзката между България и Австрия, която поема председателството след това. Изграждането обаче се забави значително, като първите елементи от конструкцията бяха поставени на площадката край Градската градина на 2 май. Тогава кметът на София Йорданка Фандъкова изказа  надежда, че скулптурата ще бъде завършена до 2-3 седмици . В края на май сглобките бяха отнесени от там, за да бъдат сглобени в Асеновград. Конструкторите на \"Брозновата къща\" са уверили главния архитект на София Здравко Здравков, че изграждането на основата ще отнеме най-много време, защото са нужни заварявания, посочи още Едрева. Проектът се финансира от австрийската страна и частни български и австрийски компании, каза днес пред БНТ заместник-посланикът на Австрия в България Томас Щьолцл.", "date": "2018.06.13", "title": "\"Бронзовата къща\" трябва да е завършена най-късно до 27 юни"}
{"url": "https://www.dnevnik.bg/evropa/2018/06/13/3199471_vutreshnite_ministri_na_avstriia_germaniia_i_italiia/", "text": "Австрийският канцлер Себастиан Курц обяви днес създаването на \"ос\" на желаещите между вътрешните министри на Австрия, Германия и Италия за борба с нелегалната имиграция, предаде \"Франс прес\", цитирана от БТА. \"Радвам се на доброто сътрудничество, което искаме да изградим между Рим, Виена и Берлин\" в тази област, обяви Курц на пресконференция в Берлин. \"Според нас е нужна ос на желаещите в борбата срещу незаконната имиграция\", добави австрийският канцлер. Курц каза, че тази \"ос\" има смисъл, защото през трите страни преминава  един от главните мигрантски маршрути  навътре в Европа за бежанци, прекосили Средиземно море, предаде \"Асошиейтед прес\". \"Все повече хора пристигат в Гърция, има ново развитие по албанския маршрут. Мисля, че е важно да не чакаме катастрофата, както през 2015 г., а да действаме изпреварващо\", допълни Курц. Обявяването на новата \"ос\" отслабва позициите на канцлера Ангела Меркел, която се опитва да постигне споразумение за европейска система за предоставяне на убежище преди срещата на високо равнище на ЕС в края на юни. Но няколко страни, основно в Централна Европа, се противопоставят, защото не желаят разселване на бежанците вътре в общността. Канцлерът Курц посочи, че редица държави от ЕС се обявяват за справяне с нелегалната миграция и посочи Холандия и Дания. Унгария, Полша и Чехия също се обявяват срещу идеите на Меркел. На пресконференцията той заяви също, че Македония има шанс да се присъедини към ЕС, след като вчера Гърция и Македония  постигнаха споразумение за решаване на спора  за името на бившата югославска република, предаде \"Ройтерс\". Канцлерът каза, че вижда ясна перспектива за целия регион на Западните Балкани и, разбира се, за Македония като член на ЕС. На съвместната пресконференция с германския вътрешен министър Хорст Зеехофер Курц посочи още, че Виена поздравява Скопие и Атина за уреждането на спора за името и се надява, че това ще допринесе за по-нататъшното сближаване между Западните Балкани и ЕС, предаде ТАСС.", "date": "2018.06.13", "title": "Вътрешните министри на Австрия, Германия и Италия създават \"ос\" срещу нелегалната миграция"}
{"url": "https://www.dnevnik.bg/evropa/2018/06/13/3199492_evrokomisiiata_reagira_ostro_na_mitata_na_sasht_vurhu/", "text": "Европейската комисия окачестви днес като \"неприемливо\" решението на САЩ да наложи вносни мита върху испанските маслини след разследване, според което те са били продавани под реалната им стойност и са били поддържани от субсидии, предаде \"Ройтерс\". \"Решението на министерство на търговията на САЩ да наложи неразумно високи, възпрепятстващи, насочени срещу субсидиите и антидъмпингови мита върху испанските маслини е просто неприемливо\", каза говорител на еврокомисията. \"Това е протекционистка мярка срещу успешен и висококачествен продукт на ЕС, който е популярен сред американските потребители\", добави той. Митата все още не са потвърдени окончателно, но Американската комисия за международна търговия  трябва да направи това на 24 юли , уточни търговското министерство. Еврокомисията ще разгледа възможни контрамерки, ако решението бъде окончателно прието. Министерството на търговията на САЩ наложи снощи антидъмпингови и компенсаторни мита върху вноса на испански маслини с мотива, че те са субсидирани и продавани на цени, които са под реалната им стойност, предаде \"Франс прес\". В окончателното решение на администрацията на президента Доналд Тръмп се отбелязва, че маслините от Испания се продават с 16.88% до 25.5% под реалната им стойност. Търговското министерство бе посочило в предварителни решения, публикувани през ноември и януари, че тези продукти се продават на цени, които са по-ниски с 14.64% до 16.80% и с 19.73% под реалната им стойност, припомня АФП. Освен това в решението се отбелязва, че Испания е субсидирала производителите на маслини в страната в диапазона от 7.25% до 27.02%. През 2017 година вносът на испански маслини в САЩ е бил за 67.6 милиона долара. През март евродепутатите настояха администрацията на Тръмп да се откаже от плановете си да наложи антидъмпингови мита върху вноса на испански маслини, но очевидно Вашингтон е останал глух за исканията на европейците. От месеци администрацията на Тръмп  взема все нови и нови протекционистки мерки , които пораждат  негодувание сред търговските партньори на САЩ , отбелязва \"Франс прес\".", "date": "2018.06.13", "title": "Еврокомисията реагира остро на митата на САЩ върху испанските маслини"}
{"url": "https://www.dnevnik.bg/sviat/2018/06/13/3199500_avariia_ostavi_krim_bez_elektrichestvo/", "text": "Мащабен срив остави целия полуостров Крим без електричество за близо час. Новината, засягаща 1.9-милинното население на полуострова, съобщи премиерът Сергей Аксьонов в профила си във \"Фейсбук\". Според него са нужни няколко часа, за да бъде възстановено напълно електроподаването. Първоначалните съобщения бяха за няколко засегнати града на полуострова, анексиран от Русия през 2014 г. Агенция РИА \"Новости\" пише, че светофарите в столицата Симферопол не работят, а според жители, с които е разговарял в. \"Новая газета\", не работят и мобилните връзки. По информация на \"Комерсант\" проблемът е в авария в подстанция \"Таман\" в Краснодарския край, източно от Крим.", "date": "2018.06.13", "title": "Авария остави Крим без електричество"}
{"url": "https://www.dnevnik.bg/evropa/2018/06/13/3199517_avstriia_planira_centrove_za_migranti_izvun_es_za/", "text": "Наред с още няколко държави от Европейския съюз Австрия планира изграждането на центрове за настаняване на мигранти извън границите на общността с цел да им се осигуряват \"подслон и защита, но не и по-добър живот\". Това заяви снощи канцлерът Себастиан Курц, цитиран от \"Франс прес\" и БТА. Запитан от телевизия О Ер Еф  дали има такъв проект , Курц потвърди, че \"се полагат усилия извън Европа да бъдат създадени центрове за защита, където ще можем да настаняваме бежанци, да им предлагаме защита, но не и по-добър живот в Централна Европа\". Канцлерът консерватор, управляващ с крайната десница, не уточни за кого са предназначени тези центрове, но датският му колега Ларс Льоке Расмусен  съобщи миналата седмица , че преговаря с някои страни, включително Австрия, за създаването на \"общи центрове\" за мигранти, които не могат да претендират за убежище в ЕС или са получили отказ. \"Работим по този проект с малко на брой държави и твърде поверително (. . .), за да повишим шансовете за успех\", добави Курц пред О Ер Еф. Сред държавите, където би могло да се появят подобни центрове, австрийски медии споменават тези дни Албания. \"Ще видим\", каза снощи канцлерът. Рестриктивната миграционна политика е сред приоритетите на управляващата коалиция в Австрия. Правителството се стреми едновременно да направи страната по-непривлекателна за желаещите убежище и да засили експулсирането на получилите отказ, затруднено от липсата на споразумения за реадмисия с много страни, допълва АФП.", "date": "2018.06.13", "title": "Австрия планира центрове за мигранти извън ЕС за \"защита, но не и по-добър живот\""}
{"url": "https://www.dnevnik.bg/sport/2018/06/13/3199512_real_kupi_brazilski_tineidjur_za_45_mln_evro/", "text": "Реал\" (Мадрид) постигна споразумение за привличането на бразилския тийнейджър Родриго. 17-годишният нападател на \"Сантош\" ще премине на \"Сантяго Бернабеу\" през лятото на 2019 г., а трансферът му е на стойност 45 милиона евро. \"Реал\" ще плати 40 млн. евро за 80 процента от правата на Родриго, които са собственост на \"Сантош\". Другите 20% са притежание на самия играч. Той се е отказал от част от парите, които е трябвало да получи, за да се осъществи сделката. \"Имахме оферти от \"Ливърпул\", ПСЖ и \"Барселона\". Нито една обаче не отговаряше на това, което \"Сантош\" поиска\", обяви агентът на футболиста Ник Арсури пред бразилската телевизия \"Еспорте интеративо\". \"Преди 15 дни (представители на \"Реал\") дойдоха тук, срещнаха се с президента на клуба и направиха предложение, което съответстваше на цената, която \"Сантош\" винаги е искал. Миналата седмица играчът премина медицински прегледи, след което от \"Сантош\" дадоха зелена светлина\", допълни Арсури. Родриго, който има пет гола в десет шампионатни мача през сезона, ще остане в настоящия си отбор до следващото лято. Като част от сделката за младежкия национал на Бразилия \"Реал\" и \"Сантош\" ще изиграят приятелски мач. Родриго е вторият бразилски тийнейджър, който \"Реал\" купува в рамките на последните 13 месеца. Миналия май мадридчани подписаха  предварителен договор с Винисиус Жуниор , който също ще струва на испанския клуб 45 милиона евро. Договорът на 17-годишния нападател с \"Реал\" ще влезе в сила на 12 юли 2018 г., когато играчът ще навърши пълнолетие. След това той ще играе под наем в настоящия си отбор \"Фламенго\" до лятото на 2019 г.", "date": "2018.06.13", "title": "\"Реал\" купи бразилски тийнейджър за 45 млн. евро"}
{"url": "https://www.dnevnik.bg/video/novinite_na_bnt/2018/06/13/3199538_video_drugite_novini/", "text": "За утре е обявен оранжев код за 9 области в страната Сериозен трафик на ГКПП с Гърция в края на седмицата Концерти в памет на Тодор Колев Роби Уилямс ще даде музикално начало на Световното първенство по футбол Ахил ще предсказва резултатите от мачовете Тръмп с остър отговор към Де Ниро", "date": "2018.06.13", "title": "Видео: Другите новини"}
{"url": "https://www.dnevnik.bg/detski_dnevnik/2018/06/13/3199523_dva_puti_po-visoka_detska_smurtnost_ima_v_bulgariia_v/", "text": "Два пъти по-високо е нивото на детска смъртност в България в сравнение със страните от Европейския съюз. Това съобщи директор на Националния център по обществено здраве и анализи Христо Хинков на кръгла маса \"Здравето на българите през XXI век - тенденции и предизвикателства\", която се проведе в парламента в сряда. Детската смъртност в страната е 6.5 на 1000 живородени деца, а средно в Европа е 3.6 на 1000 живородени. Намалява и раждаемостта в България. Общата смъртност все още е доста негативен показател. В ЕС показателят за обща смъртност е много по-нисък, каза Хинков. Най-голям процент смъртност е свързан със сърдечно-съдови болести. Продължителността на живота в България се увеличава, но все още 7 години ни делят от средната продължителност в държавите от ЕС.  Жените пушачи в България са повече от мъжете България е на 9-о място от 189 страни по консумация на алкохол, а по тютюнопушене сред жените е на 12-о място. В България жените пушачи са повече от мъжете, като това се отнася и в съотношението момичета - момчета между 15 и 17 години, допълни картината и представителят за България на Световната здравна организация у нас Михаил Околийски по време на своята презентация. Той направи и уточнението, че с това страната ни е \"феномен спрямо другите страни в Европа\", а за овладяване на тревожната тенденция сред младежта се изисква образователни и информационни програми в училищата. Като сигурни начини за намаляване на пушенето, Околийски изброи увеличаване на данъците за цигарите, пълна забрана или ограничения на реклами за алкохол и цигари. В периода 2001 - 2015 г. разходите за здравеопазване нарастват с 450%, като най-много пари се отделят за болнична помощ и лекарства за домашно лечение. ", "date": "2018.06.13", "title": "Два пъти по-висока детска смъртност има в България в сравнение със средната за ЕС"}
{"url": "https://www.dnevnik.bg/sport/2018/06/13/3198411_koi_e_po-po-nai_pogled_kum_futbolistite_na_svetovnoto/", "text": "Кой е най-младият отбор на  световното първенство по футбол ? А най-скъпият? Най-умореният? В турнира в Русия ще участват общо 736 играчи. Обявяването на окончателните списъци даде възможност за серия сравнения по всевъзможни критерии. Очаквано най-младият отбор на първенството в Русия е от Африка. Със средна възраст 25.9 Нигерия оглавява подреждането, следвана от подмладените състави на Франция и Англия. Средната възраст и на двата отбора е 26 години. Със средна възраст от 29 години и 236 дни Панама има най-старата селекция на шампионата. Коста Рика, Мексико, Аржентина и Египет са другите отбори, чиято средна възраст надвишава 29 години. Египет има най-възрастния играч - 45-годишния вратар Есам ел Хадари. Сред полевите играчи най-възрастен е 39-годишният бранител на Мексико Рафаел Маркес. Бившият играч на \"Барселона\" може да запише участие на пето световно, с което ще изравни рекорда на сънародника си Антонио Карвахал и германската легенда Лотар Матеус. От другата страна на монетата е 19-годишният австралиец Даниел Арзани. Роденият в Иран полузащитник е единственият футболист на световното в Русия, който е роден след 1999 г. Mеждународният център за спортни изследвания (CIES Football Observatory) изчисли кой отбор има \"най-уморените\" футболисти. Оказва се, че 23-мата играчи на Испания имат най-много игрово време през миналия сезон на клубно ниво, като те са записали общо 85 554 минути за периода от 1 юли 2017 до 31 май 2018 г. Това означава, че всеки един от испанските футболисти е изиграл средно по малко над 41 пълни мача за сезона. Франция и Бразилия са другите два отбора, чиито футболисти преминават границата от над 80 хиляди минути игрово време. Най-много минути на терена през сезона е изкарал вратарят на \"Спортинг\" (Лисабон) Руи Патрисио. Португалецът е участвал в 61 мача, като има записани 5580 минути. Сред полевите футболисти първенец по този показател е защитникът на австрийския \"Ред бул\" (Залцбург) Дуйе Чалета-Цар. Хърватинът е бил на терена 5117 минути, като зад него се нареждат Саул Нигес (5009) и звездата на Аржентина Лионел Меси (5008). С най-много клубни футболисти на световното е шампионът на Англия \"Манчестър сити\". \"Гражданите\" имат 16 представители в Русия, като европейският шампион \"Реал\" (Мадрид) е с един по-малко. 14 са играчите на \"Барселона\", докато ПСЖ, \"Тотнъм\" и \"Челси\" имат по 12 футболисти на шампионата. С огромна разлика пред Испания са английските футболни лиги, в които играят най-много от избраните футболисти за световното. Техният брой е 124, като единствено Коста Рика, Иран, Панама, Русия, Саудитска Арабия и Уругвай няма представители от английски клуб. В Испания и Германия играят съответно 81 и 67 от играчите, като италианският футбол е четвърти с 48 участници, въпреки че националният отбор на страната не успя да се класира за форума. Англия е единственият отбор, в който всички 23-ма футболисти играят във вътрешното първенство. В обратната крайност са Сенегал и Швеция, които нямат нито един футболист от местните си първенства. България не успя да се класира на пореден голям форум, но  Първа лига ще има двама представители в Русия . Това са Яцек Горалски от \"Лудогорец\" и Холмар Ейолфсон от \"Левски\". Школата на \"Спортинг\" (Лисабон) е тази, създала най-много играчи сред участниците на световното - 11. Със среден ръст от 186.69 см сърбите са \"най-високият\" отбор в турнира. На другия полюс са играчите на Перу със средно 177.6 см. Саудитска Арабия, Аржентина, Япония, Португалия, Мексико и Испания са другите отбори със средна височина под 180 см. В \"тежката категория\" преднина има съставът на Дания. Играчите на \"червения динамит\" тежат средно по 82.6 кг, следвани от исландците (80.7) и сърбите (80.5). Най-тежкият играч е защитникът на Панама Роман Торес с тегло 99 кг, което е с един повече от звездата на Англия Хари Кейн според официалните данни на ФИФА. Японците са \"най-лекият\" отбор в турнира със средно тегло 71.52 кг, като играчът на \"Ейбар\" Такаши Инуи тежи 59 кг. Винаги интерес привлича и цената на отборите. Според анализ на CIES французите имат най-скъпия състав - 1.410 млрд. евро. На последно място е Панама с едва 15 млн. евро.", "date": "2018.06.13", "title": "Кой е по-по-най: поглед към футболистите на световното първенство (графика)"}
{"url": "https://www.dnevnik.bg/evropa/2018/06/13/3199546_brjuksel_predlaga_63_mln_evro_do_2027_g_za_izvejdane/", "text": "Европейската комисия предложи днес бюджетът на ЕС да продължи да осигурява средства за извеждането от употреба на старо ядрено оборудване. За България се предвижда до 2027 г. да бъдат отпуснати 63 милиона евро, уточни комисията в отговор на въпрос на БТА. Предложената сума подлежи да одобрение от Съвета на ЕС и от Европейския парламент като част от преговорите за бъдещия общностен бюджет. Еврокомисията предложи днес със сходна цел Словакия да получи 55 милиона евро за АЕЦ \"Бохунице\", а Литва - 552 милиона евро за АЕЦ \"Игналина\". През 1999 г. България и Европейската комисия подписаха споразумение за закриването и разглобяването на блокове 1-4 в Козлодуй. Отпусканите средства се управляват от Европейската банка за възстановяване и развитие и са насочени към необходимите дейности, включително изграждането на площадка за ядрените отпадъци. По данни на еврокомисията целият процес в България трябва да приключи до 2030 г., а до 2020 г. да бъдат изразходвани 800 милиона евро. Общата цена на извеждането от употреба на четирите реактора в \"Козлодуй\" се очаква да достигне 1.107 млрд. евро, като по данни от 2016 г. се очертаваше недостиг от 150 милиона евро финансиране. Според същите данни ЕС осигурява на България до 2020 г. общо 784 милиона евро, а от българския бюджет са били насочени 147 милиона евро. В бюджета на ЕС за 2014-2020 г. за страната бяха отделени 293 милиона евро по програмата \"Козлодуй\".", "date": "2018.06.13", "title": "Брюксел предлага 63 млн. евро до 2027 г. за извеждане от употреба на старите блокове в АЕЦ \"Козлодуй\""}
{"url": "https://www.dnevnik.bg/politika/2018/06/13/3199556_prevozvachi_protestirat_sreshtu_opit_za_chastno/", "text": "Законопроект за създаване на Автомобилна камара, който е предложен от ГЕРБ, \"Обединени патриоти\" и \"Воля\", предизвика протести на превозвачи, които заплашват утре автобусите в цялата страна да спрат за час и половина, ако законът не бъде оттеглен. Днес представители на превозвачите се срещнаха с парламентарни групи и получиха пълна подкрепа от БСП и частична от \"Обединени патриоти\". Проектът предвижда Автомобилната камара да \"издава, спира и отнема лиценз за упражняване на професията автомобилен превозвач\", ако министърът на транспорта упълномощи председателя на камарата за това. Всички, извършващи превозваческа дейност, ще трябва да станат задължително членове на камарата. Освен лиценз за пътници и товари на територията на страната камарата ще издава и лицензите за международен превоз в \"общността\", които в момента се издават от Изпълнителна агенция \"Автомобилна администрация\". Под законопроекта, който е внесен на 18 май, стоят подписите на депутати от ГЕРБ, \"Обединени патриоти\" и \"Воля\". Според автобусните превозвачи промените създават частно министерство на транспорта. \"Законът за автомобилната камара няма почва в България, не трябва да бъде приеман и настояваме да бъде оттеглен. Според промените конкурент ще решава дали друга фирма трябва да получи лиценз\", коментира изпълнителният директор на Камарата на автомобилните превозвачи в България Димитър Димитров. В организацията членуват предимно фирми от провинцията. Според БСП ГЕРБ ликвидират транспортния бранш Лидерът на БСП Корнелия Нинова обяви, че партията й подкрепя напълно исканията на представителите на транспортния бранш и настоява ГЕРБ да изтеглят законопроекта незабавно. Нинова каза, че с тези промени управляващите ликвидират транспортния бранш, като го предават в ръцете на близките до властта. Според Нинова има човек, който вече е запазил името на бъдещата автомобилна камара - Миролюб Столарски. Според превозвачите това е станало още преди да стане известно, че ще се създава такава. Председателят на транспортната комисия Станислав Иванов (ГЕРБ) потвърди, че наистина Столарски е запазил името, но после веднага го е прехвърлил на КРИБ, в която членува, и в това няма нищо притеснително. Миролюб Столарски е председател на българската Асоциация на сдруженията от автомобилния транспорт. Неговата фирма \"Карат-С\" работи по 15 автобусни линии от градския транспорт в София. Законопроектът е обсъден с всички според ГЕРБ Станислав Иванов заяви, че законопроектът е бил обсъден с всички и е съобразен с искания, които са получили. \"Направиха се четири кръгли маси, на които този законопроект беше обсъден. И на тях беше изказано противно мнение, което беше в три насоки – първо, да не се преотстъпва правото за издаването на лицензи за превоз на пътници и товари на председателя на камарата, а то да се осъществява от министъра. И това нещо е записано в законопроекта по начина, по който искаха колегите. Второто искане беше да се радели камарата на две – да има автобусни и товарни превозвачи, и ние се съобразихме и с това искане и разделихме камарата на две и има автобусни и товарни превози. Третият упрек е по отношение на избора на председател и членския внос – не зная кой ще бъде председател и какъв ще бъде членският внос, тъй като това нещо ще се реши от всички притежатели на лицензи в България, които са около 16 хил. души\", каза Иванов. \"Патриотите\" са съгласни с доводите на превозвачите Депутатът от \"Обединени патриоти\" Атанас Стоянов обяви, че са съгласни с много от доводите на представителите на транспортния бранш. \"Сериозни опасения имат една немалка част от превозвачите. Най-вече е свързано с това, че държавата чрез принципала на този сектор Министерство на транспорта се освобождава от този ангажимент по отношение контрола на този сектор, който всъщност дава една голяма част от брутния вътрешен продукт на страната, изключително важен за всички\", каза Стоянов.", "date": "2018.06.13", "title": "Превозвачи протестират срещу опит за \"частно министерство на транспорта\""}
{"url": "https://www.dnevnik.bg/sviat/2018/06/13/3199627_deputat_ot_dumata_prizova_ruskinite_da_ne_praviat_seks/", "text": "Рускините не трябва да си лягат с чужденците, които пристигат в страната за Световното първенство, за да не станат самотни майки. Това заяви руският депутат Тамара Плетньова, съобщава БТА. Пристигането на стотици хиляди чужденци в Русия означава, че \"ще има жени, които ще излизат с тях и ще родят деца\", коментира 70-годишната Плетньова, която е председател на комисията по въпросите на семейството, жените и децата на долната камара на парламента. Тя припомни опита от Олимпийските игри в Москва през 1980 г., след които много рускини са родили деца от чужденци. Депутатът уточнява, че някои от чужденците са били от друга раса и допълни, че рускините трябва да раждат руски деца. Според нея рускините трябва да се омъжват за \"руски граждани, да създават добри семейства и да живеят мирно\". Тези изявления предизвикаха вълна от възмущение и лавина от критики в руските социални мрежи.", "date": "2018.06.13", "title": "Депутат от Думата призова рускините да не правят секс с чужденци по време на световното по футбол"}
{"url": "https://www.dnevnik.bg/sviat/2018/06/13/3199629_folksvagen_shte_plati_globa_ot_1_mlrd_evro_v_germaniia/", "text": "Германският автомобилостроител \"Фолксваген\" (Volkswagen) съобщи днес, че е приел да плати на германските власти глоба от 1 млрд. евро заради скандала с манипулираните данни за емисиите отработени газови на дизелови автомобили, предадоха световните агенции. \"Фолксваген се съгласява с глобата и признава отговорността си\", се посочва в изявление на групата. Прокуратурата заключи, че \"Фолксваген\" не е извършвал надлежен контрол върху дейността на департамента за разработване на двигатели, заради което в света са били продадени близо 10.7 млн. дизелови коли с незаконен софтуер, манипулиращ данните за емисиите, посочва \"Асошиейтед прес\". \"Фолксваген\" призна през септември 2015 година, че е манипулирал данните при американските тестове за измерване на отделените вредни газове. Скандалът, станал известен като \"Дизелгейт\", доведе до множество съдебни дела за милиарди долари в няколко страни, а политиците в САЩ и Европа обърнаха сериозно внимание на въпроса за вредните емисии, отделяни от дизеловите двигатели. /БТА", "date": "2018.06.13", "title": "\"Фолксваген\" ще плати глоба от 1 млрд. евро в Германия заради \"Дизелгейт\""}
{"url": "https://www.dnevnik.bg/evropa/2018/06/13/3199412_v_evroparlamenta_skoro_veche_niama_da_se_izpolzvat/", "text": "Европейският парламент отправи призив към депутатите и персонала си да дадат пример на гражданите на ЕС като спрат да пият вода от пластмасови бутилки от следващата година, предаде \"Франс прес\". Председателят Антонио Таяни и 14 зам.-председатели (съставляващи т.нар. Бюро) приеха мярката за постепенно премахване на пластмасовите бутилки и изграждане на мрежа от фонтани с питейна вода. Решението е последният етап на проект, в рамките на който бе ограничено предлагането на пластмасови бутилки за вода по време на срещи, продължаващи по-малко от час и половина, посочва пресслужбата на Европарламента. Ръководството на институцията реши да прекрати използването на пластмасови бутилки на всички срещи, както и предлагането им на големи събития. Фирмите за кетъринг в Европарламента също ще спрат да използват пластмасови чаши, прибори и други предмети и ще ги заменят с биоразградими или рециклируеми такива. Процесът ще започне от юли 2019 г. и е част от усилията на ЕС са спре замърсяването с пластмасови отпадъци. Миналия месец  Европейската комисия предложи  пръчките за балони, клечките за уши, приборите за хранене, чиниите, сламките и бъркалките вече да не се произвеждат от пластмаса. Миналата година по време на събития и срещи в Европарламента, който се събира в Страсбург и в Брюксел, са били използвани 1 милион такива бутилки.", "date": "2018.06.13", "title": "Европарламентът ще спре да използва пластмасови бутилки"}
{"url": "https://www.dnevnik.bg/photos/2018/06/13/3199474_fotogaleriia_kotkata_ahil_ot_ermitaja_koiato_shte/", "text": "Котката Ахил ще влезе в ролята на оракул по време на световното първенство по футбол в Русия. Животното, което живее в държавния музей Ермитаж, ще се опита да предскаже двубоите от надпреварата подобно на октопода Паул преди осем години.", "date": "2018.06.13", "title": "Фотогалерия: Котката Ахил от Ермитажа, която ще предсказва мачовете от мондиала"}
{"url": "https://www.dnevnik.bg/sviat/2018/06/13/3199623_isliamska_durjava_izgubi_gradovete_v_siriia_no_oshte/", "text": "Групировката \"Ислямска държава\" (ИД) е загубила по-голяма част от териториите си в Сирия, но неотдавнашните смъртоносни атаки, осъществени от пустинята срещу силите на режима представляват един начин на действие със склонност да се повтаря, смятат анализаторите. Въпреки че Дамаск прогони джихадистите от градски центрове в Източна Сирия, серия от изненадващи атаки през последните седмици отне живота на десетки войници на режима и неговите съюзници. ИД в петък проникна дори в град Букамал на иракската граница, след като извърши десет едновременни самоубийствени атаки - най-важната операция на джихадистите от месец. Ултрарадикалната група накрая беше прогонена от там 72 часа по-късно. Макар че лоялните на правителството сили превзеха всички градове, които до тогава бяха под контрола на ИД, джихадистите още веднъж показаха способността си да извършват нападения от няколкото анклава, които все още владеят в сирийската пустиня. \"Когато режимът (в Сирия) или иракското правителство декларираха, че са способни да победят ИД, ставаше дума за една твърде неточна декларация\", обяснява пред Франс прес Науар Оливър, военен анализатор в института \"Омран\", базиран в Турция. Режимът и неговите съюзници успяха \"да победят ИД в градовете като Дейр аз Зур, Букамал, Маядин и Палмира, но не успяха да я ликвидират в пустинята. Оттук нататък това е основният им проблем\", добавя той. Сирийската армия, подкрепяна от Русия, превзе тези градски зони миналата година, първите три в провинция Дейр аз Зур (на изток) и последната в провинция Хомс (Централна Сирия). \"Атаките ще продължат да бъдат осъществявани от пустинята, с основна мишена петролопроводите, основните пътни артерии, граничните пунктове, което представлява огромна главоблъсканица\" за сирийските власти, продължава анализаторът. Граничният пункт близо до Букамал за момента се контролира от сирийските и иракските власти. Според активиста Омар Абу Лейла от провинция Дейр аз Зур, съществува координация между джихадистите от ИД от двете страни на границата. За анализатора Хасан Хасан, директор на института \"Тахрир\", джихадистите ще заложат през следващите години на установяване на пълен контрол върху огромната сирийска пустиня и в прилежащите иракски райони. \"Източна Сирия и Североизточен Ирак ще продължат да бъдат слабото място, където ИД ще продължи да се намесва още много години\", казва той. \"Групировката познава твърде добре района и е изградила партизанска инфраструктура в пустинята, долините на реките и селските зони, които се простират от провинциите Киркук и Дияла в Ирак до района на Каламун близо до Дамаск\", продължава той. Техните врагове са неспособни да \"трайно да обезопасят тези зони\", добави Хасан. Спящи клетки В провинция Дейр аз Зур Сирийските демократични сили ( SDF ), съставени от арабски и кюрдски бойци, подкрепяни от САЩ, също воюват срещу джихадистите източно от Ефрат - река разделяща провинцията на две. Но през последните седмици джихадистите съсредоточават атаките си върху западния бряг, където са разположени проправителствените сили, тъй като той представлява входна врата към пустинния им бастион в съседната провинция Хомс, уточнява Науар Оливър. Тези нападения се увеличиха след евакуацията на ИД от последната крепост в столицата Дамаск миналия месец. Според Сирийския център за наблюдение на човешките права много от бунтовниците бяха прехвърлени към обширната пустиня в Източна Сирия. Военните позиции на проправителствените сили тук са \"лесни мишени\", тъй като са по-малобройни и отдалечени едни от други, и евентуалното пристигане на подкрепления ще закъснее, според центъра. Жертвите на тези изненадващи атаки са както сирийски войници, така и руски, ирански и ливански бойци. ИД притежава също няколко спящи клетки в северозапада и югозапада на страната. Миналата седмица една атака разкри присъствието на групировката в провинция Суейда (на юг), където бяха убити 25 проправителствени бойци. Една от нейните клетки екзекутира съперничещи им джихадисти в провинция Идлиб в северозападна Сирия. Джихадистката групировка е също мишена на офанзива на SDF и международната антитерористична коалиция в провинция Хасака (на североизток). В този район един анклав на ИД приютява бойците и командирите, което обяснява яростната съпротива на джихадистите, уточни Оливър. /БТА", "date": "2018.06.13", "title": "\"Ислямска държава\" изгуби градовете в Сирия, но още напада от пустинята"}
{"url": "https://www.dnevnik.bg/sviat/2018/06/13/3199633_zetiat_na_ispanskiia_kral_vliza_v_zatvora_osuden_za/", "text": "Испанските съдебни власти дадоха на зетя на испанския крал Фелипе Шести петдневен срок да се яви в затвора за излежаване на присъдата си от 5 г. и 10 месеца, наложена му за няколко престъпления, сред които измами и неплащане на данъци, предадоха \"Ройтерс\" и \"Асошиейтед прес\". Петдесетгодишният  Иняки Урдангарин , който живее със съпругата си, принцеса Кристина - сестрата на краля, и четирите им деца в Швейцария, се яви днес в съда в Палма де Майорка (на Балеарските острови), за да получи уведомлението за решението на съда. Осъденият пристигна с редовен полет от Женева. Миналата година провинциалният съд в Майорка прецени, че Урдангарин е присвоил около 6 млн. евро, използвайки привилегирования си статут в кралското семейство, за да получи обществени поръчки, свързани със спортни събития. Самият той е бивш активен спортист и състезател по хандбал. Вчера испанският върховен съд потвърди решението на по-долната съдебна инстанция, но оправда Урдангарин по обвинението за подправяне на документи и намали затворническата му присъда с 5 месеца. Принцеса Кристина  бе глобена затова, че се е възползвала от престъпните деяния на съпруга си. /БТА", "date": "2018.06.13", "title": "Зетят на испанския крал влиза в затвора, осъден за измами и неплащане на данъци"}
{"url": "https://www.dnevnik.bg/sport/2018/06/13/3199615_egipet_shte_se_reklamira_chrez_partnyorstvo_na/", "text": "ФИФА осигури нов спонсор на светвоното първенство в Русия само ден преди началото на турнира. Правителството на Египет става регионален партньор на първенството, обявиха от Световната футболна централа. Египет става първият африкански спонсор на  ФИФА , а организацията има още три свободни позиции за спонсори от категория три. \"Това сътрудничество е важно за ФИФА, тъй като в Африка има много футболни любители навсякъде, не само в Египет, но и в останалите страни. В момента в страната има еуфория около участието на световното. Радваме се да имаме още едно силно заинтересована страна, която да си партнира с ФИФА, при това на най-голямата възможна сцена\", Франк Гинери – шеф на маркетинговия отдел в световната футболна централа. Подробности по сделката не се съобщават, но късното сключване на договора означава, че вероятно Египет ще фигурира в рекламите главно в онлайн платформите. Рекламни пана на страната не са поставени на стадионите, на които ще се играят мачове от турнира. \"Египет – преживяване и инвестиции\", това е мотото на страната, в рекламата, която вече е изготвена за световното първенство. По този начин преди години Китай, Катар и Русия използваха световните първенства, за да се рекламират и да повишат потока на туристи.", "date": "2018.06.13", "title": "Египет ще се рекламира чрез партньорство на световното първенство"}
{"url": "https://www.dnevnik.bg/biznes/2018/06/13/3199668_bitkoinut_poevtinia_do_chetirimesechen_minimum/", "text": "Курсът на биткойна се понижи до четиримесечен минимум от 6370 долара, след като преди няколко дни южнокорейската борса за търговия с криптовалути \"Койнрейл\" (Coinrail) съобщи, че хакери са откраднали над 37 млн. долара, съобщава БТА.  След като \"Койнрейл\" обяви кражбата, равняваща се на близо една трета от търгуваните на нея дигитални пари, цената на биткойна се срина с 500 долара за час и продължи да се понижава.  Спад последва и от съобщението, че американските регулатори са поискали от борсите за търговия с криптовалути да предоставят търговски данни в помощ на разследване за манипулации на виртуални валути. Информацията предизвика опасения за бъдещето на пазара на дигитални пари.  Миналата година биткойнът поскъпна шесткратно и през декември достигна рекордния курс от 19 783 долара.", "date": "2018.06.13", "title": "Биткойнът поевтиня до четиримесечен минимум"}
{"url": "https://www.dnevnik.bg/sviat/2018/06/13/3199529_suosnovateliat_na_guess_napuska_modnata_kompaniia_sled/", "text": "Съоснователят на модната марка Guess Пол Марчано, който се оттегли от компанията през февруари, след като беше обвинен в тормоз и сексуално насилие, ще подаде оставка като президент на управителния съвет и ще напусне поста си на творчески директор в началото на 2019 година, съобщава БТА. Решението на дизайнера от френско-марокански произход, посочено в документ, публикуван от Американската комисия по ценните книжа и борсите, идва след представянето на доклад за обвиненията срещу него пред съвета на директорите. Според публикувания документ комитетът, съставен от независими директори на Guess, не е установил със сигурност наличието на тормоз и сексуално насилие. Разследващите дори са стигнали да заключението, че версиите както на предполагаемата жертва, така и на самия Марчано са достоверни. Те са изслушали над 40 души и са събрали над 1.5 млн. страници документи. В разследването се посочва, че \"г-н Марчано е допуснал грешки в общуването си с манекени и фотографи и се е поставил в ситуации, които да предизвикат обвинения в неподходящо поведение\". Въпреки че не се стига до заключението, че Пол Марчано е извършил тормоз и сексуално насилие, компанията Guess и нейният съосновател обявиха, че са сключили приятелски споразумения с петима души за обезщетение в размер на 500 000 долара общо. \"Доволни сме от днешните новини, но все още твърде много остава да бъде направено, ако Guess наистина държи да е марка, която уважава жените\", каза Лиса Блум, която е адвокат на четири от петте жени, които отправиха обвинения към Марчано. Пол Марчано обяви, че се оттегля от поста президент на съвета на директорите, въпреки че ще запази членството си в управителния съвет. Неговият пост ще бъде зает от брат му Морис. Пол Марчано ще напусне и поста си на творчески директор в края на януари 2019 г. след преходен период.", "date": "2018.06.13", "title": "Съоснователят на Guess напуска модната компания след обвинения в сексуален тормоз"}
{"url": "https://www.dnevnik.bg/photos/2018/06/13/3199479_fotogaleriia_svetovnite_snimki_na_denia_-_13_juni_2018/", "text": "Човек показва физически умения на плажа в Коломбо, Шри Ланка.", "date": "2018.06.13", "title": "Фотогалерия: Световните снимки на деня - 13 юни 2018 г."}
{"url": "https://www.dnevnik.bg/sviat/2018/06/13/3199675_sedmica_sled_sustavianeto_na_pravitelstvo_v_ispaniia/", "text": "Испанският министър на културата Масим Уерта подаде оставка само седмица, след като бе назначен в новото правителство на Педро Санчес. Причината са появили се медийни съобщения, че преди десет години, работейки като телевизионен журналист, е избегнал плащане на данъци, съобщава БТА. Уерта съобщи на пресконференция в Мадрид, че е \"абсолютно невинен\" и че е платил глоба на данъчните власти за периода 2006-2008, която е била следствие от промяна на данъчните разпоредби. Според вестник \"Конфиденсиал\" миналата година Уерта е бил осъден да плати 243 хиляди евро за мошеничество през 2006-2008 г., когато е работел като телевизионен водещ. Машинацията била извършена благодарение на създадено през 2006 г. дружество с ограничена отговорност. След като се появи тази информация, опозицията призова министъра да подаде оставка. \"Аз съм абсолютно невинен\", увери днес пред журналисти Уерта. \"Гледайки в бъдещето, взехме много важно решение. Понякога трябва да напуснеш поста и аз го правя, защото обичам културата\", каза той. Платих два пъти - преди време и сега тук, заяви той.", "date": "2018.06.13", "title": "Седмица след съставянето на правителство в Испания беше подадена и първата оставка"}
{"url": "https://www.dnevnik.bg/sviat/2018/06/13/3199676_gurciia_publikuva_pulniia_tekst_na_dogovora_s/", "text": "Възможности за употреба на думите \"Македония\" и \"македонски\", когато не става дума за държавни институции; запазване на всички международни кодове MK и МКD освен тези на автомобилните регистрационни номера; механизъм за уреждане на спорове около търговски марки, които съдържат \"македонска\" терминология. Това са част от подробностите в споразумението, което според \"Катимерини\" и \"Прото тема\" кабинетът в Атина е предал на политическите партии, ден след завършването на договора за новото име на Македония. Медии в Скопие отбелязват, че македонският кабинет е смятал да публикува текста утре (след одобряването му от правителството) на фона на  спорове около съдържанието му  между двете правителства. В договора е записано условието, че Гърция няма да блокира членството на Македония в международни организации - сигнал, че при спазването му Атина няма да наложи вето на присъединяването към НАТО и евроинтеграцията на страната. Основни моменти Договорът определя новото име на Македония като \"Република Северна Македония\" (Republic of North Macedonia на английски, но няма да се превежда на гръцки). Името ще се използва на многократно споменавания принцип erga omnes - както двустранно и международно, така и вътрешнополитически. Езикът ще се казва \"македонски\", както е и признат от ООН през 1977 г. Термините \"Македония\", \"Република Македония\" и \"Бивша югославска република Македония\" няма да могат да се използват за Северна Македония  . Ще може да се използва прилагателното \"македонски\", когато става дума за география, история и култура, а не за официален държавен контекст. Атина и Скопие приемат, че  . за Гърция въпросът е \"географски\" и \"цивилизационен\", свързан с \"наследството на тези регион от античността до настоящето, докато за Македония става дума за препратка към \"историята, езика, културата и наследство, различни от тези (в случая с Гърция).\" За македонския език не е указана необходимостта, извън договора, да бъде   в международни документи, че македонският е от групата на южните славянски езици. Ще трябва да се променят   - кодът за Македония ще бъде NMK. Във всички други случаи ще остане МКД. За случаите на употреба на \"Македония\", \"македонски\" и пр. например   ще бъде бъде създадена за период от 3 г. \"международна група от експерти\" с представители на Гърция и Македония \"в контекста на ЕС с подходящ принос на ООН и Института за стандартизация ISO.\" И Гърция, и Македония се задължават да нямат териториални претенции и да не правят провокативни изказвания една спрямо друга, нито ще се месят (или ще правят поправки в конституциите си, които да позволяват намеса) във вътрешните работи на другата страна. Преходен период  Ще има два \"преходни периода\" за промяна на съществуващите в Македония документи: \"технически\" и \"политически\". Първият - най-много 5 г. след влизането в сила на договора - е за   и такива за вътрешна, които могат да се използват международно. Вторият е за   в Македония. Те трябва да променят терминологията си до 5 г. след отварянето на преговорни глави с Европейския съюз в съответната област, за която се отнасят. Според договора всички промени, които Македония ще въведе, трябва да станат част от Конституцията с една единствена поправка   Освен вече споменавания чл. 49 (за ангажимента на Македония към малцинствата зад граница) трябва да се променят и преамбюлът, и чл. 3, който гласи: \"Територията на Република Македония е неделима и неотчуждаема. Постоянната граница на Република Македония е ненакърнима. Границата на Република Македония може да се смени само в съгласие с Конституцията.\" Символи и паметници Гърция и Македония ще следят дали другата страна използва техни символи, считани за \"част от историческото или културното наследство\". Специално Македония няма да може да използва т. нар. \"Звезда на Виргина\" - символ на Македония, който Атина възприема като свой и който беше част от македонското знаме до средата на 90-те г. Македония трябва да \"разгледа статута\" на \"паметници, обществени сгради и инфраструктура\" на своята територия до 6 месеца и да \"гарантира уважението към (историческото и културно) наследство\" в случаите, когато те отпращат към историята и цивилизацията на елините. (Не се споменава задължението за премахване на паметници). Отношенията между Гърция и Македония Двете държави ще променят статута на двустранните си отношения и ще ги издигнат   (каквито в момента нямат в съответните си столици). Представители на властите в Атина и Скопие ще провеждат   и отвъд спора за името. Ще се създаде и Съвет за сътрудничество на високо ниво между правителствата, оглавяван от премиерите им. Гърция и Македония ще работят за укрепване на   и на инфраструктурата помежду си и ще си сътрудничат в много сектори като отбрана, наука, гражданско общество и пр.", "date": "2018.06.13", "title": "Гърция публикува пълния текст на договора с Македония"}
