{"url": "https://www.dnevnik.bg/sport/2018/10/31/3337633_chelsi_prekurshi_mechtata_na_darbi_kauntri_v_kupata_na/", "text": "Челси\" се класира за четвъртфиналите в турнира за Купата на лигата след трудна победа с 3:2 над \"Дарби каунти\". Воден от легендата на сините Франк Лампард, втородивизионният тим направи изумителен мач, но нямаше и късмет. \"Челси\" два пъти повеждаше с автоголове на Томори и Киоу, но \"Дарби\" изравняваше с попадения на Мериът и Уогхорн. Фабрегас вкара за 3:2 в 41-ата минута, като това беше и последният гол в мача. \"Овните\", които в предишния кръг изхвърлиха от турнира \"Манчестър юнайтед\" отново играха много вдъхновено и показаха, че не се притесняват от големите тимове. В петата минута флангова атака на \"Челси\" отдясно завърши с центриране на Давиде Дзапакоста, а в опита си да я изчисти Фикайо Томори комично я прати в своята мрежа. Централният защитник на \"Дарби\" беше още един от тези с връзка с \"Челси\", след като играе в тима под наем от сините. Ранният гол не притесни по никакъв начин футболистите на Франк Лампард и те успяха да издравнят в 11-ата минута. Втородивизионният тим показа, че се справя отлично на контраатака, като Том Хъдълстоун открадна топката в центъра, напредна и я подаде на Джак Мериът, а нападателят с плътен удар по диагонала изравни – 1:1. Зрителите на \"Стамфорд бридж\" продължиха да гледат много интересен сблъсък и дъжд от голове. В 21-ата минута \"Челси\" отново излезе напред при това отново след автогол на гостите. Центриране отново на Дзапакоста се оказа трудна задача за защитата на \"Дарби\" и капитанът Ричард Киоу прати топката зад вратаря си Скот Карсън. Авансът на сините се запази по-малко от шест минути и в 27-ата \"Дарби\" отново изравни. Този път автор на гола беше Мартин Уогхорн, който засече центриране отляво на Маунт. В края на първата част по-големият опит на \"Челси\" все пак си каза думата и Сеск Фабрегас реализира важен гол в 41-ата минута. В ситуацията футболистите на \"Дарби\" имаха претенции за засада, но те не бяха уважени. През второто полувреме по-активният тим беше този на \"Дарби\", който за изненада на зрителите на \"Стамфорд бридж\" успя да отправи повече удари. Футболистите на Франк Лампард показаха, че не се страхуват да търсят гола и бяха много близо до това да поднесат изненадата. В 88-ата минута резервата Дейвид Нюджънт удари греда, след като беше изведен на добра позиция. Друг от елитните тимове \"Арсенал\" също се класира сред осемте най-добри в турнира. \"Артилеристите\" надиграха с 2:1 \"Блекпул\" на своя \"Емиратс\". Точни за успеха на \"Арсенал\" бяха Щефан Лихтщайнер и Емил Смит-Роу, а за \"Блекпул\" вкара О’Конър. Мениджърът на \"Арсенал\" Унай Емери даде почивка на почти всичките си основни играчи, като единствено Шкодран Мустафи, Арън Рамзи, Матео Гендузи и Хенрик Мхитарян започнаха от по-често играещите. Шанс за изява получи и Дани Уелбек, а Петър Чех се върна сред титулярите. В 33-ата минута Гендузи изведе по прекрасен начин Лихтщайнер и опитният защитник вкара с хубав удар. В началото на втората част младият нападател Емил Смит-Роу покачи, след като беше на точното място при разбъркване. След двата гола аванс \"Арсенал\" започна да игра хаотично, а за капак Гендузи беше изгонен в 57-ата минута заради втори жълт картон. Само девет по-късно \"Блекпул\" се възползва и намали след удар с глава на О’Конър. В края на мача и гостите останаха с човек по-малко след изгонване на голмайстора им. Той влезе много грубо с двата крака срещу Пиер-Емерик Обамеянг и получи директен червен картон. В сблъсък между елитни отбори \"Тотнъм\" надви \"Уест хем\" с 3:1. Два гола за \"шпорите\" вкара Хьон Мин Сон след асистенции на Деле Али в 17-ата и 54-ата минута. \"Чуковете\" намалиха в 71-ата след точно изпълнение на Лукас Перес, но само четири по-късно \"Тотнъм\" оформи крайния резултат. Голът вкара Фернандо Йоретен след подаване на Кристиан Ериксен.", "date": "2018.10.31", "title": "\"Челси\" прекърши мечтата на \"Дарби каунти\" в Купата на лигата в мач с два автогола"}
{"url": "https://www.dnevnik.bg/sport/2018/10/31/3337310_grigor_dimitrov_se_prebori_za_trudna_pobeda_sreshtu/", "text": "Григор Димитров започна успешно участието си в мастърса в Париж. Българинът, който е девети в схемата, се наложи със 7:6 (10), 6:4 срещу Роберто Баутиста Агут. В следващия кръг го очаква среща с Марин Чилич, който преодоля Филип Колшрайбер. Българинът показа положителна промяна спрямо турнирите в Пекин и Виена. Срещу Баутиста Агут той се справи с трудностите и колебанията, съпътствали играта му, и спечели. Същинската част от първия сет премина без пробиви. Двамата печелеха спокойно сервис-геймовете си, без да допуснат нито една възможност за пробив. В тайбрека Димитров допусна минипробив, но влезе в силна серия и поведе с 6:3. Испанският му съперник спаси и трите сетбола за 6:6, след което започна оспорвано съперничество. Българинът се защити и при трите сетбола срещу себе си и улови петата възможност за спечелване на сета за 12:10 точки.  Димитров започна отлично втория сет и с два пробива поведе с 4:1. Тогава в поведението му се долови загуба на концентрация и Баутиста Агут улови мига. Българинът лековато изпусна и двата си пробива, за да се стигне до 4:4. Деветият в схемата намери бърз отговор и поведе с 40:0 при сервис на съперника. Испанецът спечели две точки, но след маратонско разиграване Димитров проби и си върна преднината. Последва оспорван гейм, в който българинът трябваше да спасява възможност за пробив, но се справи и спечели мача. В играта на Димитров се забеляза  това, за което треньорът му Даниел Валверду говори  - стремежът към подобряване на сервиса. Търсенето на подходящия начален удар доведе до 13 аса и шест двойни грешки при 54% вкаран първи сервис.", "date": "2018.10.31", "title": "Григор Димитров се пребори за трудна победа срещу Баутиста Агут в Париж"}
{"url": "https://www.dnevnik.bg/sviat/2018/10/31/3337354_hashokji_e_udushen_pri_vlizane_v_sauditskoto/", "text": "Саудитският журналист Джамал Хашокжи е бил удушен веднага щом влязъл в консулството на страната си в Истанбул. Това обяви кабинетът на турския главен прокурор Ирфан Фидан, цитиран от \"Блумбърг\" и Анадолската агенция,  след две срещи със саудитския му колега . Екипът на Фидан не посочва извършителя на убийството, за което президентът Реджеп Тайип Ердоган намекна по-рано тази седмица, че може да е свързано с висшите етажи на властта в Саудитска Арабия и дори със самия престолонаследник принц Мохамед бин Салман. Съобщението на главния прокурор обаче посочва, че според досегашната информация в разследването тялото на Хашокжи е било разчленено веднага след убийството, а частите му са били изхвърлени. Убийството също така е било \"внимателно планирано\", се казва в съобщението, но без подробности. Споменават се и срещите със саудитския главен прокурор, в които обаче не са постигнати конкретни резултати. Според \"Си Ен Ен Тюрк\", цитирана от \"Ройтерс\", Ирфан Фидан е поканен от колегата си в Саудитска Арабия и са му обещани отговори на въпросите му.", "date": "2018.10.31", "title": "Хашокжи е удушен при влизане в саудитското консулство в Истанбул, обяви Турция"}
{"url": "https://www.dnevnik.bg/kultura/2018/10/31/3337382_obiaviha_selektiranite_artisti_za_stipendiiata_s/", "text": "Днес в 11 часа в \"Перото\" бяха обявени първите стипендианти на инициативата на Фондация \"Културни перспективи\". На събитието присъстваха и менторите, които ще напътстват внимателно подбраните артисти. Единствено менторът в категорията \"Музика\", Красимира Стоянова, не се появи лично, тъй като в момента е в репетиционен процес, но тя беше включена чрез връзка по интернет. Събитието беше открито от Ина Кънчева, която разкри, че стипендията не е плод на моментно хрумване, а по нея е работено в последните няколко години. Тя нарече този проект \"бохемски\", тъй като целта му е да подпомогне пет свободни артисти в пет области на изкуството. След нея се изказа домакинът на мероприятието – директорът на НДК Борислав Велков. \"НДК винаги е било средище за културни проекти, за вдъхновение. Малки и големи проекти в културата няма\", отбеляза той. Думи към организаторите на събитието, участниците и публиката отправи и кметът на София Йорданка Фандъкова, поради чието закъснение церемонията се забави с десетина минути. Тя поздрави Фондация \"Културни перспективи\" и добави: \"Вече 11 години работи столичната програма \"Култура\", която подкрепя изкуството.\" След това Фандъкова благодари на фондацията, че е дала възможност на Столична община да се включи в проекта, осигурявайки стипендията за визуални изкуства. След встъпителните слова се пристъпи и към обявяване на резултатите. Ина Кънчева подчерта, че във всяка от категориите е имало по 25 финалисти, а за селекцията е помогнало авторитетно чуждестранно жури, като се изключи категорията \"Литература\". Тя каза и че по стечение на обстоятелствата са се получили две изключения в категориите \"Литература\" и \"Театър/Пърформанс\". После Ина Кънчева даде думата на менторите. Художникът Недко Солаков заяви, че младите хора на изкуството имат нужда от подкрепа, а след селекцията на финала са останали две имена. Накрая е било решено Радослав Нинов-Руди да бъде отличен. \"Това е един много млад и чаровен художник\", каза Недко Солаков и изтъкна факта, че избраният артист е завършил университета Голдсмит в Лондон, което е прецедент и досега не се е случвало на друг български художник. Самият Радослав Нинов-Руди не присъстваше на церемонията, защото продължава обучението си във Франкфурт. Оперната певица Красимира Стоянова, която се включи в церемонията дистанционно, изрази съжаление, че според регламента на стипендиите може да се награди само един артист. За категорията \"Музика\" стипендията отива при Стефани Кръстева. \"Това е едно дете, което е готово да се развива\", завърши Стоянова. Писателят Георги Господинов сподели, че в момента, в който е чул имената на останалите ментори, си е дал сметка, че става дума за нещо наистина сериозно. \"Човек е винаги в задължение към младите хора\", коментира той. На финала са останали пет души, а с тях ще бъде направен специален уъркшоп. Избрани са двама стипендианти – Йоана Елми, която живее в Париж и е автор на разкази. Според Господинов тя има много добра тънка, но важна социална линия. Много е чувствителна към това, което се случва в момента. \"Вторият човек е Александър Габровски от Варна, който след 7 дни ще стане на 16 години. Той пише поезия и проза и е най-младият стипендиант\", приключи Господинов. Режисьорът Явор Гърдев призна, че е решил е да направи избор, който да изтласка нещата в граничната точка между театъра и пърформанса. \"В този смисъл аз пренебрегнах добре обосновани театрални проекти, които ми бяха интересни\", аргументира преценката си Гърдев. Трите носителки на тази награда са Емона Илиева, Констанца Гекова и Надя Керанова. Хореографът Галина Борисова шеговито вметна, че изпитва ревност, защото пърформансът е отишъл към театъра, а не към танца. Категорията \"Танц\" е била отворена към всички форми на танца. Като безспорен фаворит се е очертала Стефани Хаджийска, чиито проект още се оформя.", "date": "2018.10.31", "title": "Бяха обявени избраните артисти за стипендията \"С усилия към звездите\""}
{"url": "https://www.dnevnik.bg/evropa/2018/10/31/3337380_italiia_predlaga_zemedelska_zemia_na_semeistva_koito/", "text": "Италианското правителство иска да насърчи раждаемостта, като предлага земеделска земя на родители, които планират да имат трето дете през следващите няколко години. Това съобщиха днес национални медии, цитирани от \"Франс прес\". Мярката, предложена от крайнодясната партия Лига и включена в проектобюджета за 2019 г., предвижда даване на 20-годишна концесия за държавен селскостопански терен на семейства, които искат да имат трето дете между 2019 и 2021 г. \"Говори се, че италианците имат малко деца и че трябва да обърнем тази тенденция\", обясни пред журналисти министърът на селското стопанство Джан Марко Чентинайо, който е от Лигата. \"Министерството иска да помогне, като отделя специално внимание на селските райони, където хората все още имат деца\", посочи той. Раждаемостта в Италия е най-ниска в цяла Европа и Лигата превърна преодоляването на това положение в свой приоритет с обещание да съживи икономиката, за да накара италианците да имат повече деца. Министърът по въпросите на семействата и ревностен католик Лоренцо Фонтана, който също е от Лигата, подкрепи мярката, като уточни, че тя ще се отнася само за съпружески двойки, които са се оженили и установили в Италия преди най-малко 10 години. Според главния синдикат в селскостопанския сектор \"Колдрети\" държавата все още разполага с половин милион хектара обработваема земя на обща стойност близо 10 млрд. евро. Но според в. \"Кориере дела сера\" тази стойност е само теоретична, защото държавата вече е продала най-добрите парцели. Останали са главно непривлекателните, коментира изданието. /БТА", "date": "2018.10.31", "title": "Италия предлага земеделска земя на семейства, които планират скоро да имат трето дете"}
{"url": "https://www.dnevnik.bg/zdrave/2018/10/31/3337389_chastnite_bolnici_iskat_deputatite_da_ne_obsujdat/", "text": "Предлагаме на народните представители да разгледат единствено проекта на бюджет на Националната здравноосигурителна каса (НЗОК) за 2019 година, а всички  предложени с преходните и заключителни разпоредби изменения  в други закони да бъдат върнати на вносителите за внасяне след предварително обществено обсъждане и извършени анализи и оценка на въздействието. Това заявиха в становище до медиите от сдружението на частните болници. Утре три парламентарни комисии  ще разглеждат бюджета на касата . Здравните власти се опитват с преходните и заключителни разпоредби на проекта да прокарат и около 50 страници промени, които ще направят съществени изменения в здравния сектор. Преди заседанието от сдружението излагат своите възражения. \"Присъединяваме се към всички, изразили досега мнения, че приемането на изменения в устройствени закони като преходни разпоредби на Закона за бюджета на НЗОК е в нарушения на конституцията на страната и заобикаля изискванията на Закона за нормативните актове. Този подход лишава нас и всички граждани от възможността да изразим становище и да направим предложения по измененията на законите. Предлагат се значителни изменения на цялата здравна система, без да са направени никакви предварителни оценки и икономически анализи за въздействието\", отбелязват от сдружението. По същество те изчисляват, че според тях не са верни сметките, според които държавата ще плати 1 394 589 000 лв. За хората, които тя осигурява – пенсионери, държавни служители, деца, работещи в отбраната и съдебната власт и др., сдружението смята, че сумата е не по-малко от 1 800 000 000 лв. И предлага на депутатите да изискат от Министерството на финансите подробна справка за броя лица във всяка от посочените в закона категории лица, осигурявани за сметка на държавния бюджет, и начина на изчисления на дължимите осигуровки. Сдружението се обявява и категорично против предвижданото цялостно прелицензиране на болниците. Друг повод за критика е, че с проекта за бюджет се предвиждат около 160 млн. лв. за заплащане на лечение на българи в чужбина. А в същото време няма средства, с които държавата да плати дължими суми на болниците \"за извършеното от български болници лечение над изкуствено определените лимити\". Сдружението пресмята, че за 2015 г., 2016 г. и 2017 г. НЗОК дължи на българските болници 124 милиона лева за медицинска помощ на здравноосигурени лица. Организацията отново възразява срещу въведеното преди три години лимитиране на медицинските дейности. \"Разпределението на средствата по квоти на отделните лечебни заведения е в нарушение на основен конституционен принцип и на изискванията на Закона за защита на конкуренцията\", пишат в становището си от сдружението.", "date": "2018.10.31", "title": "Частните болници искат депутатите да не обсъждат пренареждането в здравния сектор през задната врата"}
{"url": "https://www.dnevnik.bg/sviat/2018/10/31/3337186_demokratichni_li_sa_vse_oshte_sasht/", "text": "Гласоподавателите в развитите демокрации са свикнали да отиват до избирателните секции, за да избират между партии с различни визии, програми или идеологии. Хората, живеещи в страни с ограничени свободи обаче, гласуват не толкова за кандидати и по конкретни въпроси, а колкото да покажат, че има свободни и честни избори и че имат право на глас. Съединените щати в тази посока ли се движат? Докато американците се готвят да направят избора си на изключително важните  междинни избори  за Конгрес на 6 ноември, значими теми като  климатичните промени  и  имиграционната политика  разделят двете основни партии. На дневен ред преди изборите по безпрецедентен за времето след борбата за граждански права на чернокожите начин ясно застана самият въпрос за демокрацията. В голям брой утвърдени демократични държави в Европа и Северна Америка демокрацията е свързана с избора на икономическа програма, определянето на външнополитическия курс на страната или с правенето на избор по пакет от въпроси на вътрешната политика като еднополовите бракове или начина на работа на правоохранителните органи. В страни, които не са особено демократични обаче, дали защото демокрацията все още не се е утвърдила, или защото ерозира, изборите са различни. В страните от бившия Съветски съюз, Азия, Близкия изток и други места изборите често изправят управляващите партии, опитващи се да  ограничат свободата на словото  и на събранията и да избегнат честни избори срещу опозиционна партия или блок, имащи за своя предизборна програма именно демокрацията. През 2018 г. американските избори започват притеснително да приличат на тези в не толкова демократичните страни. В надпреварата за губернатор на Джорджия например кандидатът от Републиканската партия Брайън Кент, натоварен в качеството си на щатски секретар с организацията на изборите в Джорджия, се опита да лиши от право на глас десетки хиляди избиратели, по-голямата част от които афроамериканци. В Канзас кандидатът за губернатор на републиканците Крис Кобак придоби известност в цялата страна, когато президентът Доналд Тръмп го назначи за председател на комисия за  разследване на изборни измами , които са доста рядко явление в САЩ. Кобак е човек, прекарал голяма част от кариерата си в призиви за ограничаване на правото на глас, което би създало трудности за много хора да гласуват - особено за тези, които не са бели. В няколко други щата като Айова, Мисури и Северна Каролина републиканците създадоха през последните две години законодателство, което направи гласуването по-трудно за хората. Освен различните позиции на двете партии за правото на глас контролираните от републиканците щатски правителства в Оклахома и Луизиана приеха закони, предвиждащи по-тежки наказания за протестиращи или по-друг начин въвеждат ограничения за дейности, намиращи се под защитата на първата поправка на конституцията за свободата на събрания и на словото. Няколко други щати също подготвят подобно законодателство. Това се случва в контекста на направените от президента републиканец предложения за ограничаване на правото на протест и честите му твърдения, че Причина за оптимизъм е фактът, че дебатът за демокрацията в САЩ е учудващо силен и става все по-публичен. Поддръжниците на по-голямата демокрация призовават за отмяната на закони, които създават препятствия за упражняването на правото на глас, и за по-либерално тълкуване на първата поправка. Други казват, че конституцията е създадена, за да ограничи демокрацията, че текстът на документа не цели да улесни гласуването и че Съединените щати са република, а не демокрация. Дебатът стана по-нелицеприятен след избирането на Тръмп, който стана вторият (след Джордж Буш-младши) републиканец през този век, заел президентския пост, без да печели народния вот, и горчивината от факта, че  Брет Кавано  бе одобрен за върховен съдия от сенатори, представляващи малцинството от американците. Това демонстрира недемократичния характер на правилото всички щати да имат по двама сенатори въпреки големите разлики в броя на населението. Това не е добре за стабилността и легитимността на американското правителство, но може бавно да помогне на страната да стане по-демократична. Голяма е вероятността, когато демократите си върнат контрола над Конгреса, да въведат структурни промени с цел справяне с кризата на Някои от предложенията в тази насока включват увеличаването на броя на върховните съдии или предоставянето на щатски статут на столицата Вашингтон и Пуерто Рико. Това ще позволи на населението им с различен произход да избира собствени сенатори и така да бъде намалено расовото неравенство, което (поне до този момент заради броя на малките, населени предимно с бели щати) продължава да бъде характерно за американския Сенат. Това са партийни позиции, но те отразяват нарастващите опасения на демократите, че дефицитът на демокрация в американските политически структури, изглежда, е в полза на републиканците. Много от тези проблеми няма да бъдат решени на междинните избори. Начинът, по който е конституиран Сенатът, процесът на утвърждаване на върховни съдии и избирането на президенти не са предмет на гласуването. Въпреки това хората, които искат истински демократична Америка, започват да осъзнават, че тези структури се нуждаят от промяна и че националният дебат за демокрацията става все по-неразделна част от американската политика./ БТА", "date": "2018.10.31", "title": "Демократични ли са все още САЩ"}
{"url": "https://www.dnevnik.bg/sviat/2018/10/31/3337305_bulgariia_sleze_s_oshte_9_pozicii_v_klasaciiata_doing/", "text": "България продължава да губи позиции в авторитетната класация Doing Business на Световната банка. Това сочи 16-ият доклад на институцията, разпространен днес. В публикуваната днес класация страната е 59-а - третият най-слаб резултат в ЕС. За сравнение - България бе на 37-о място през 2015 г. Тази година е поредната, в която България отчита влошени позиции в средата за правене на бизнес спрямо други държави (общо 190 се оценяват в класацията). Резултатът на България означава, че  в региона си  (Европа и Централна Азия според класификацията на Световната банка) тя е след Румъния (52-а), Кипър (57-а) и Хърватия (58-а). Страната обаче е преди Албания (63-а), Киргизстан (70-а) и Украйна (71-а). Отвъд тази класификация България не е последна в Европейския съюз - по-ниско се намират Люксембург (66-и) и Гърция (72-а). Белгия, Хърватия и Кипър, които обаче също бяха под нея в класацията, са подобрили резултатите си тази година. Какво се измерва в доклада Акцентът на 16-ото издание на доклада тази година е \"Обучение за реформа\". От 11 области от развиването на бизнес   тази година: започване на бизнес, работа с разрешителни за строеж, свързване с електричество, регистрация на собствеността, вземането на кредит, защита на миноритарните инвеститори, плащане на данъци, търговия през границите, време за разрешаване на търговски спорове и справяне с процедурата за несъстоятелност. Тази година в индекса   регулациите на трудовия пазар. Данните са от 1 май 2018 г. България - слаби и силни места Точките, които България получава по тези показатели, са 71.24, което е малко под средното в групата \"Европа и Централна Азия\" (72.34; по-големият брой точки дава по-високо място в класацията). Оценката е направена на базата на анализ единствено в София (разглежда се по един град във всяка страна). Най-слаба е оценката по показателите   (където България е едва 147-а),   (99-а) и   (92-а). В случая с \"плащане на данъци\" се имат предвид няколко фактора, които освен ставките включват времето и документацията, които отнема процесът. В   резултатът на България е доста под гръцкия (страната е на 44-о място въпреки по-ниския си общ резултат) или унгарския (по този показател Будапеща е 82-а). Чехия и Полша обаче са далеч под България, съответно 115-а и 121-а. Получаването на кредит в България (60-а) пък се оказва много по-трудно, отколкото в страни като Унгария и Полша (и двете с резултат, който ги поставя на 32-о място) или Чехия (44-а), но отново по-успешно, отколкото в Гърция, която е на 99-о място. Малко над средното за Европа и Централна Азия (5.5) е резултатът на България (6) и за  . При сравнение с останалите държави от Източна Европа обаче проблемът на България по този показател изпъква: Чехия е на 10-о място, Полша и Гърция - на 58-о, а България на 147-о. Основната разлика е по два показателя: времето, което отнема свързването на складово помещение с мрежата на CEZ в София (262 дни, колкото и миналата година) при средни 110.3 дни за Европа и Централна Азия, и цената като дял от дохода на глава от населението - 428.8% (около 60 хил. лева) при средни 325.1 за региона. Само една от описаните процедури, изчакване на свързването с мрежата, инспекция и издаване на нужните документи, може да отнеме 64 календарни дни. Предварителният договор отнема месец, одобряването на предлагания дизайн на мрежата - 67 календарни дни, чакането на договора - 30 дни. За сравнение  - в Чехия това отнема едва 60 дни и 24% от брутния вътрешен продукт - по-добре от средното за страните от Организацията за икономическо сътрудничество и развитие (77.2 дни и 64.2% от БВП). Обратно, България е с много добри показатели за времето и цената, които отнемат  . Страната е на 37-о място в класацията (малко пред Гърция и Полша), а регионалният лидер в предходната категория, Чехия, е едва 156-а. Необходимото време е едва 97 дни (под средните за региона 170 или 153 за ОИСР), а процедурите (общо 18) са малко над средното за региона. Сходни са резултатите в  , където България, на 33-о място, е през Гърция, Полша, Чехия и Унгария. По показателя  , свързан с времето, документацията и разходите за износ и внос, България е 21-а, пред Гърция (31-а). По този показател обаче повечето от държавите в Европа заемат челни позиции - 15 държави в ЕС, сред тях Полша, Чехия и Унгария, имат максимална оценка 100, а българската е 97.41. Водещите в класацията 1. Нова Зеландия 2. Сингапур 3. Дания 4. Хонконг 5. Южна Корея 6. Грузия 7. Норвегия 8. САЩ 9. Великобритания 10. Македония Промените спрямо миналата година не са много. Грузия се е изкачила 3 места (миналата година бе на 9-о място), а САЩ и Великобритания са загубили позиции, тъй като миналата година бяха съответно на шесто и седмо място. Миналата година Македония бе на 11-о място, но година по-рано също се намираше в челната десетка. От големите икономики в еврозоната Германия е на най-висока позиция, но е загубила 4 места спрямо миналата година. Следват Испания (30-а), Франция (32-а) и Полша (33-а). Класацията отчита рекорден брой реформи между 2 юни 2017 и първи май тази година - общо 314. В световен план по-голямата част (128) от изследваните 190 икономики са извършили значителни регулаторни подобрения. В резултат за тях е станало по-лесно правенето на бизнес във всички изследвани области. В Азия и Африка са държавите, отбелязали най-големи подобрения спрямо миналата година. Това са Афганистан, Джибути, Китай, Азербайджан, Индия, Того, Кения, Кот д'Ивоар, Турция и Руанда. От всички регулаторни реформи една трета (107) са в страните от Субсахарска Африка. Едва общо 21 се падат на икономиките от БРИКС (Бразилия, Русия, Индия, Китай, Южна Африка).", "date": "2018.10.31", "title": "България слезе с още 9 позиции в класацията Doing Business"}
{"url": "https://www.dnevnik.bg/sviat/2018/10/31/3337163_rusiia_zapochva_goliama_igra_v_afrika/", "text": "Западните медии, разполагащи с влияние в много африкански страни, отдавна и не без успех формираха в общественото мнение на тези страни специфична представа за стратегията на Русия на континента. Ако трябва да им се вярва, то Русия се интересува в Африка само от търговия с оръжие, добив на скъпоценни метали и на петрол. Възможно е така да е било дълги години. Но днес може да се говори за нова африканска стратегия на Кремъл, амбициозна и многовекторна. Тя открива допълнителни възможности не само за нови проекти в областта на военното и военнотехническото сътрудничество, добива на петрол и газ, но и в банковата сфера, ядрената енергетика, борбата с тероризма. Нараства ролята на руските компании в реализирането на тази стратегия. Така \"Росатом\", занимаващ се с ядрената енергетика на Русия, днес се е превърнал в сериозен играч на африканския континент. След подписване на споразумения за строителство на атомни електроцентрали (АЕЦ) с Египет и Замбия започна нова епоха на руското влияние в Африка. Понастоящем се водят активни преговори от \"Росатом\" за строителство на АЕЦ в Южна Африка, Ангола, Судан, Етиопия, Алжир, Уганда и Намибия. В страните от Африка, където нуждата от енергия нараства бързо, руската корпорация има всички шансове да си създаде достоен пазар. Друга руска компания - \"РусГидро\", успешно осъществява в Африка сериозна изследователска дейност в сферата на инвестициите. Малцина се съмняват, че всички тези проекти ще имат много продължителен политически и икономически ефект в африканските страни. В такива африкански страни като Мозамбик, Ангола, Уганда и Либия руските компании \"Роснефт\" и \"Газпром\" сега успешно работят по газови и петролни споразумения, като създават алтернатива на западните корпорации, които се стремят да контролират пазара на доставки на втечнен природен газ в Европа. При това Москва продължава да увеличава обхвата на военнотехническото сътрудничество с държавите от Африка. Напомняме, че отбранителните разходи на африканските страни, възлизащи на 17 млрд. долара през 2000 г., достигнаха вече 41.3 млрд. долара през 2014 г. Понастоящем за африканските страни 35 процента от оръжието в африканските страни е произведено в Русия. Очаква се, че през следващото десетилетие разходите за отбрана на африканския континент ще нараснат с 40 процента и може да не се съмняваме, че Русия ще направи всичко възможно да не изгуби този пазар. В продължение на последните две години споразумения за военно сътрудничество с Русия подписаха Нигер, Централноафриканската република (ЦАР), Мозамбик, Ангола, Египет, Уганда, Алжир и Либия. В някои от тези страни е твърде вероятно да бъдат създадени руски военни бази. Руската експанзия на африканския континент не може да не дразни страните, които традиционно смятат Африка за свой запазен терен. Преди всичко става дума за Франция, която е най-влиятелната във военно и политическо отношение сила в Африка. Най-голямо френско военно присъствие понастоящем се запазва в района на Сахел (Буркина Фасо, Чад, Мавритания, Мали, Нигер) в рамките на операция \"Бархан\", чиято официална цел е борбата с терористите. Всъщност въпреки провеждането на операцията в последно време влиянието на терористичните организации \"Боко Харам\" и \"Аш Шабаб\" (забранени в Русия) в региона само нараства. Най-важно звено в новата африканска стратегия на Русия очевидно е ЦАР. По руски официални данни понастоящем в ЦАР работят 170 цивилни инструктори и 5 военни съветници от Русия. По информации на западните медии обаче в ЦАР се намират 1600 въоръжени бойци, свързани с руските частни военни компании (ЧВК). Ще добавим, че дислоцирани в рамките на операция \"Сангарис\". Някои експерти смятат, че едновременното присъствие в ЦАР на въоръжени бойци от Русия и Франция не може да не предизвика съперничество между Москва и Париж и че неотдавнашната гибел на руски журналисти в ЦАР е отражение на подобно съперничество. Съперничеството между Русия и Франция сега де факто продължава в Сирия, около войната в Донбас, а също и в Армения, където влиянието на арменската диаспора във Франция допринася за засилването на антируските настроения. Очевидно е, че сблъсъкът между руските и френските интереси е неизбежен в Либия, където под контрола на Париж преди няколко години беше организирана война, завършила с падането на режима на Муамар Кадафи. Днес подписването на газови споразумения на компаниите ВР и ENI с новото либийско правителство обективно създава пречки за проектите на \"Газпром\" за доставки на газ за Европа. Френското военно присъствие в Либия предизвиква също сериозно напрежение в Москва. Експертите обръщат внимание също на бързото нарастване на френските инвестиции в енергийния сектор на Иран - страна, която е важен партньор на Москва в Сирия и в региона на Близкия изток като цяло. Възможно е да не грешат толкова онези, които смятат, че в Африка, но и да отслаби позициите на Москва в региона на нейната традиционна активност (Кавказ, Украйна). Нали африканските франкофонски страни имат за Париж същото стратегическо значение като Кавказ и постсъветското пространство за Москва: чуждото присъствие тук не е просто нежелателно, то ще среща твърд отпор на стремящата се към доминиране държава. Напомняме, че за последните 50 години в 26 африкански страни, 16 от които - бивши френски колонии, бяха извършени 67 военни преврата, а 61 процента от превратите в тези страни бяха основно насочени срещу местните правителства, които искаха да излязат от финансовата система на CFA франка, ориентирана към Париж. Не трябва да се забравя и за британското измерение на новата африканска стратегия на Кремъл. След атаката срещу Москва чрез \"случая Скрипал\" Лондон рискува да получи отговор на антируските си санкции точно на африканския континент. Напълно вероятно е, че както и в случая с Франция, руската стратегия за действия срещу интересите на Великобритания ще включва засилване на влиянието на Москва в страни като Южна Африка, Нигерия, Танзания, Кения, Ботсвана, където присъства в значителни обеми британски капитал. Може да се предположи, че в тези африкански държави капиталите на Лондон скоро ще почувстват мощен натиск от страна на руските енергийни и миннодобивни компании, а също така на руските банки. По този начин новата африканска политика на Русия ще преследва едновременно няколко стратегически цели. Първо, активизиране на военно-политическото сътрудничество със страните от африканския континент. Второ, нанасяне на удар върху интересите на Франция и Великобритания в този регион както с икономически, така и с дипломатически средства, включително с разнообразни преговорни интриги. И накрая, на трето място, запазване на съществуващите и създаване на нови възможни маршрути за доставка на природен газ и на необходимата за това инфраструктура, които могат да бъдат открити в Европа в максимално възможна степен под контрола на Русия. /БТА", "date": "2018.10.31", "title": "Русия започва \"голяма игра\" в Африка"}
{"url": "https://www.dnevnik.bg/photos/2018/10/31/3337242_fotogaleriia_purvite_germanski_motrisi_za_novata/", "text": "Кметът на София Йорданка Фандъкова, министърът на транспорта Росен Желязков и директорът на метрополитена Стоян Братоев бяха в новото метродепо \"Земляне\", където представиха 9 от новите влакове за третата линия на метрото. Новите влакове ще са общо 20 и са производство на \"Сименс\".", "date": "2018.10.31", "title": "Фотогалерия: Първите германски мотриси за софийското метро"}
{"url": "https://www.dnevnik.bg/politika/2018/10/31/3337509_resornata_parlamentarna_komisiia_odobri_otdelianeto_na/", "text": "Парламентарната комисия по образование и наука одобри на първо четене отделянето на Националния институт по метеорология и хидрология (НИМХ) от Българската академия на науките (БАН), което ще стане със закона за държавния бюджет от 1 януари следващата година и ще обхване цялото имущество на института. Днес с 12 гласа \"за\" и 8 \"против\" в комисията бе одобрен на първо четене проектобюджетът за 2019 г. Ръководството на академията изрази  становище, че той е противоконституционен, и поиска отпадане на текстовете, касаещи института . То обвини Министерството на образованието и науката (МОН), че не спазва договорките между тях, според които институтът трябва да бъде изваден по правилата на БАН и след преглед на имуществото, който ще продължи и след края на годината. Министър Красимир Вълчев пък обяви, че  изваждането трябва да стане със закон, за да има правоприемственост , и каза, че ведомството не е нарушило споразумението. И от ГЕРБ, и от БСП заявиха, че комисията не е арбитър в спора. От БАН, чийто бюджет без института е 94 млн. лева при 98 млн. т.г., поискаха повече средства за заплати, за да имат годишен ръст от 20% при планирано увеличение с 10%. От университетите също казаха, че е нужно увеличение на преподавателските заплати. На първо четене бе приет проектобюджетът за образование и наука, тригодишната бюджетна прогноза към който предвижда 4.2 млрд. лева за образование т.г. В проектобюджета за следващата година са отделени 330 млн. лева повече за учителски заплати заради планираното увеличение с 20%. От 1 януари се предвижда стартовото възнаграждение да бъде увеличено от 760 на 920 лева. За пръв път с бюджетни пари ще бъдат финансирани дейностите по интереси на близо 700 хил ученици. За целта са отделени около 25 млн. лева. Държавата ще отпусне и средства за ученици от уязвимите групи, които са в гимназиален етап. Към момента такива средства се отпускат само за децата до 7 клас включително. В проектобюджета за 2019 г. са предвидени 30 млн. лева по това перо, или с 8 млн. лева повече от т.г. През следващата година за издръжка на обучението на студенти и докторанти ще бъдат дадени допълнителни 39 млн. лева, които се очаква да се разпределят според рейтинговата система. За пръв път през следващата година държавата ще освобождава от такси студенти в специалности, които са с идентифициран бъдещ недостиг на пазара на труда.  За целта в проектобюджета за 2019 г. са предвидени 2 млн. лева .", "date": "2018.10.31", "title": "Ресорната парламентарна комисия одобри отделянето на института по метеорология от БАН"}
{"url": "https://www.dnevnik.bg/sport/2018/10/31/3337351_iamaika_sledi_futbolnoto_razvitie_na_bolt_s_misul_za/", "text": "Носителят на осем златни медала от олимпийски игри в леката атлетика Юсейн Болт може да получи повиквателна за националния отбор на Ямайка. Според президента на местната футболна федерация Майкъл Рикетс това може да се случи, ако световният рекордьор в спринта покаже израстване в започващата кариера. \"Ако покаже, че е достатъчно добър за националния отбор, той (Болт) ще получи повиквателна. Следим го отблизо и наблюдаваме развитието му. Решението е на треньора, но ще се радваме да го видим в сериозна игрова обстановка\", каза Рикетс. Според него Болт притежава необходимите възможности, за да пробие в професионалния футбол. Рикетс допълни, че 32-годишният спринтьор трябва да работи усилено, ако иска да сбъдне мечтата си. \"Юсейн има специално качество с бързината си. Ако добави малко умения и усет, той може да влезе в отбора на Ямайка. Ако направи прехода от суперзвезда на леката атлетика до достатъчно добър футболист, тогава определено ще получи повиквателна\", каза още Рикетс. Болт се надява да осъществи мечтата си за кариера във футбола, като подпише професионален договор. Бившият спринтьор се пробва в \"Борусия\" (Дортмунд), \"Мамелъди съндаунс\" и норвежкия \"Стрьомсгодсет\", а за последно кара пробен период в \"Сентръл коуст маринърс\". В една от контролите  Болт се разписа два пъти  за австралийския отбор.  \"Маринърс\" предложи договор на ямаеца , но двете страни не могат да се споразумеят за заплатата на рекордьора в спринта на 100 и 200 м.", "date": "2018.10.31", "title": "Ямайка следи футболното развитие на Болт с мисъл за включването му в националния отбор"}
{"url": "https://www.dnevnik.bg/sviat/2018/10/31/3337200_tiha_i_religiozna_koia_e_novata_purva_dama_na_braziliia/", "text": "Дискретната и силно вярваща Мишел Болсонаро - бъдещата първа дама на Бразилия, досега оставаше в сянка, но след избирането на съпруга ѝ Жаир за президент на страната ще се наложи да излезе на светло. Мишел де Паула Фирмо Рейналдо, 36-годишна бразилка, и 27 години по-възрастният Жаир Болсонаро се запознават през 2007 г. в парламента - той е депутат, а тя работи като секретарка. Двамата бързо подхващат любовна връзка и  Жаир Болсонаро  предлага на младата жена да работи с него. В крайна сметка се стига до брак. Тогава обаче Мишел напуска работа заради закона срещу конфликта на интереси.  Два пъти женен и развеждан,  Жаир Болсонаро  вече има четирима синове. Новото семейство дава живот на дъщеря - Лаура; бившият армейски капитан, щедър на женомразки обиди, заявява веднъж, че я заченал \"в момент на слабост\". Известна със скромните си вкусове, младата жена сподели един ден пред публика, че се е научила \"да не отказва никому храна и вода\" и през част от времето си полага грижи за хора с увреждания. За тази цел тя е усвоила например езика на жестовете. В едно от малкото си интервюта по време на кампанията заявява, че би желала да участва във \"всички възможни социални каузи\". \"За мен е призвание да подпомагам хора с увреждания, глухи. Изпълнена съм с обич към тази общност\", обяснява тя. Евангелистка Нейният нежен глас контрастира с военните привички и крайнодесните възгледи на мъжа й, който неизменно говори с обич за своята русокоса, изключително вярваща жена - вярваща дотам, че според в. \"Фоля де Сао Пауло\" на сватбата им през 2013 г. нямало нито поканен оркестър, нито групи за танци самба.  Тя на свой ред не пести похвалите за някогашния армейски капитан, спечелил в неделя убедителна победа на втория тур от президентските избори срещу кандидата на левицата Фернандо Адад. Жаир Болсонаро  \"е човечен, милее за хората, фантастичен е; който споделя живота му - знае какъв е той\", разказва младата жена във видеозапис, разпространен от един от синовете на новоизбрания държавен глава. Мишел - майка на 16-годишна дъщеря от предишен брак и на малката Лаура, днес на 8 години - е жена с характер според бразилските медии.  \"Не им е лесно с нея. Тя винаги стои зад гърба им. Болсонаро казва, че щом тя поеме нещата в свои ръце и се сдърпа с дъщерите си, той не се меси, защото го е страх\", коментира евангелският пастор Силас Малафая - семеен приятел и довереник на двойката, цитиран на сайта G1 от групата \"Глобо\". Жаир Болсонаро е католик, но това не му пречи да придружава от време на време съпругата си в баптистката църква, която тя посещава в неделя. След победата на Жаир Болсонаро двамата ще трябва да напуснат голямата си къща в Рио и да се настанят отново в столицата Бразилия - но този път им предстоят далеч по-важни ангажименти./ БТА", "date": "2018.10.31", "title": "Тиха и религиозна: коя е новата първа дама на Бразилия"}
{"url": "https://www.dnevnik.bg/sport/2018/10/31/3337499_cherno_more_izhvurli_levski_ot_kupata_sled_drama_s/", "text": "Черно море\" отстрани \"Левски\" за Купата на България след драматичен мач, който завърши с изпълнения на дузпи. Отборът от Варна отново се оказа непреодолимо препятствие за сините, които загубиха трети пореден сблъсък срещу този съперник в турнира. В редовното време двубоят на стадион \"Тича\" завърши 2:2, а при дузпите \"Черно море\" надделя с 5:4. Два пъти \"Левски\" повеждаше в резултата, но \"Черно море\" успяваше да се върне. Варненският тим беше изправен до стената в заключителните минути, когато губеше с 1:2, но гол в 91-ата минута на резервата Георги Божилов вкара мача в продължения. Преди това Жерсон Кабрал беше дал преднина на сините в деветата минута, а три по-късно капитанът на \"Черно море\" Георги Илиев изравни. \"Левски\" вече се виждаше в четвъртфиналите след гола на Хали Тиам в 78-ата минута, но отборът трябваше да преглътне ново разочарование в турнира след драматичната загуба от \"Славия\" във финала през пролетта. Точни при дузпите за \"Черно море\" бяха Илиев, Васил Панайотов, Радослав Василев, Патрик Андраде, Пламен Димов, като пропуск направи единствено Божилов. \"Левски\" вкара първите си четири дузпи чрез Кабрал, Давид Яблонски, Милош Цветкович и Тиам. Фелипе Нашименто, който беше вкаран с мисъл за дузпите, можеше да донесе успеха на сините, но се подхлъзна при изпълнението. Впоследствие Нуно Рейш също пропусна след удар в напречната греда. Рано в двубоя Славиша Стоянович трябваше да прави принудителна смяна заради контузията на Холмар Ейолфсон. Централният бранител получи травма в коляното при единоборство и беше заменен от Аймен Белаид. Първата част предложи добър футбол, като \"Левски\" първи нанесе своя удар. В деветата минута Кабрал даде преднина на сините с удар с левия крак от границата на наказателното поле. Докосване на топката от бившия футболист на \"Левски\" Панайотов направи безпомощен вратаря на \"Черно море\" Благой Макенджиев. Началото на головата атака на сините даде Станислав Костов. На повторението обаче се видя, че нападателят използва ръката си, за да спре топката. \"Черно море\" реагира бързо и три минути по-късно резултатът беше изравнен. Капитанът Илиев изведе по отличен начин Атанас Зехиров, който плъзна топката покрай Божидар Митрев. Стражът на \"Левски\" можеше да се намеси по-добре в ситуацията. В 33-ата минута съдията Ивайло Стоянов подмина игра с ръка на Димов в наказателното поле. Играчът на \"Черно море\" спря подаване на Габриел Обертан към Костов, но реферът не отсъди дузпа въпреки претенциите на сините. В края на полувремето Илиев стреля опасно от пряк свободен удар, но Митрев спаси с акробатична намеса. През втората част двата отбора свалиха оборотите. Едва в края на мача темпото се вдигна, като се откриха възможности за гол и пред двете врати. В 78-ата минута Тиам даде преднина на \"Левски\" за втори път в двубоя. Полузащитникът беше на точното място, за да отклони удар на Давид Яблонски. Костов можеше да убие интригата в двубоя, но ударът му отблизо беше спасен по отличен начин от Макенджиев.  В последните минути \"Черно море\" се втурна в атака, като Василев имаше добра възможност. В първата минута от добавеното време Божилов се разписа, за да прати мача в продължения. Нападателят отново вкара в заключителните минути срещу \"Левски\", както го направи за шампионата при равенството 2:2. Лошите новини за сините се увеличиха след принудителното напускане на Иван Горанов в началото на първото продължение.", "date": "2018.10.31", "title": "\"Левски\" пое ново разочарование за купата след драма с дузпи срещу \"Черно море\""}
{"url": "https://www.dnevnik.bg/zdrave/2018/10/31/3337429_i_obshtopraktikuvashtite_lekari_s_ostri_kritiki_kum/", "text": "Остри критики както към предвижданите за догодина суми за доболничната помощ в бюджета на Националната здравноосигурителна каса, така и срещу опита да се направят сериозни промени в здравния сектор  без обществено обсъждане с преходните и заключителни разпоредби на бюджета на НЗОК . Такова е становището на сдружението на общопрактикуващите лекари по проекта за бюджет на касата. Утре три парламентарни комисии ще разглеждат бюджета на касата. Здравните власти се опитват с преходните и заключителни разпоредби на проекта да прокарат и около 50 страници промени, които ще направят съществени изменения в здравния сектор. Преди заседанието от сдружението излагат своите възражения. Те отбелязват, че през последните три години е явна тенденцията за намаляване дела на финансиране на първичната медицинска помощ. А цифрите недвусмислено доказват, че публичното говорене от страна на институциите за акцент върху извън болничната медицинска помощ и особено за общопрактикуващите лекари не е подкрепено със съответните действия. \"За поредна година не се спазват и препоръките на Световната банка, СЗО, както и поетите ангажименти в националната стратегия за здраве, което обезсмисля търсенето на консултации от тези уважавани и компетентни институции\", се казва в становището. заявяват от асоциацията За липсата на медицинска целесъобразност и полза за пациента сме говорили достатъчно. Доказателство за неговата неефективност е и степента на изпълнение. Причината не е само в някои софтуерни проблеми в началото, а в липсата на целесъобразност по начина, по който е въведен\", се казва в становището. По отношение на предлаганите в текстовете след §9 промени изцяло подкрепяме становището на Националния омбудсман и като допълнение обръщаме внимание, че чрез тях БЛС бива реално елиминиран от т.нар. договорен процес, тъй като разговорите по цени, обеми (брой) и санкции в рамките на предрешен бюджет, за които има фиксиран текст за периодичност, нямат отношение към правилата на работа, което определя какво, как с каква цел и очакван ефект ще се върши от изпълнителите на медицинска помощ, за което има мъгливо отбелязана възможност без ясен регламент, заявяват от сдружението. \"Резултатът е формално участие във формални преговори, които касаят само цифри. Въведените неизпълними срокове за подготовка на ръководства, правила за добра медицинска практика и други също цели лишаване на съсловната организация от тези инструменти на влияние и защита на интерес (съсловен и на пациентите), ограничаване на клиничната свобода в медицинската професия, както и избора на пациента, за диагностика и лечение и т.н., както и трансформира препоръчителния им характер, какъвто имат тези документи в другите страни, е задължителен. Обезсмисля се и съществуването на арбитражните комисии като се разписва правило \"Виновен, без да е необходимо да се докаже\". Въведени са и ограничения във възможностите кой и как да провежда продължаващото медицинско обучение и др. Описанието и коментарът по всяко предложение биха отнели няколко десетки страници, но обединяващото между тях е, че са нерационални, не биха довели да здравно-икономически, организационни и други ефекти в полза на системата на здравеопазване\", завършват общопрактикуващите лекари. И настояват да не се обсъждат, нито приемат заедно със законопроекта за бюджета преходните и заключителните му разпоредби. А измененията да се подложат на широко обществено обсъждане.", "date": "2018.10.31", "title": "И общопрактикуващите лекари с остри критики към бюджета на касата"}
{"url": "https://www.dnevnik.bg/politika/2018/10/31/3337437_bjudjetite_za_sudebnata_vlast_i_mvr_biaha_podkrepeni/", "text": "Бюджетите за съдебната власт и МВР за следващата година бяха приети от ресорните комисии в парламента без съществени дебати. Против предвидените пари за следващата година се обявиха само депутатите от БСП. За пръв път поне от 2009 г. Висшият съдебен съвет (ВСС) е съгласен с предложения от Министерството на финансите бюджет. Това заяви зам.-председателят на парламентарната група по правни въпроси Десислава Атанасова (ГЕРБ). Нейният съпартиец - Анна Александрова каза, че не помни някога Инспекторатът на Висшия съдебен съвет (ИВСС) да е одобрявал предложените на институцията пари. Това е равносметката от обсъждането на проектобюджета за 2019 г. в правната комисия. Против него се обявиха само депутатите от БСП, но обсъжданията бяха определени от всички народни представители като неконструктивни. Председателят на комисията Данаил Кирилов (ГЕРБ) и заместникът му Атанасова обвиниха колегите си от БСП в манипулации и спекулации. Отговаряше им Крум Зарков (БСП), който държеше на въпроса си, който бе към представляващия ВСС Боян Магдалинчев - защо съветът се е отказал от исканите пари и се е съгласил с предложените от финансовото министерство. Първоначално ВСС предвиди бюджет, според който заплатите в системата трябваше да бъдат увеличени със 17 %. Така с предложения от финансовото министерство проектобюджет се  п олучи разминаване от 103 млн. лв.  Последва вълна от недоволство на магистрати и служители от цялата страната и  среща между главния прокурор Сотир Цацаров и финансовия министър Владислав Горанов . След срещата позициите се сближиха и разликата между предлагано и искано се стопи до 65 млн лв. Изненадващо ВСС се съгласи с това положение и се отказа от своето решение за 17-процентно увеличение и обяви, че заплатите ще се повишат с 10 %. Увеличението на възнагражденията в съдебната система е нормативен въпрос. Тъй като в съдебния закон е записано, че най-ниската заплата в съдебната власт се равнява на две средни заплати в бюджетната сфера. Промяна на последната трябва да доведе до промяна и на възнагражденията на магистратите и съдебните служители. Затова и депутатите от БСП настояваха да разберат защо ВСС се е съгласил на по-малкото пари като посочиха, че така или съветът е искал повече, отколкото му е нужно, или финансовото министерство предлага по-малко, отколкото трябва по закон. До изясняване на въпросите не се стигна като Зарков обяви, че ще развият подробно аргументите си и ще направят своите предложения в пленарната зала. Все пак проектопарите за съдебната власт бяха приети с 11 гласа \"за\" и 5 \"против\". БСП във вътрешната комисия: Част от парламентарната игра е да не подкрепим бюджета Днес депутатите и от парламентарната комисия по вътрешна сигурност и обществен ред разгледаха проектобюджета на МВР за следващата година. В негова защита пред народните представители говориха вътрешният министър Младен Маринов и заместникът му Красимир Ципов. Маринов обясни, че 25 сгради на областните дирекции на МВР се санират с евросредства. А в бюджета за следващата година са предвидени случаите, в които санирането ще става със съфинансиране от вътрешното министерство. Той добави, че 70 % от отпуснатите от Европейската комисия 160 млн. лв. за бежанския въпрос са вече усвоени, т.е. вътрешното ведомство ползва всички механизми за подобряване на техниката, оборудването и сградната база. Депутатите от БСП заявиха, че в бюджета не е предвидена дигитализация на ведомството и поискаха ясен отговор от министъра дали е доволен от тези пари и дали с тях ще гарантира по-добро качество на услугата \"Сигурност\". Вътрешният министър обясни, че предвидените в бюджета пари са за заплати на 47 500 щатове. В тях се включват и нужните средства за обезщетения при напускането на служителите по Закона за държавния служител, които са достигнали пенсионна възраст. Със законопроекта за държавния бюджет за 2019 г. бе приета промяна, според която държавните служители, които получават пенсия трябва да напуснат. Най-много от тях са в МВР като според вътрешния министър бройката им е 250 човека. Народните представители от левицата заявиха, че няма да подкрепят бюджета, което е част от парламентарната игра. Посочиха и някои аргументи, свързани с лошите условия на работа на полицаите - част от тях носят личните си компютри, за да могат да работят. Двама или трима разследващи се побират в един кабинет и др. В защита на работата на МВР се обяви бившият вътрешен министър - сега депутат, Валентин Радев. Той каза, че вътрешното ведомство е отпуснало по 150 хил.лв. на всяка областна дирекция, защото имало места, където служителите купуват дори тоалетна хартия и трябвало всичко да бъде уредено, а \"те да се занимават само с преследване на престъпниците\". Затова той искал да се дадат повече пари на областните дирекции, но синдикатите го убедили, че е по-важно увеличението на заплатите и дадените на МВР пари отишли за по-високи възнаграждения. Радев разказа и друг аргумент - при назначаване на нови полицаи основният проблем бил че често \"нивото на кандидатите не е това, което искаме\", а с увеличаване на заплатите е можело да се привлекат по-добри кандидати.", "date": "2018.10.31", "title": "Бюджетите за съдебната власт и МВР бяха подкрепени от ресорните комисии"}
{"url": "https://www.dnevnik.bg/bulgaria/2018/10/31/3336680_dnes_e_posledniiat_srok_za_plashtane_na_mestnite/", "text": "Днес изтича срокът за плащане на втората и последна вноска на данъка върху недвижимите имоти и налога върху превозните средства в София, припомнят от Столичната община. На 30 ноември пък трябва да бъде платена четвъртата такса от данъка за битови отпадъци. От ноември върху дължимите суми започва да се начисляват лихви. Плащането може да се извършва във всеки от данъчните отдели на Столичната община независимо от адреса на имота или на задълженото лице. Всички каси разполагат с ПОС устройства. Друга възможност за плащане е по банков път или през интернет страницата на Столичната община.", "date": "2018.10.31", "title": "Днес е последният срок за плащане на местните данъци в София, от утре се начислява лихва"}
{"url": "https://www.dnevnik.bg/sport/2018/10/31/3336727_grigor_dimitrov_izliza_sreshtu_bautista_agut_v_opit_da/", "text": "Григор Димитров излиза за първото си препятствие в тенис турнира от сериите \"Мастърс\" в Париж. Българинът, който е девети поставен, започва участието си в надпреварата директно от втория кръг, където ще се изправи срещу Роберто Баутиста Агут.  Испанецът стигна до мач с Димитров след  победа с 6 :4, 7:6 (2) срещу американеца Стив Джонсън . Двубоят между Димитров и Баутиста Агут ще започне след 13.30 ч. Програмата на корт №1 ще бъде открита с мача между Михаил Кукушкин и Джон Иснър. Димитров и Баутиста Агут ще се изправят за четвърти път един срещу друг на ниво АТП. Българинът има предимство в съперничеството, като десетият в ранглистата е с две победи и едно поражение срещу 30-годишния испанец. Двамата са се срещали два пъти на турнира в Пекин през 2013 и 2017 г. В първия сблъсък Димитров загуби още на старта с 4:6, 2:6, а след това на четвъртфинал той преодоля трудно испанския си противник със 7:6 (5), 4:6, 6:2. Другата победа на българина дойде в осминафиналите на Australian Open през 2014 г., когато надделя с 6:3, 3:6, 6:2, 6:4. Димитров започна годината в топ 3 след Рафаел Надал и Роджър Федерер, но има голяма възможност да я завърши извън първите 20. Българинът беше колеблив през сезона, като ще пропусне финалите в Лондон, с което ще загуби 1500 точки за ранглистата след триумфа в турнира през миналата година. Треньорът на българина Даниел Валверду вярва, че проблемът на 27-годишния тенисист не е само психологически.  Венецуелецът заяви, че се цели в титли от Големия шлем , но първата задача пред Димитров е да спечели няколко мача поред, за да си върне увереността. \"Мисля, че когато минаваш през подобен период, не можеш да гледаш много напред. Голямата ни цел е да го изградим така, че да печели турнири от Големия шлем и да е в челото на ранглистата. Но сега сме съсредоточени върху идните мачове и връщането на увереността\", каза Валверду. Част от щаба на Димитров ще бъде носителят на осем титли от Големия шлем  Андре Агаси , който в ролята си на съветник ще се опита да внесе подобрения в играта на българина.", "date": "2018.10.31", "title": "Григор Димитров излиза срещу Баутиста Агут в опит да си върне увереността"}
{"url": "https://www.dnevnik.bg/evropa/2018/10/31/3336541_moje_li_otteglianeto_na_merkel_da_uskori_reformite_v_es/", "text": "Съобщението на Ангела Меркел,  че ще се оттегли  като партиен лидер, а след време и като германски канцлер, слага  прът в колелата на реформите в ЕС , но според някои това в края на краищата може да засили ключовата роля на Берлин в европейската интеграция. 64-годишната Меркел каза, че нейният четвърти мандат, който приключва през 2021 г., ще е последен. За много политици от ЕС и анализатори, разнищвали този исторически ден, последиците вероятно ще са продължителна парализа и Германия, която е по-малко склонна да споделя богатството си и в конфронтация със съседите си. Някои обаче виждат най-малкото шанс, че този шок, предизвикан от  слабите резултати  на регионалните избори, може с времето да доведе до нова коалиция, по-ангажирана със засилването на ЕС. Това може да означава нова роля за възраждащите се еврофили, каквито са  Зелените , или самата Меркел да се опита да излъска европейското си наследство, като се противопоставя на много от съпартийците си християндемократи в парламента. \"За Европейския съюз това се случва в най-лошия възможен момент, когато на Съвета през декември трябва да се договарят много неща\", каза Лукас Гутенберг, зам.-директор на берлинския мозъчен тръст Институт \"Жак Делор\", занимаващ се с евроинтeграцията. Натискът от страна на френския президент Еманюел Макрон и други да се договорят мерки за засилване на общата евровалута може отново да бъде пресечен на срещата на високо равнище на 13 и 14 декември, тъй като на Меркел може да й се наложи да прехвърли взимането на решения по ключови въпроси на новия лидер на ХДС, който ще бъде избран седмица по-рано. Министрите вече се договориха по някои фини настройки на правилата в еврозоната, но амбициите на Макрон за грандиозна нова структура и надеждите за по-широки реформи в ЕС след Брекзит трябва да се поукротят: \"Полето й за маневриране вече бе твърде ограничено\", каза Гутенберг, като отбеляза, че на Меркел й отне шест месеца да състави сегашната си коалиция. \"За Макрон и други това не е добра новина\". За други обаче  конфронтацията с Италия  заради плановете й за радикално експанзивен бюджет през следващата година въпреки големите дългове вече попари много от амбициите на Брюксел и слабата позиция на Меркел в Берлин вече не е толкова решаващ фактор. Изборни затруднения Изборните й проблеми са по-скоро показателни за по-нататъшния упадък на големите традиционни партии, тенденция, която беше изгодна както на Макрон, така и на евроскептиците като новата управляваща коалиция в Италия, казаха няколко дипломати от ЕС в Брюксел и други столици. На този фон намаляването на влиянието на Меркел  след 13 години като ключов фактор  в Европа може да означава, че на лидерите на ЕС ще им е трудно, когато се опитват да разрешат новите противопоставяния. \"Германия ще отсъства\", каза високопоставен дипломат в Източна Европа. \"Ще стане още по-трудно да се свърши работата\". Меркел изигра ключова роля в усмиряването на германските ястреби, когато ставаше дума за разделенията Север-Юг по въпроса за публичните финанси в еврозоната. Неотдавна тя помогна за преодоляване на разкола между Изтока и Запада за субсидиите на ЕС и гражданските права, като отчасти се опря на опита си като някогашна жителка на принадлежащата към съветския блок Източна Германия. \"За Централна и Източна Европа фактът германски канцлер да е човек, който наистина знае какво е да живееш под комунистическа диктатура, беше огромно предимство, чието значение ще осъзнаем чак след като изчезне\", каза дипломат от Източна Европа. Гутенберг и институтът \"Делор\" очакваха Германия да запази широкия си проевропейски консенсус, да се придържа към установения курс за новото място на Великобритания извън блока и да се противопостави на опитите на Рим да не спазва бюджетните правила. Но \"градивните\" ходове за задълбочаване на интеграцията ще бъдат временно поставени в режим \"изчакване\": \"Не очаквам революции\". Моментът на Макрон? От друга страна, икономисти в Ситибанк написаха, че изборният успех на Зелените може да е положителен за онези, които смятат, че реформата в еврозоната е добра за икономиката и дори провокират възникването в Германия на т.нар. момент на Макрон с появата на широко подкрепено центристко движение, което да се справи с проблемите. \"Възходът на проевропейските Зелени носи значителен положителен потенциал поне за еврозоната\", написаха те. Сред скептиците обаче е Филип Ламбер, белгийският съпредседател на Зелените в европарламента, който отбеляза, че успехите на Зелените са съчетани с възход на евроскептиците: \"Ако Меркел загуби контрол върху ХДС, в Германия ще загуби самата идея за евроинтеграция\". Единствената надежда, каза той, е, че Меркел може сега да използва политическия си капитал, за да подтикне германците да приемат промени, които биха моделирали еврото не толкова в тяхна национална полза - възглед, повторение на този на икономиста от ING Карстен Брзески, който написа: \"Това може да даде на Меркел свобода и попътен вятър . . . да затвърди наследството си, вероятно с по-смели стъпки да реформира германската икономика и валутния съюз\". В мозъчния тръст \"Приятелите на Европа\" в Брюксел председателят Жил Мерит заяви, че Меркел е внесла \"инертност\" в ЕС, а провалът й да ограничи германския излишък е довел единната валута до върховно напрежение, което застрашава съюза. \"Страховете, че след Меркел ще настъпи нестабилност и дори хаос, са разбираеми, но недалновидни\", каза Мерит. \"Да се надяваме, че фактът, че тя ще се оттегли, ще подейства като катализатор и ще убеди германските гласоподаватели, че е в техен интерес да има европейска кохезия, че това е по-важно от краткосрочните придобивки\"./БТА", "date": "2018.10.31", "title": "Възможно ли е оттеглянето на Меркел да ускори реформите в ЕС"}
{"url": "https://www.dnevnik.bg/sport/2018/10/31/3335593_nov_zakon_stari_problemi_kakvo_budeshte_ochakva/", "text": "След дълго чакане и големи надежди за промяна българският спорт най-накрая се сдоби с нов закон. Обявен като приоритет номер 1 в програмата на министър Красен Кралев в двата му мандата и писан повече от три години, той  беше приет от парламента,  а на 18 октомври беше обнародван в Държавен вестник. Новите разпоредби ще влязат в сила от средата на януари, а до една година федерациите, клубовете и другите ангажирани страни ще трябва да заработят по тях. Министерството на спорта обяви, че законът \"променя изцяло философията на досега действащия\"  и ще помогне \"за развитието на спорта за всички и спорта за високи постижения в България\" ( Критиците на току-що приетите разпоредби обаче твърдят, че тъкмо философията на управление на спорта не е променена, поради което няма да се решат основните проблеми - осигуряването на добри спортни бази, прекратяването на порочните практики за финансиране чрез клубове фантоми, развиването на масовия спорт и на добри детско-юношески школи, създаващи елитни състезатели. \"Дневник\" събра мнения за новия закон и потърси коментар по възникналите въпроси от Министерството на спорта на 18 октомври, но до момента на публикуването на статията отговор няма. Големият закон Спор за това, че нов закон за спорта беше необходим, няма. Още през 2014 г., когато за пръв път оглави министерството, Красен Кралев обяви, че иска законодателство, което \"ще ни приближи максимално до най-елитните държави в тази сфера\". Тогава той обясни, че ще се търси различна система за финансиране, задължения на общините да развиват масовия спорт и да отделят повече пари за него, ограничаване на т.нар. клубове фантоми (които реално не развиват дейност, но са от полза за определени федерации в момент на финансиране), по-строг допинг контрол и т.н. Резултатът през 2018 г. сочи удвояване на обема от законодателни текстове спрямо предишния закон (153 члена срещу 69 досега). Голяма част от тях обаче са с пожелателен характер, а думата \"може\" фигурира над 80 пъти. \"Нормално беше да има нов закон, тъй като последният и единствен от новото време - от 1996 г., е свършил своята работа и трябваше да се промени. Лошото е, че новият не отговаря на демократичните характеристики на спорта в съвременното общество и ни връща отново в 90-те години на миналия век\", коментира пред \"Дневник\" проф. Даниела Дашева от НСА, бивш министър на спорта в служебния кабинет на Огнян Герджиков и специалист по теория на спорта и спортната тренировка в Националната спортна академия (НСА). Според нея новите разпоредби са раздути, дават прекомерна роля на министъра и отварят вратата към излишно широка административна дейност, така че \"вместо да вървим напред със съвременен закон, отново ще тъпчем на място\". Тя смята за голям пропуск липсата на \"солиден анализ на стария закон\", за да се види кое работи и къде има пропуски. \"Не се променя философията на системата, не се изменя действащият модел\", е позицията и на депутата от БСП и член на парламентарната комисия за младежта и спорта Иван Ченчев. Той добави, че в хода на дебатите представители на левицата са направили 70 предложения към текстовете, от които са били приети около половината: \"Тези обаче, които касаеха промяната на модела, не минаха\". Наемът на базите - повече време и инвестиции Най-съществената промяна в закона е увеличаването от 10 до 30 г. на максималния срок за безвъзмездно отдаване на спортни обекти и съоръжения, които са държавна или общинска собственост. Срокът важи само в полза на спортен клуб, спортна федерация или обединен спортен клуб, регистриран като юридическо лице с нестопанска цел за общественополезна дейност, а заявителят се задължава до три години да инвестира сума, не по-малка от 50% от пазарната оценка на обекта, когато става въпрос за отдаване над 10 г. По време на обсъжданията спортният министър многократно заяви, че промяната засяга всички клубове и целта ѝ е да има равнопоставеност между тях. Отделно според него тя ще стимулира частните инвестиции в спортната инфраструктура. Сред тези, които обявиха, че очакват промяната, е футболният \"ЦСКА - София\". Клубът спечели конкурса за базите \"Българска армия\" и Панчарево и в началото на годината подписа договор за ползването им, като неколкократно заяви, че очаква влизането в сила на новия закон, за да удължи срока на договора. \"Дано се споразумеем, но да направим публично-частно партньорство, за да може да инвестираме там. Ние ще си тръгнем рано или късно, но който дойде след нас, поне да сме оставили нещо\",  каза собственикът Гриша Ганчев в предаването \"Код спорт\" . Промените в закона следят и във волейболния ЦСКА, който от десетилетия ползва намиращата се в окаяно състояние зала \"Васил Симов\". Президентът на клуба Александър Попов заяви пред \"Дневник\", че се надява новият закон да помогне за решаването на проблема със залата. Клубът общува с министерството на спорта, като заявява намерения да вземе съоръжението за 10 г. с готов с инвестиционен план за между 300 и 500 хил. лв. Спорт за всички Въпреки декларираните намерения масовият спорт отново има съвсем оскъдно място в закона, при това текстът е изцяло с пожелателен характер: \"Общините подпомагат приоритетно дейностите в областта на спортa за всички\", като условията и редът как да става това се оставят на решения на всеки общински съвет. \"В Европа и по света в повечето случаи общините се грижат за развитието на спорта за всички. Но не знам тук при нас как ще стане, дали общините могат да се справят с тези задачи. Те имат някаква инфраструктура, но ако ще се организират дейности само пожелателно, не е ясно с какви средства ще е\", коментира Даниела Дашева. \"Повечето от общините не назначават спортни специалисти, нямат програми за спорт като част от регионалните програми за развитие и отделят за спорта за всички от 1 до 3 лв на жител. Имаше очаквания законът да ги задължи да възстановят детско-юношеските школи, но напразно\", смята и бившият зам.-председател на парламентарната комисия за младежта и спорта Вили Лилков Срещу фантомите За да ограничи клубовете фантоми, които съществуват само формално, законът предвижда, че за да получи лиценз, една федерация трябва да има поне седем членуващи клуба. За право на държавно финансиране ще се изискват над 15 членове. Според Иван Ченчев обаче процесът на лицензиране е излишен, защото удължава административния процес и е свързан с подготовката на 27-28 документа, за които се плащат такси: \"България е единствената страна в евросъюза, в която федерациите се лицензират, навсякъде другаде те се регистрират\". Новият закон обаче прави промяна, като лицензът става безсрочен, но се очаква контролът да е по-строг. Спортните клубове са задължени да имат договор с треньори в съответния спорт (а ако са многоспортови клубове - най-малко по един вид спорт), в който са регламентирани правата и задълженията им. Според министерството това хем ще намали броя на клубовете фантоми, хем ще задържи повече специалисти в спорта. \"Представете си колко треньори на основен трудов договор могат да назначат клубовете - това означава да се плащат осигуровки и всякакви други неща. Не знам колко клуба ще го направят. Ние не можем да намерим учители по спорт за спортните училища, а представете си как ще намерим за клубовете\", е гледната точка на Даниела Дашева. Според нея законът не стимулира ангажирането на студенти от НСА в клубовете, за да помагат на треньорите и да трупат опит в професията, което би могло да бъде решение за по-малките клубове, неспособни да осигуряват специализирани кадри на трудов договор. По думите на Дашева законът пропуска механизма за създаване на т.нар. управленски кадри в областта на спорта, което поставя въпроса как ще се управлява системата без специалисти. Не е регламентирано и доброволчеството, което е ключов елемент на съвременния спорт. Пропуснатите възможности  Макар при встъпването си във втори мандат Кралев да си постави за цел да \"върне науката в спорта\", темата почти отсъства от новия закон. Научната дейност е заложена като ангажимент на НСА, спортните катедри на други висши училища, институтите на БАН и... министъра, който може дори да \"внедрява научните достижения в областта на спорта в тренировъчния процес\". Според Даниела Дашева обаче липсата на специализиран научен център с технологично осигуряване обрича на провал идеята, а с нея и очакванията за сериозни резултати в елитния спорт. На практика нищо не се променя и в идеята за развитие на спорта за високи постижения. От него отпадна периодично осъжданата идея да се създаде специализирано звено, което да отговаря за подготовката на олимпийските отбори, включително с осигуряването на бази, оборудвани научно, медицински и с модерни съоръжения. Според Ченчев е трябвало да бъде прието предложението да се създадат един или повече национални центрове за централизирана подготовка. Дашева споделя мнението, като казва, че това би дало резултат. Тя повдига въпроса и за пропуснатата възможност да се погледне в бъдещето чрез стимулиране на детско-юношеските школи. \"Отсъства тази цяла област, откъдето идва резервът в спорта. Какво ще правим ние с резерва и искаме ли въобще да имаме такъв? Какво ще правим с младите? Как ще ги стимулираме? Къде освен в спортните училища, които така или иначе са загубили своето значение. Трябваше да се помисли, особено при този демографски срив и всичко друго, което интересува децата в момента\", добави Дашева.", "date": "2018.10.31", "title": "Нов закон, стари проблеми: какво бъдеще очаква българския спорт"}
{"url": "https://www.dnevnik.bg/sviat/2018/10/31/3336742_trump_trugva_na_agitaciia_v_kljuchovi_shtati_sedmica/", "text": "Президентът на САЩ Доналд Тръмп тръгва на обиколка в осем щата в седмицата преди  междинните избори  на 6 ноември. Тръмп ще мине през Флорида, Мисури, Западна Вирджиния, Индиана, Монтана, Охайо, Джорджия и Тенеси, пише агенция \"Ройтерс\". Миналата седмица той бе в Северна Каролин и Илинойс. Тръмп ще опита да съдейства на партията си в щати, където надпреварата ще бъде оспорвана, и да предотврати сценария, в който демократите си  връщат контрола  над Камарата на представителите. \"Нито един републиканец, нито един помощник, нито един човек не може да раздвижи  политическите класации  така, както президента Тръмп\", коментира пред \"Ройтерс\" политическият директор на Белия дом Бил Степиън. Доскоро прогнозите показваха висок шанс демократите да си върнат долната камара на Конгреса, но в последните седмици привържениците на Републиканската партия се активизират и анализаторите вече говорят и за шанс те да запазят контрола над законодателната власт. Сериозна е и възможността консервативната партия да удържи и Сената, където 35 от 100-те сенатори трябва да бъдат сменени. (26 от тях са демократи, а 9 – републиканци). Вдъхновен от скорошното увеличение на одобрението за него, което достигна 47% според някои допитвания, Тръмп засили агитацията по две основни теми – незаконната имиграция и битката в Сената за одобряването на Брет Кавано като член на Върховния съд.", "date": "2018.10.31", "title": "Тръмп тръгва на агитация в ключови щати седмица преди изборите"}
{"url": "https://www.dnevnik.bg/detski_dnevnik/2018/10/31/3336517_strashno_i_zabavno_s_decata_na_helouin/", "text": "Стиска ли ти да влезеш в Mall of Sofia Най-страшният лабиринт очаква от 11.30 до 19.30 безстрашните посетители на мола. Входът е свободен, изходът е само за оцелелите. Очакват ги духове, призраци и зомбита от друго измерение, писъци от дълбините на отвъдното... За най-малките от 16.30 до 19.30 ще има безплатно рисуване върху лица и хелоуин грим. И още: работилница за направа на тикви-фенери и тематична украса. А от 17.30 до 19.30 всички деца са поканени на конкурс за най-страховит костюм. Страшна, но забавна наука в TechnoMagicLand  Науката винаги може да е забавна и от детския център  Technomagicland  смятат да докажат това с пълна сила на Хелоуин. Там между 16 и 20.30 ч. в ще стане страшно, защото ще има вампири, тикви, слайм, бонбони и един конкурс. Техномагове и доброволци са се погрижили мястото да се превърне в арена на невероятни (и вкусни) изживявания, а от посетителите се иска добро настроение. Подробности можете да видите  в програмата , защото едно от събитията изисква предварително записване, а друго – креативна подготовка. Поканени са деца над 7-годишна възраст, като билетът е на цена 10 лв. за дете и 15 лв. за възрастен и включва участие във всички дейности, като при тези със записване важи редът на регистрация до изчерпване на местата. Страховито и разтреперващо парти в \"Патето Яки\" От 18.30 часа млади и техните родители са добре дошли в столичния детски клуб \"Патето Яки\", който ще бъде завладян от страха. Духове и призраци ще надничат през прозорците, за да гледат как гостите се забавляват. Незнайно и зловещо същество ще води партито. Гостите могат да очакват игри, музика и лакомства. Те трябва да са приготвили своите страшни костюми, та да разтреперят останалите. Входът - 20 лв. Подробности -  тук . Вси светии за малките в Банкя И родителите на деца от 3 до 5 години са поканени на  Хелоуин парти в бъдещия детски център \"Бълбук\" . Домакините му са подготвили празнична програма с игри и изненади, музика и още лакомства. Началото е в 16.30 часа. Организаторите молят гостите да са точни, защото започват с изненадите от самото начало. Хелоуин парти в Несебър Детски център Smiley Kids  каним децата от 17.30 часа да покажат най-хубавите си костюми – страшни, прекрасни, интересни... Ще има и конкурс, и грим, и лакомства, и снимки. Магична вода и научен Хелоуин в Бургас От 18.30 ч. деца и родители са добре дошли на шоуто \"Магична вода и научен Хелоуин\" в  парти център \"Щура лаборатория\" . Необходимо е предварително записване на тел. 0885869029. Ще се изливат чаши с вода на главата на Щурия професор, преобразен в магическо същество. Вещици и вълшебници ще размахват вълшебни пръчици, ще пълзят полимерни червеи, ще се чуе как вият вампирите, тикви ще бълват кълба пара и дим. Ще се разпарят балони, от които ще валят лакомства. Входът за деца е 15 лв.  Маскарад и работилници в Мол Бургас Плаза  Точно в 17.30 часа  четири работилници отварят за малките посетители  на мола, които могат да си изработят духчета, маски и рисунки върху балони и лица. За всеки участници ще има сладки изненади, а за най-добрите произведения - награди. После ще има и маскарад с конкурс за костюми. А когато падне пълен мрак, с много музика, танци и подаръци духът на Хелоуин ще се раздвижи с Бала на чудовищата. \"Хелоуин по български\" в Пловдив В 18 часа от Римския стадион ще тръгне  звънко кукерско дефиле , придружено от гайди, което ще спре на центъра. Там всеки кукерски състав ще покаже своята ритуална игра. Маскирането е задължително. Градски Хелоуин парад във Варна От 10.30 часа в мол Варна е организирана работилница за Хелоуин аксесоари, а в 18 часа от централното фоайе на мола ще започне празничното шествие под ръководството на \"главните вампири\" - актьори от Кукления театър в града. Всъщност целия ден фоайето ще гъмжи от вампири и зомбита, феи и принцеси, приказни и филмови герои Парадът е за всички, без ограничение на възрастта и персонажите, в които са се превъплътили. Какво още - вижте  тук . Отваряйте си очите на четири в мол Русе Страшни приказки и легенди оживяват от 15 до 19.30 часа  в Mall Rousse , където ще се срещат таласъми, духове и вещици. Посетителите ще се потопят в свят на магии и заклинания, ще има и лакомства.", "date": "2018.10.31", "title": "Страшно и забавно с децата на Хелоуин"}
{"url": "https://www.dnevnik.bg/sviat/2018/10/31/3336677_kak_iadreniiat_sintez_stana_sveshten_graal_za/", "text": "Покойният британски физик Стивът Хокинг го наричаше най-обещаващата технология на човечеството, а учените отдавна знаят, че има потенциал за революция в енергийната индустрия. Въпреки че технологията е изпитание и разходите са твърде големи, милиардерите Джеф Безос, Бил Гейтс и Питър Тийл са едва трима от всички по следите на тази технология,  пише \"Блумбърг\" . Изданието припомня, че съоснователят на \"Майкрософт\"  Пол Алън , който почина наскоро, също участваше в проекта за създаване на Международен експериментален реактор в Кадараш, Южна Франция. Колкото и трудно да е заради огромните разходи, напредъкът в изследванията с необичайни материали, 3D принтирането, машинното самообучение и обработката на данни променят ситуацията. \"Това е моментът \"Спейс екс\" за (ядрения) синтез\", казва Кристофър Маури, който управлява подкрепяната от Безос компания General Fusion Inc. край Ванкувър, Канада. Според него обаче \"правителствата не работят с нужната бързина\", която би преобразила енергетиката и би отвърнала на климатичните промени. Компанията на Алън TAE Technologies бе единствената в областта преди две десетилетия. Сега по същата цел работят поне 20 съперници и това доведе до \"експлозия от открития\", подхранващи конкуренцията, нужна за пробив, отбелязва \"Блумбърг\". Проблемът не е в самия синтез, а в задачата да се произведе повече енергия, отколкото се използва за него. Изискват се температури, по-високи от поддържаните от звездите, и овладяване на резултата от задействаните реакции. Според IP Group, базирана в Лондон организация, която инвестира в интелектуална собственост, иновацията обаче ще се окаже доходоносна, дори синтезът за търговска употреба да е далеч. Патенти за изобретения от софтуер, който подхранва изгарянето на плазма при 150 млн. градуса по Целзий, до нов тип магнит с приложение в здравеопазването.", "date": "2018.10.31", "title": "Как ядреният синтез стана \"свещен граал\" за милиардерите в САЩ"}
{"url": "https://www.dnevnik.bg/sviat/2018/10/31/3336868_otkrito_e_predpolagaemoto_mestonahojdenie_na_razbiliia/", "text": "Началникът на индонезийската армия маршал Хади Тчахджанто заяви, че е открито място в индонезийски води, където е възможно да се намира корпусът на  разбилия се в понеделник в Яванско море  самолет на компанията \"Лайън еър\", предадоха агенциите. При инцидента загинаха 188 души. По думите на Тчахджанто спасително-издирвателните екипи са установили възможното място на морското дъно, на което се намира корпусът на самолета. Досега бяха открити отломки и тленни останки, но не и корпусът на самолета и черните кутии. Боингът, който беше само на два месеца, се разби в понеделник минути след като излетя от Джакарта, при което загинаха всички 189 души на борда. Тчахджанто заяви, че до установеното местоположение ще бъде изпратен екип, който да потвърди находката. Опечалените роднини на загиналите дадоха проби за ДНК тестове, за да помогнат да бъде установена самоличността на жертвите от катастрофата, която отново разпали безпокойствата за безопасността в бързоразвиващата се авиоиндустрия на Индонезия, отбелязва \"Асошиейтед прес\".  Капитанът на индонезийски кораб влекач заяви днес, че видял самолета, когато се разбивал. По думите му при катастрофата се чула експлозия, а при самия удар самолетът се разпаднал, предаде ДПА. \"Самолетът се разби с шумна експлозия\", каза капитан Рахмат Сламет пред местна телевизия. \"Не видях корпуса на самолета на повърхността на водата, но видях опашката му, докато потъваше\", добави той. Рахмат каза, че се намирал на около миля от мястото на катастрофата и наредил на екипажа си да си сложат спасителните жилетки, за да спасяват пострадалите. Обадил се по радиото и на властите в пристанище \"Танджун приок\" в Джакарта. \"Когато се приближихме към мястото, на повърхността изплуваха неща като седалки, спасителни жилетки, тръби и вещи на пътниците\", каза Рахмат.", "date": "2018.10.31", "title": "Открито е предполагаемото местонахождение на разбилия се самолет в Индонезия"}
{"url": "https://www.dnevnik.bg/kultura/2018/10/31/3336809_uchenici_i_studenti_shte_vlizat_bezplatno_na/", "text": "По повод Деня на народните будители Софийската филхармония подарява на учениците и студентите безплатен вход за всички свои концерти до края на годината. Всеки, представил на касата на зала \"България\" документ, който да го удостоверява като ученик или студент, ще може да получи безплатен пропуск за ноемврийските и декемврийските концерти от юбилейния афиш на филхармонията, която отбелязва своята 90-а годишнина. Това ще се случва два часа преди началото на съответния концерт при наличието на свободни места. Поводът е Денят на народните будители, а причината - мисията на Софийската филхармония да създава и поддържа нова и млада публика. Сред имената, които ще излязат на сцената до края на годината, са световноизвестните диригенти Антони Вит, Йорма Панула, Юка-Пека Сарасте, Найден Тодоров, Шарл Дютоа, клавирните изпълнители Людмил Ангелов, Аглика Генова и Любен Димитров, Борислава Танева, оперната прима Александрина Пендачанска и виолистката Табеа Цимерман. Кампанията не включва концертите от образователната програма на Софийската филхармония \"Фортисимо фамилия\".", "date": "2018.10.31", "title": "Ученици и студенти ще влизат безплатно на концертите на Софийската филхармония"}
{"url": "https://www.dnevnik.bg/sport/2018/10/31/3336774_totnum_udulji_dogovora_si_s_naiki_do_2033_g_sreshtu/", "text": "Тотнъм\" и компанията за спортна екипировка \"Найки\" са удължили партньорството си с един от най-големите договори в английския футбол. Президентът на \"шпорите\" Даниел Леви обяви, че клубът ще носи екипите на американския концерн до 2033 г. Партньорството между  \"Тотнъм\"  и компанията за спортна екипировка започна през 2017 г., но договорът е бил удължен, което ще направи общата му продължителност 15 години. По непотвърдена информация \"Тотнъм\" ще получава по 30 милиона паунда на сезон след влизането в сила на новия контракт от 2019 г. Общо за целия договор \"шпорите\" ще вземат около 400 милиона паунда. \"Тази сделка ни дава сигурност и доказва, че клубът продължава да се развива в икономически план. В последните месеци ние подписахме нови договори с \"Ауди\", IWC Schaffhausen, HPE и EA Sports\", каза Леви. Договорът на \"Тотнъм\" обаче е далеч от тези, които подписаха два от конкурентите на тима във Висшата лига \"Манчестър юнайтед\" и \"Арсенал\". \"Червените дяволи\" получават по 75 милиона паунда на сезон от \"Адидас\", като сделката е до 2025 г. Наскоро  \"артилеристите\" също подписаха  с германската компания срещу 60 милиона годишно за пет сезона. \"Найки\" си гарантира пореден отбор с дългосрочен договор. Американската компания доставя екипировка и на \"Челси\" с договор по 60 милиона паунда на сезон до 2032 г.", "date": "2018.10.31", "title": "\"Тотнъм\" удължи договора си с \"Найки\" до 2033 г. срещу почти 400 милиона паунда"}
{"url": "https://www.dnevnik.bg/evropa/2018/10/31/3336879_ungarskata_operatorka_ritala_migranti_be_opravdana/", "text": "Унгарският върховен съд оправда операторката, която  бе заснета  да рита мигранти на границата през 2015 г., предаде Би Би Си. В началото на миналата година Петра Ласло бе осъдена на три години пробация заради действията си от по-нисш съд. Най-висшият съд в страната обаче реши, че тя е трябвало да бъде обвинена за простъпка, а не за престъпление. Съдът заяви, че действията й, които  привлякоха международно внимание , са \"морално неправилни и незаконни\", но по отношение на нарушението те не са достатъчно тежки, за да бъдат класифицирани като престъпни. Инцидентът се случи през 2015 г. Тогава операторката бе заснета да спъва и рита имигранти, бягащи от полицията. Сред тях бе и мъж, носещ дете на ръце. Тогава тя работеше за телевизия, близка до крайнодясната партия \"Йоббик\", откъдето бе уволнена. Мъжът и синът, заснети на видеото, по-късно получиха убежище в Испания, където на мъжа бе предложена работа като футболен треньор.", "date": "2018.10.31", "title": "Унгарската операторка, ритала мигранти, бе оправдана"}
{"url": "https://www.dnevnik.bg/na_put/2018/10/31/3336117_grebec_na_galera_veche_e_zabavlenie/", "text": "За военен кораб, част от натовската флотилия, гръцкият кораб \"Олимпиас\" е доста необичаен Той има нулев въглероден отпечатък и система на задвижване с човешка тяга, разказва репортаж на \"Асошиейтед прес\". 37-метровият дървен съд, закотвен на пристанище Flisvos Marina е експериментална реконструкция на триера - древногръцки военен кораб, прекъснал персийското нахлуване в Европа и властвал в Средиземно море векове наред. Всяко лято посетителите могат да усетят начина на живот на галерите така, както са го усещали живелите преди 2500 години. Дългите тесни кораби от онези времена са имали две малки платна, но основен двигател са били усилията на 170-те гребци, седящи от двете страни под палубата \"на три етажа\" шахматно един под друг. Желаещите да приемат предизвикателството гребат в продължение на два часа до остров Саламина, където, според преданията, е роден героят от \"Илиада\" Аякс. Именно тук през 480 г. преди Христа атинската флотилия побеждава нахлуващите по море перси в една от най-големите битки на античността. По това време гребците са били свободни граждани, а ритъмът на движенията им се отмервал от свирач на флейта. Днешните гребци се притесняват, че не притежават достатъчно сила, че ще нарушат ритъма или просто че няма да се справят, докато идеята е да се забавляват, коментира пред агенцията организатор на атракцията. Заради тяхната безопасност по маршрута триерата е придружавана от катер и противопожарен кораб. Построен по плановете на британския военноморски архитект Джон Койтс през 1985-87 г., \"Олимпиас\" пренася Олимпийския огън в Атина през 2004 г. и след това прекарва десетилетие на сушата. Пътуванията за развлечение започват през 2016 година.", "date": "2018.10.31", "title": "Гребец на галера вече е забавление"}
{"url": "https://www.dnevnik.bg/sport/2018/10/31/3336877_svetovno_purvenstvo_s_48_otbora_e_vuzmojno_oshte_v/", "text": "Президентът на Световната футболна федерация (ФИФА) Джани Инфантино обяви, че увеличаването броя на участниците на световни първенства е възможно още в Катар. Страната на Арабския полуостров ще бъде домакин на шампионата през 2022 г., а за момента разразстване на участниците е планирано за 2026 г. при съвместното домакинство на САЩ, Мексико и Канада. Въпреки това Инфантино вярва, че Катар и ФИФА могат да се справят. \"Решихме да увеличим броя на отборите от 32 на 48 за първенството през 2026. Може ли обаче да се случи още през 2022 г. за шампионата в Катар? Аз мисля, че да. Защо да не опитаме\", каза Инфантино по време на конгреса на Азиатската конфедерация (AFC). Той добави, че увеличаване на броя на участниците ще донесе повече квоти на тимовете от Азия. Катар, която има население от едва 2.5 милиона души и е най-малката по площ на Арабския полуостров (11 хиляди кв. километра), трудно ще се справи с първенство с 48 отбора. Според Инфантино страната ще се нуждае от помощ от своите съседи. В момента обаче Саудитска Арабия и Обединените арабски емирства (ОАЕ) прекъснаха своите дипломатически отношения с Катар и забраниха търговията със страната. Причината бяха обвинения към Катар, че спонсорира световния тероризъм.", "date": "2018.10.31", "title": "Световно първенство с 48 отбора е възможно още в Катар 2022, каза Инфантино"}
{"url": "https://www.dnevnik.bg/ot_vas/galeriiotvas/2018/10/31/3336454_chitatelska_fotogaleriia_rim/", "text": "Църквата \"Сан Клементе\" в Рим е скъпа за нас, защото е свързана с името на един от двамата братя просветители Кирил.", "date": "2018.10.31", "title": "Читателска фотогалерия: Рим"}
{"url": "https://www.dnevnik.bg/evropa/2018/10/31/3336888_i_avstriia_se_otkazva_ot_pakta_na_oon_za_migraciiata/", "text": "Австрия ще последва САЩ и Унгария и ще се оттегли от пакта на ООН за миграцията заради опасения, че той може да размие линията между законната и незаконната миграция, заяви дясното правителство на страната, цитирано от \"Ройтерс\". Пактът бе одобрен през юли от всички 193 държави - членки на ООН, с изключение на САЩ, които се оттеглиха миналата година. Дясното правителство на премиера Виктор Орбан, който е противник на миграцията, заяви, че  няма да подпише  окончателния документ на церемония в Мароко през декември. Полша, която влезе в спор с Брюксел заради съпротивата си срещу националните квоти за търсещи убежище,  обмисля да направи същото . \"Решихме, че няма да се присъединим към пакта\", каза австрийският канцлер Себастиан Курц, който управлява в коалиция с крайнодясната Австрийска партия на свободата. Австрия няма да изпрати свой представител на церемонията по подписването в Мароко и ще се въздържи от гласуване в ООН за пакта следващата година, заявиха Курц и вицеканцлерът Хайнц-Кристиан Щрахе, като допълниха, че кабинетът формално ще одобри решението в сряда. Миналия месец те  изразиха опасения , че пактът може да ограничи суверенитета. Въпреки че договорът не е задължаващ, настоящото десноцентристко правителство на Австрия се безпокои, че в бъдеще препоръките на договора ще станат част от международното право. Кабинетът на Курц е против текстовете в споразумението, които предвиждат членове на семействата на мигранти да пристигат от чужбина, мигрантите да получават образование и здравни услуги, както и да се преселват хора, които страдат от промените в климата.", "date": "2018.10.31", "title": "И Австрия се отказва от пакта на ООН за миграцията"}
{"url": "https://www.dnevnik.bg/bulgaria/2018/10/31/3336895_karakachanov_opredeli_kato_greshka_naznachavaneto_na/", "text": "Предложението за назначаването на Петър Харалампиев за директор на Агенцията за българите в чужбина (ДАБЧ) беше мое и беше грешка.Това заяви вицепремиерът и лидер на ВМРО Красимир Каракачанов в ефира на Би Ти Ви. \"Той представлява едно гражданско сдружение, което е активно в обществото. Тъй като неговото сдружение претендираше, че е патриотично, ние сме го поканили. Оттук нататък номинацията му е от самото сдружение \"БГ патриот\". Аргументът бил, че Харалампиев и неговото сдружение години наред са били активни в организиране на концерти и благотворителни културни мероприятия в Македония, Западните покрайнини и Украйна. По думите му той бил предупредил Харалампиев заради забавяне на преписките в ДАБЧ. \"ВМРО никога не се е финансирала от продажба на документи за българско гражданство. Обвиненията за това са абсурдни глупости. В своята история в последните 20 години ВМРО винаги е поддържала каузата българите от Македония, от Западните покрайнини, Украйна и Молдова да получават българско гражданство по облекчена процедура\", заяви Каракачанов и добави, че корупционни схеми има там, където проблемите се решават трудно. Вчера в ефира на Би Ти Ви, депутатът Велизар Енчев цитира данни за нередности в агенцията, които се базират на сигнал на Катя Матева, бивш директор на дирекция \"Българско гражданство\" в Министерството на правосъдието. Според Каракачанов тя търси реванш. \"Тя стопираше производството на български документи за издаване на паспорти на етнически българи от Македония, а даваше на хора от Турция. Това предизвика протести и аз я предупредих\", каза вицепремиерът. Същия ден Каракачанов даде интервю за \"Епицентър\", в което отрече да има общо със скандала. \"Аз имам много грешки, правил съм конюнктурни коалиции, но никога не съм правил грешки спрямо Македония. Откакто аз съм председател на ВМРО, една стотинка от Македония или откъдето не е придобита в наша полза. И ако някой докаже противното, готов съм веднага да напусна поста, да се откажа от политиката и да се гръмна със законно притежавания си пистолет на площада в София\", заяви той. На 30 октомври стана известно, че председателят на Държавната агенция за българите в чужбина Петър Харалампиев е  привлечен към наказателна отговорност  в качеството на лидер на организирана престъпна група за подкупи и други престъпления. До момента са повдигнати обвинения на четирима души, сред които председателят Харалампиев и главният секретар Красимир Томов. Вчера  зам. главният прокурор и доскорошен шеф на спецпрокуратурата Иван Гешев  обяви, че днес ще бъдат повдигани обвинения по разследването в агенцията, а подробности за акцията ще има най-рано в сряда.", "date": "2018.10.31", "title": "Каракачанов обяви за грешка предложението си за шеф на Агенцията за българите в чужбина"}
{"url": "https://www.dnevnik.bg/evropa/2018/10/31/3336896_kak_velikobritaniia_se_gotvi_da_raztursi/", "text": "Великобритания би могла да стане първата голяма световна икономика, която да обложи с данък интернет гигантите, предаде \"Франс прес\". Това става на фона на продължаващите преговори на европейско и световно равнище за облагане с данък на американските интернет гиганти като \"Гугъл\" (Google), \"Епъл\" (Apple), \"Фейсбук\" (Facebook) и \"Амазон\" (Amazon), наричани \"Гефа\" (Gafa) - акроним на четирите най-големи технологични компании. Строгият и деен министър на финансите на Великобритания Филип Хамънд няма навика да прави резки промени. Убеден консерватор, той обикновено подкрепя намаляването на данъците и винаги посреща с отворени обятия компаниите. В понеделник обаче Хамънд  разбуни духовете, като обяви  в края на речта си за бюджета в британския парламент \"данък върху цифровите услуги\". \"Едно международно споразумение е най-доброто решение в дългосрочен план. Напредъкът в това отношение е невероятно бавен и не можем да губим твърде много време в безкрайни дискусии. Ние ще въведем данък върху цифровите услуги в Обединеното кралство\", обяви той под приветствените възгласи на депутатите. Това ще бъде налог от 2 процента върху някои конкретни цифрови услуги: \"търсачки, социални мрежи и магазините за онлайн пазаруване\" според министерство на финансите. С този данък ще бъдат обложени само компании, които имат годишен оборот над 500 милиона паунда (560 милиона евро). Ако той бъде въведен през април 2020 година, би могъл да носи около 400 милиона паунда годишно до 2022 година. Без изрично да се споменава, данъкът е насочен пряко към големите американски технологични компании като \"Гугъл\", \"Епъл\", \"Фейсбук\" и \"Амазон\". Ниските данъци, които те плащат във Великобритания, редовно са обект на критика в пресата. Вчера в навечерието на Хелоуин в. \"Сън\" публикува фотомонтаж, който представя шефа на \"Фейсбук\" Марк Зукърбърг като вампир. Изданието изразява задоволство, че в крайна сметка и на интернет гигантите \"ще им бъде изсмукана кръвта\". Ръководители на европейски технологични компании като \"Спотифай\" (Spotify), \"Букинг.ком\" (Booking.com) и \"Цаландо\" (Zalando) вече изразиха \"сериозно безпокойство\" от намерението на ЕС да обложи с данък интернет гигантите. Такава мярка би навредила на икономическия растеж и иновациите, на инвестициите и заетостта в цяла Европа, посочват ръководителите на 16 компании. Според тях предлаганият данък \"е замислен за много рентабилни големи компании, но ще има несъразмерен ефект за европейските компании, което ще доведе до несправедливо отношение\". /БТА", "date": "2018.10.31", "title": "Как Великобритания се готви да разтърси технологичните гиганти с нов данък"}
{"url": "https://www.dnevnik.bg/video/2018/10/31/3332597_kak_se_pravi_zombi_video/", "text": "Диана Борисова се занимава с грим повече от 18 години и днес е собственик на школата  Fiore Make Up , в която обучава бъдещи професионалисти в тази област. Работила е в медии, театри и в кинопродукции. Днес пред камерата на \"Дневник\" Борисова заедно с курсистката си Теодора Хинкова представя актуалния в последните години около празника Хелоуин грим в стил \"зомби\". Превръщането на младо момиче в герой от филм на ужасите отнема около два часа. Работи се със специални силикони, желатини и латекс, което позволява на курсистите да опознаят различните похвати в театралния и киногрим.", "date": "2018.10.31", "title": "Как се прави зомби (видео)"}
{"url": "https://www.dnevnik.bg/sport/2018/10/31/3336883_snimka_na_denia_bulgarski_vratar_dostigna/", "text": "Българският вратар Димитър Евтимов помогна на третодивизионния \"Бъртън Албиън\" да се класира за четвъртфиналите в турнира за Купата на лигата. Тимът му победи двукратния европейски шампион \"Нотингам форест\" с 3:2 и се класира сред осемте най-добри. Евтимов и \"Бъртън\" елиминират втори отбор, който е над тях в йерархията на английския футбол. В първия кръг третодивизонният тим победи елитния \"Бърнли\", а \"Нотингам\" е част от \"Чемпиъншип\".", "date": "2018.10.31", "title": "Снимка на деня: Български вратар достигна четвъртфиналите в Купата на Англия"}
{"url": "https://www.dnevnik.bg/sviat/2018/10/31/3336911_puchdemon_suzdava_paralelno_katalunsko_pravitelstvo/", "text": "Каталунското правителство на Ким Тора представи в Барселона така наречения Съвет на републиката - нещо като паралелно правителство, ръководено в Белгия от предшественика на Тора и негов ментор Карлес Пучдемон, предаде \"Франс прес\", цитирана от БТА. Представянето стана вчера вечерта. По този начин Пучдемон се опитва да запази влиянието си върху каталунските дела година след като замина в Белгия в изгнание. Новата структура ще бъде частно юридическо лице, лишено от официален статут, за да бъдат избегнати проблеми с испанското правосъдие. Но тя ще координира делата си с регионалното правителство в Барселона. Мисията на новата структура е напредък към независимост и търсене на подкрепа на международната сцена за каталунската кауза за постигане на независимост. Този Съвет на републиката ще има за задача да съгради република по един неусложнен начин, по един по-свободен и по-сигурен начин, защитен от злоупотребите на испанската държава, каза Пучдемон чрез видеоконферентна връзка от Белгия. Той допълни, че правителството на Ким Тора е ограничено от действията на испанското правосъдие. Според каталунското издание \"Ла Вангуардия\" за инициаторите няма никакво съмнение, че съветът е рожба на \"мандата, възникнал с (референдума на) 1 октомври\". Става дума за допитването, с което една трета от каталунците поискаха независимост от Испания и което бе последвано от декларация, поставила автономната област под прякото управление на Мадрид за месеци. Засега нито съставът, нито функциите на Съвета на републиката са представени детайлно. Но привържениците на каузата за независимост на Каталуня обясниха, че биха искали той да бъде допълнен и от нещо като паралелен парламент. Каталунската антисепаратистка опозиция разкритикува тази инициатива и нарече новата структура \"фалшива\". Новата инициатива бе обявена броени дни след като Пучдемон и Тора обявиха създаването в събота на нова партия, наречена \"Призив\". Тя цели да обедини всички сепаритистки формации. \"Възможността за работа с правителството (на Каталуня) и парламента ще са много ограничени поради обстоятелствата, които знаем всички. Съветът ще действа без юздите на една авторитарна държава\", каза самият Пучдемон, имайки предвид Испания.", "date": "2018.10.31", "title": "Пучдемон създава паралелно каталунско правителство"}
{"url": "https://www.dnevnik.bg/politika/2018/10/31/3336889_parlamentut_subra_kvorum_ot_tretiia_put_bsp_i_dps_ne/", "text": "Депутатите от \"БСП за България\" няма да участват при регистрацията за събиране на кворум в началото на парламентарните заседания до оставката на вицепремиера Валери Симеонов, за която настояват и майките на деца с увреждания. Това обяви зам.-председателят на парламентарната група Крум Зарков, след като по-рано днес БСП и ДПС три пъти не се регистрираха при набирането на кворум. На въпрос дали БСП ще иска и  оставката на вицепремиера Красимир Каракачанов заради разследването за получаването на българско гражданство от чужденци , Крум Зарков обяви, че социалистите настояват за дълбочинно разследване на политическите връзки в Държавната агенцията за българите в чужбина, на база на което да вземат решение. Двете партии казват, че няма координация в действията им, но критикуват Валери Симеонов заради думите му, че  законопроектът за хората с увреждания е опит да се угоди на \"кресливи жени с уж болни деца\" . Попитан дали отсъствието на ДПС от пленарната зала е свързано с Валери Симеонов, зам.-председателят на парламентарната група Йордан Цонев обяви, че въпросът е реторичен. Засега от ДПС не уточняват дали ще продължават да бойкотират регистрацията за кворум. Първа точка в дневния ред на парламента за утре е  окончателното гласуване на т.нар. медиен закон, чийто основен вносител е Делян Пеевски . Парламентът започна работа с 51 минути закъснение днес, а кворумът от 121 депутати бе събран от третия опит и благодарение на решаващата регистрация на напусналия групата на социалистите Спас Панчев. Парламентарните групи на \"БСП за България\" и ДПС не бяха в залата. Миналата седмица  БСП се обяви за предсрочни парламентарни избори , а ДПС анонсира тактически действия за спасяване на демокрацията и постави ултиматум -  или оставка на Валери Симеонов, или оставка на правителството . Лидерът на движението Мустафа Карадайъ обяви, че предсрочни избори са неизбежни, но е важно какво следва след тях. Той  призова за обединение на партии и институции за запазване на мира и демокрацията у нас . В 9.00 часа днес в залата се регистрираха 111 депутати, а минути по-късно - 116 народни представители от ГЕРБ, \"Обединени патриоти\" и \"Воля\". Третият опит се забави близо 30 минути, когато се регистрираха точно 121 депутати, а председателят на парламента Цвета Караянчева обяви, че Спас Панчев има проблем с регистрацията, и изчака. Докато течеше регистрацията, депутатите от \"БСП за България\" и ДПС не бяха в залата. След това влязоха Мустафа Карадайъ и още няколко народни представители от ДПС, както и няколко социалисти. Съпредседателят на \"Обединени патриоти\" Волен Сидеров каза, че и друг път се е случвало да има проблеми с кворума. Депутатът от ГЕРБ Тома Биков коментира, че днес е загубен един час от работата на депутатите, но хората ще видят кой работи и кой - не.", "date": "2018.10.31", "title": "БСП няма да се регистрира за кворум в парламента до оставката на Валери Симеонов (обновена)"}
{"url": "https://www.dnevnik.bg/sviat/2018/10/31/3336931_edin_chovek_zagina_pri_vzriv_v_sgrada_na_ruskoto/", "text": "Експлозия избухна в управлението на руската Федерална служба за сигурност (ФСБ) в Архангелска област, в северната част на страната. Един човек е загинал, предаде ТАСС. Жертвата е мъж, който според източници на агенцията не е сътрудник на ФСБ и е издъхнал, докато му е била оказвана първа помощ. Сградата е евакуирана. Според федералното следствие взривно устройство е било внесено в сградата от 17-годишен местен жител, загинал при взрива. По предварителни данни е използвано самоделно устройство. Ранени са трима служители от местния клон на ФСБ. На местопроизшествието работят следователи и криминалисти, които разпитват очевидци и събират материали за експертизи. Образувано е наказателно дело за терористичен атентат и незаконно носене на боеприпаси, пише БТА.", "date": "2018.10.31", "title": "Един човек загина при взрив в сграда на руското контраразузнаване в Архангелск"}
{"url": "https://www.dnevnik.bg/sviat/2018/10/31/3336935_voenen_helikopter_se_razbi_v_afganistan_25_dushi/", "text": "Хеликоптер на афганистанската армия се разби в Югозападен Афганистан. Загинаха 25 души пътници и екипаж, предадоха световните агенции, като се позоваха на местните власти. Два армейски хеликоптера потеглили от провинция Фарах за съседната провинция Херат. По средата на пътя била загубена връзката с единия от тях. Хеликоптерът е паднал при лоши метеорологични условия, разказа Насер Мехри, говорител на губернатора на провинция Фарах. Машината се е разбила малко след излитането от планинския окръг Анар Дара. Сред пътниците са били заместник-командирът на армейския корпус на западната афганистанска зона и ръководителят на провинциалния съвет на Фарах. Говорител на талибаните каза, че те са свалили машината, но властите смятат, че лошото време е причина за катастрофата. /БТА", "date": "2018.10.31", "title": "Военен хеликоптер се разби в Афганистан, 25 души загинаха"}
{"url": "https://www.dnevnik.bg/kultura/2018/10/31/3336910_tochka_liniia_petno_predstavia_tvorbi_na_litovskiia/", "text": "Известният литовски художник Сергей Селеский гостува в България с изложбата си \"Точка, линия, петно\" по покана на департамент \"Изящни изкуства\" в Нов български университет (НБУ). Експозицията е изложена в музея на НБУ и вчера беше официално открита от зам.-ректора на учебното заведение доц. д-р Георги Арнаудов. Сергей Селеский се занимава дълго време с графичен дизайн, но нарича себе си художник и илюстратор. Той има дългогодишен опит като преподавател във Вилнюския хуманитарен университет и Беларуската академия по изкуствата. \"Ние живеем в свят, в който картината е изгубила своя смисъл и значение\", каза художникът и допълни, че затова подобни събития, на които се събират млади хора и се говори за изкуство, са много важни. На откриването Селеский разказа за първите стъпки в неговата методическа работа, които включват елементите точка, линия и петно, откъдето получава името си неговата изложба. Според него творецът не трябва да чака вдъхновение, за да започне да работи, а напротив - всекидневната \"работа с молива\" дава възможност за развиването на моториката на ръката и усъвършенства рисуването на отделни елемнети. Самият Селеский изработва от 1 до 15 картини на ден, като по този начин засилва още повече желанието си да рисува, разказа той пред гостите. Изложбата ще бъде в музея на НБУ и днес, а входът е свободен.", "date": "2018.10.31", "title": "\"Точка, линия, петно\" представя творби на литовския художник Сергей Селеский"}
{"url": "https://www.dnevnik.bg/sport/2018/10/31/3336876_sebastien_lyob_planira_da_uchastva_vuv_wrc_i_prez_2019/", "text": "Деветкратният световен шампион в ралитата Себастиен Льоб не е приключил окончателно със спорта. През уикенда 42-годишният французин  спечели рали \"Каталуня\"  и се превърна в шестия най-възрастен победител в старт от WRC. След това пилотът призна, че победата му го изкушава да продължи и през 2019 г. \"Беше много приятно отново да съм в битката за победата, самото усещане беше много по-различно и си го припомних. Това ме кара да си мисля за завръщане и през 2019 г.\", каза деветкратният шампион. Льоб се завърна за три старта през 2018 г., участвайки в Мексико (5-и), Франция (14-и) и Каталуня. Последният пълен сезон, който французинът караше, беше през 2012 г., когато взе и последната си световна титла. През 2013 г. Льоб започна с победа в рали \"Монте Карло\" и второ място в Швеция, след което участваше още в петия кръг в Аржентина, където победи и със само четири ралита завърши осми в крайното класиране. \"Не мисля, че завръщане с пълна програма е възможно. Дори и да карах малко тази година си припомних защо се отказах – натоварването е голямо, изисква се пълна концентрация\", добави пилотът. В последните три години той участва в Световния раликрос шампионат, но отборът му \"Пежо\" обяви, че закрива програмата си там. Всичко това му дава възможност за повече участия във WRC през 2019 г. \"Ситроен\" също обявиха, че могат да преосмислят плановете си за новия сезон. Първоначално заводският отбор планираше да има само две коли, които да бъдат пилотирани от новите им попълнения Себастиен Ожие и Есапека Лапи. \"В момента преговаряме с нашите партньори за възможно включване и на трети автомобил с пълна програма. Целта на \"Ситроен\" е титлата, а колкото повече и по-добри пилоти имаме, толкова по-добре\", каза изпълнителният директор на компанията Линда Джаксън. Междувременно Льоб обяви, че ще кара за четвърта поредна година в  рали \"Дакар\" . Френският пилот и навигаторът му Даниел Елена ще са зад волана на \"Пежо\" 3008. Автомобилният производител прекрати участието си в най-известната офроуд надпревара, но Льоб и Елена ще бъдат спонсорирани от компанията за енергийни напитки \"Ред бул\" и Bardahl (производител на лубриканти и добавки). \"Следващата 2019 г. ще започне рано за нас. С Даниел Елена отново ще сме в \"Дакар\" и ще преследваме победата\", съобщи Льоб. В дебюта си през 2016 г. Французинът спечели четири етапа и завърши на девето място в категорията на автомобилите. Година по-късно остана втори на едва пет минути зад съотборника си Стефан Петерханзел, като спечели и пет етапа. През 2018 г. французинът взе една етапна победа, но  в петия ден отпадна .", "date": "2018.10.31", "title": "Себастиен Льоб планира да участва във WRC и през 2019 г."}
{"url": "https://www.dnevnik.bg/bulgaria/2018/10/31/3336928_chastni_ohraniteli_poiskaha_da_sa_kum_ministerstvoto/", "text": "В писмо до медиите частни охранители поискаха дейността им да бъде регулирана от Министерството на икономиката, а не от МВР и напомниха, че са търговци, а не дирекции към МВР. В становище на Българската камара за охрана и сигурност и Индустриалния клъстер \"Сигурност\" се казва, че вътрешното ведомство отказва да им предостави методическите указания за контрол върху частната охранителна дейност. Аргументът е, че исканата информация била служебна тайна. Двете организации критикуват законодателната дейност, свързана с тяхната дейност. \"През последните няколко години сме свидетели на засилена законодателна и институционална активност в сферата на частните услуги за сигурност, което нямаше да бъде притеснително, ако не беше насочено към ликвидиране на този икономически сектор, осигуряващ над 57 000 работни места (по данни на НСИ само за сектор охрана)\", се казва в писмото. Там се допълва, че въпреки твърденията на управляващите, че ще се създава \"устойчиво и прозрачно законодателство, базирано на европейското такова и партньорството между МВР и фирмите от сектора в борбата с конвенционалната престъпност\", практиката показвала обратното. \"Приема се законодателство, свързано със свръхрегулация и административни рестриктивни мерки. Приема се законодателство, създаващо предпоставка за нарушаване на принципите на равнопоставеност на субектите в сектора, опериращи в условията на пазарна икономика\", отбелязват Българската камара за охрана и сигурност и Индустриалният клъстер \"Сигурност\". Те напомнят последното изменение в Закона за частаната охранителна дейност, което бе направено на фона на образувано в Конституционния съд дело и то през закон, който няма нищо общо с охранителната дейност - Закона за правната помощ. Според двете организации на частните охранители измененията са станали \"при пълна тъмнина, непрозрачност и посредством абсурдна правна техника\".  Повече четете тук. \"Всичко, казано дотук, води до един извод - народните представители стават все по-изобретателни в намирането на начини да НЕ съгласуват бъдещите и/или настоящи свои действия със своите избиратели. Нещо повече – посочената промяна е показателна за начина, по който се прокарват законодателни изменения на тъмно. Утре това може да се превърне в обичайна практика за извършване на съществени промени в законите, по които заинтересованите страни няма да имат възможност да направят препоръки и или възражения, за да отстоят правата си\", продължава писмото на организациите. Те допълват, че в МВР се разработват \"Методически указания относно извършване на контрол върху частната охранителна дейност, свързани с влизането в сила на новия Закон за частната охранителна дейност и подзаконовите нормативни актове към него\". Индустриалният клъстер \"Сигурност\" е поискал да се запознае с указанията, \"които имат отношение не само към дейността на МВР, но и към фирмите от сектора, респективно - към техните възложители, на територията на чиито обекти ще се извършват съответните проверки по закон\", но това им е отказано. Аргументът на вътрешното ведомство е, че исканата информация е служебна тайна. В отговора на МВР се посочва, че проверките са насочени към усъвършенстване на професионалната подготовка на полицаите, осъществяващи контрол на частната охранителна дейност. Допълва се, че информацията е служебна, но не дава възможност на гражданите да си съставят собствено мнение за дейността на задължените по Закона за частната охранителна дейност субекти. \"Подготвени са методически указания, които разпореждат на полицейските служители как да прилагат закон, касаещ не само фирмите, но и техните възложители, чиято собственост са охраняваните на основание договор обекти, но не се открива необходимост да се уеднаквят тълкуванията по този закон на всички участници в процеса. Звучи доста корупционно да се крие от проверяваните какво ще се проверява и как ще се тълкува от проверяващите един нов и доста противоречив Закон за частната охранителна дейност\", се казва в становището на Българската камара за охрана и сигурност и Индустриалния клъстер \"Сигурност\". Те завършват с настояване към ръководството на МВР за преразглеждане издадения отказ за предоставяне на информация. \"Ние сме бизнес организации и като такива, както е посочено и в уставите ни, основната ни цел е подобряване на бизнес условията, представителство и защита на интересите на бизнеса и членовете ни. Очакваме регулирането на частната охранителна дейност да бъде изнесено от системата на МВР и да бъде възложено на министъра на икономиката. Очакваме да бъдем третирани като търговски дружества, а не като дирекция към МВР\".", "date": "2018.10.31", "title": "Частни охранители поискаха да са към Министерството на икономиката, а не към МВР"}
{"url": "https://www.dnevnik.bg/tehnologii/2018/10/31/3336966_tursachut_na_ekzoplaneti_prikljuchi_misiiata_si_sled/", "text": "Космическият телескоп \"Кеплер\" е изчерпвал горивото си и ще спре да предава информация, съобщи НАСА. Телескопът функционираше в продължение на девет години и за това време откри над 2600 планети извън пределите на Слънчевата система, много от които имат някои основни елементи за живот. Щафетата бе поета от телескопа \"Тес\", който беше изведен в орбита от НАСА през април тази година. Неговата задача, подобно на \"Кеплер\", е да открива планети, сродни на Земята, намиращи се в зоната на обитаемост, с помощта на транзитна фотометрия. \"Кеплер\" ще остане на своята орбита, която е безопасна за космическите полети. Космическата обсерватория беше изстреляна през 2009 година и предназначението ѝ беше откриването на екзопланети. През 2013 година апаратът получи повреда в системата за ориентиране, при което беше невъзможно той да бъде задържан в правилното направление. При все това инженерите успяха да вкарат телескопа в безопасен режим и да го приспособят за изпълнението на определени задачи. За НАСА свършената работа от \"Кеплер\" е преизпълнение на предварителните големи очаквания от него. Благодарение на телескопа астрономите разбраха колко необятен е Космосът и колко много планети има в него. От последния анализ от работата му се разбира, че от 20 до 50 на сто от звездите, видими в нощното небе, почти със сигурност имат орбитиращи около тях планети, които са близки по размер със Земята. И най-важното - намират се в рамките на обитаемата зона на звездите си, което означава че най-вероятно има вода в течно състояние.", "date": "2018.10.31", "title": "Търсачът на екзопланети приключи мисията си, след като остана без гориво"}
{"url": "https://www.dnevnik.bg/sport/2018/10/31/3336938_video_djokovich_v_pomosht_na_pripadnal_fen_po_vreme_na/", "text": "Новак Джокович записа 19-а поредна победа и  продължава похода към първото място в световната ранглиста . Сърбинът  победи убедително Жоао Соуза  в първия си двубой на мастърса в Париж, но не това привлече голямо внимание, а отношението на тенисиста към един от феновете. В края на втория сет при резултат 5:1 в полза на Джокович съдията на стола се изправи заради проблеми с един от зрителите в зала \"Берси\" в Париж. Джокович веднага изтича до мястото, където стоеше възрастен мъж, и му подаде хавлия. Макар и в първия момент останалата част от публиката да не разбра какво става и да се чуха единични освирквания, по-късно имаше аплодисменти. Двубоят продължи бързо, след като мъжът се изправи и му беше дадена вода. След двубоя Джокович призна, че не е в най-доброто си физическо състояние. Сърбинът обясни, че страда от вирусно заболяване, но сега ще има ден почивка и се надява той да бъде в негова полза. \"Не съм напълно доволен от играта си, допуснах твърде много грешки от дъното на корта. В крайна сметка това беше първи мач, а понякога е нужно време, за да се приспособиш към условията\", каза световният №2. Той ще измести Рафаел Надал от първата позиция в световната ранглиста, ако стигне по-далеч от испанеца на турнира в Париж. Надал обясни, че за него не е приоритет да остане №1 в света. \"Основната ми цел е да се завърна на корта и да бъда щастлив, играейки тенис. Ще се боря с всички сили, за да спечеля възможно най-много мачове, но трябва да кажа, че се контузих два пъти във важни моменти от сезона. Ще се радвам да бъда отново номер едно, но не съм изненадан от страхотната форма на Джокович, той е толкова добър. Той прави удивителна втора част на сезона и заслужава да бъде там, където е\", каза Надал, който започва на турнира в Париж срещу друг испанец - Фернандо Вердаско.", "date": "2018.10.31", "title": "Видео: Джокович в помощ на припаднал фен по време на мача си в Париж"}
{"url": "https://www.dnevnik.bg/bulgaria/2018/10/31/3336976_sasht_se_otkazaha_ot_ekstradiciiata_na_jeliaz_andreev/", "text": "САЩ официално оттеглиха искането за екстрадиция на Желяз Андреев - служител в колцентър в България, разследван за нарушение на ембаргото за търговия със Сирия. Това съобщи премиерът Бойко Борисов в Министерския съвет.  За случая се разбра тази пролет, след като българската прокуратура задържа Андреев във връзка  с водено разследване от властите във Флорида  срещу 11 души по обвинения, че са нарушили ембаргото за търговия със Сирия.  Петима от тях  - Желяз Андреев, Михаела Ненова, Любка Христова, Искрен Георгиев и Иван Сергиев, са българи. Американските власти поискаха екстрадицията и на другите четирима български граждани. Всички българи са работили в кол център в София, през който са продавани части за самолети на сирийските авиолинии, за които американските власти твърдят, че са свързани с терористична дейност. За случаят стана известно през март 2017 г., когато прокуратурата в Маями задържа братята Али и Араш Каби и тяхната сестра Марджан, в чиято българска фирма са работили българите. Всичко за обвиненията към Андреев четете  тук.  Съдът в Добрич пусна Анрдеев от ареста, последваха граждански акции в негова подкрепа, а властите започнаха да преговарят със САЩ по неговия случай. \"На 5 юни бе предявено искането на САЩ за екстрадацията на Желяз Андреев. Искам да благодаря на главния прокурор специално за многократните разговори, на правосъдния министър, на външния министър, на посланика. Тук беше и министърът на правосъдието на САЩ, близо два часа беше разговорът\", напомни премиерът, цитиран от \"Фокус\" и добави, че ситуацията е била изключително сложна. \"Към днешна дата САЩ официално оттеглят искането за екстрадиция на Андреев поради факта, че поддържането на това искане би било безпредметно с оглед причините, посочени в писмо от 28 август 2018 г. от Министерството на правосъдието и Офиса на главния прокурор към Департамента на правосъдието на САЩ. Мисля, че едно неприятно за всички събитие беше предотвратено\", коментира Борисов. Андреев благодари на правителството и каза, че днес е най-щастливият човек в България.", "date": "2018.10.31", "title": "САЩ се отказаха от екстрадицията на Желяз Андреев, попаднал в процес за търговия с оръжие"}
{"url": "https://www.dnevnik.bg/photos/snimka_na_denia/2018/10/31/3336945_snimka_na_denia_indiiskiiat_premier_otkri_nai-visokata/", "text": "В Индия при изключителни мерки за сигурност бе открита най-високата статуя в света, предадоха световните агенции, цитирани от БТА.", "date": "2018.10.31", "title": "Снимка на деня: Най-високият вътрешен министър"}
{"url": "https://www.dnevnik.bg/bulgaria/2018/10/31/3337008_kratki_novini_za_45_meseca_durjavata_e_namerila_rabota/", "text": "Паркирането в районите \"Възраждане\", \"Лозенец\", \"Оборище\" и \"Красно село\", които  от утре официално стават част от зелената зона , ще продължи да е безплатно до петък. От Центъра за градска мобилност съобщават, че няма да причината за това е, че са получени много нови онлайн заявления за стикери за паркиране, които се обработват.  Изключението не важи за останалите райони в София, в които работи зелената зона, включително и района на \"Лозенец\" от бул. \"Евлоги и Христо Георгиева\" до бул. \"Джеймс Баучер\". България ще плати 3.2 млн. евро на Турция по споразумението за бежанците Правителството предложи на Народното събрание да ратифицира актуализираното общо споразумение за бежанците между държавите-членки на ЕС и Европейската комисия и Турция. Със споразумението се гарантира сигурността на външните граници на Европейския съюз, а вноската, която България трябва да направи за периода 2019 - 2023 г., е близо 3.2 млн. евро. \"В резултат на безпрецедентния приток, предизвикан основно от конфликтите в Сирия и Ирак, Турция приютява най-големия брой в света бежанци и мигранти\", се посочва в мотивите на кабинета. Кабинетът промени състава на съвета по цени и реимбурсиране на лекарствените продукти Кабинетът промени състава на Националния съвет по цени и реимбурсиране на лекарствените продукти. Като член на съвета е освободена по нейна молба Маноела Манова- Овчарова. Мястото ѝ заема Ирина Николова. Тя е завършила медицина в Медицинския университет в София със специалност \"Фармакология\". От 2007 г. е член на Специализираната комисия по хомеопатични продукти и Специализираната комисия по растителни продукти към Изпълнителна агенция по лекарствата. В Бургас ще бъде изграден Черноморски център за син растеж и иновации Това беше съобщено по време на конференцията в града \"Общ дневен ред за Черно море\", съобщава БНР. Предстои сформиране на екип, който да подготви всичко необходимо при кандидатстване за европейско финансиране. Предвижда се центърът да включва изследователски лаборатории за мониторинг на елементите на морската среда, технологии за ликвидиране на замърсявания от нефтени разливи, борба с пластмасовите и други морски отпадъци, ефективно използване на морски ресурси – соли, водорасли, луга, изследване на биоресурсите на Черно море. По думите на кмета Димитър Николов това е един от начините, с които демонстрираме нашата солидарност с останалите 5 държави от Черноморския басейн по отношение на ангажиментите, които имаме за устойчиво развитие на морската околна среда. За 45 месеца държавата е намерила работа на 167 хил. души От началото на 2015 г. до края на септември 2018 г. центровете за заетост и социално подпомагане са помогнали на 167 хил. безработни на социално подпомагане да започнат работа. 67% от тях са били наети на първичния пазар на труда. По проекта са изградени 73 центъра в цялата страна, в които работят служители на Агенцията по заетостта и Агенцията за социално подпомагане. Те предоставят на гражданите услуги като консултиране, ориентиране и информиране на принципа \"едно гише\". Целта е да се улесни достъпът на безработни и хора, получаващи социални помощи, до заетост и възможности за социално включване чрез по-активни услуги за намаляване на периода на социално подпомагане. Субсидиите по схемите на директните плащания вече се изплащат Изплащането на субсидиите по схемите на директните плащания за кампания 2018 г. започна, съобщиха от Държавен фонд \"Земеделие\". Вече е преведен първият транш от малко над 19 млн. лева на 4855 животновъди, заявили Схемата за преходна национална помощ за говеда. Ставката за плащането на едно допустимо за подпомагане животно за първия транш по тази схема е определена, както следва: за говеда – по 90.72 лв.; за биволи – по 158.76 лв. Право на подпомагане по схемата за Преходна национална помощ за говеда, необвързана с производството, имат земеделските стопани, които са отглеждали 10 или повече говеда и/или 10 или повече бивола, регистрирани към 28 февруари 2009 г., и към последния ден за подаване на заявленията за подпомагане от текущата кампания отглеждат в стопанствата си поне 70% от референтния брой животни.", "date": "2018.10.31", "title": "Кратки новини: Паркирането в новите зелени зони в София ще е безплатно до петък"}
{"url": "https://www.dnevnik.bg/sviat/2018/10/31/3337010_vlastite_v_sasht_razsledvat_smurtta_na_imigrantki_ot/", "text": "Полицията в САЩ разследва мистериозната смърт на две сестри от Саудитска Арабия, чиито увити със скоч тела изплавали в крайбрежен район в Ню Йорк миналата седмица, предаде \"Асошиейтед прес\". Сестрите Тала Фареа на 16 г. и Ротана Фареа на 22 години били открити на 24 октомври на брега на река Хъдзън, който е на около 360 км от Феърфакс, щата Вирджиния, където живеели и били обявени за изчезнали през август. Към вчерашния ден разследващите все още не бяха определили причината за смъртта. Телата на сестрите били увити едно за друго с тиксо с лице едно към друго, но по тях нямало никакви видими следи от наранявания, каза полицията. Телата и на двете били с пълно облекло. В деня преди да бъдат открити телата, майка им казала пред разследващите, че получила обаждане от представител на саудитското посолство, в което на семейството било наредено да напусне САЩ, понеже дъщерите ѝ били подали молба за политическо убежище, заяви вчера полицията в Ню Йорк. Генералното консулство на Саудитска Арабия в Ню Йорк посочи в изявление, че е \"назначило адвокат, който да следи случая внимателно\". Полицията в Ню Йорк изпратила следовател във Вирджиния, за да научи повече за сестрите. Началникът на детективския отдел Дермот Шей заяви, че особен интерес представлявало какво се е случило, след като те са били обявени за изчезнали, и какво ги е довело в Ню Йорк. \"Разследваме всички улики в миналото им\", каза Шей. Съдебни лекари установяват причината за смъртта. Липсата на видими наранявания, изглежда, изключва версията те да са скочили в реката от моста \"Джордж Вашингтон\". \"Подкрепа в трудни времена\" В изявлението си саудитското генерално консулство каза, че представители на посолството във Вашингтон се били свързали със семейството и \"са им предложили подкрепата му в тези трудни времена\". То добави, че сестрите са учащи, \"придружаващи брат си във Вашингтон\". Тала и Ротана се преместили в САЩ от Саудитска Арабия заедно с майка си през 2015 г. и се установили във Феърфакс, предградие на Вашингтон, заяви полицията. Ротана била записана в Университета \"Джордж Мейсън\", но през пролетта напуснала. Говорител на \"Джордж Мейсън\" определи новината за смъртта ѝ като \"трагична\" и заяви, че университетът сътрудничи на полицията. Полицията заяви, че сестрите били напуснали дома си и били настанени в приют след предишно изчезване през декември 2017 г. На 24 август отново били обявени за изчезнали. Полицията първоначално имала проблеми да установи самоличността на телата, тъй като по-голямата част от града и САЩ като цяло били заети с друга мистерия - пакетите с бомби, изпратени до десетина видни демократи и бюрото на Си Ен Ен в Ню Йорк, отбелязва \"Асошиейтед прес\". Полицията разпространила фотороботи на лицата на сестрите и била публикувала нееднократни призиви към обществеността в социалните мрежи да помогне да бъде установена самоличността им. \"Ще осигурим справедливост за тези две момичета и ще открием какво точно се е случило\", каза Шей. /БТА", "date": "2018.10.31", "title": "Властите в САЩ разследват смъртта на имигрантки от Саудитска Арабия"}
{"url": "https://www.dnevnik.bg/sport/2018/10/31/3337022_fifa_e_stanala_jertva_na_kiberataka/", "text": "Световната футболна централа (ФИФА) е станала жертва на кибератака, съобщиха от организацията. Компютърните ѝ системи са били атакувани от хакери, които са проникнали в електронните пощи, откъдето са взели ценна информация. \"Обезпокоени сме от факта, че част от информацията е придобита по незаконен начин. Осъждаме всеки опит за компрометиране на конфиденциалността и целостта на данните чрез незаконни практики\", заявиха от ФИФА. Президентът Джани Инфантино  изрази притеснения, че поверителна информация ще бъде разпространена след атаката. Това става факт в същия месец, в който  Министерството на правосъдието на САЩ и ФБР  повдигнаха обвинения на руски хакери. \"Съобщихме за атаката и компетентните органи се заеха с работата си. Отговорихме на всички въпроси, които ги интересуват\", каза Инфантино и добави, че работата му е свързана с размяна на много документи. \"Всеки ден участвам в дискусии, обмен на документи, обсъждаме идеи и проекти, които се пазят на нашите сървъри, но сега е било пробито в тях\". ФИФА не разкри кога е била атаката, като не може да коментира повече случая, докато тече разследване.", "date": "2018.10.31", "title": "ФИФА е станала жертва на кибератака"}
{"url": "https://www.dnevnik.bg/bulgaria/2018/10/31/3337024_bulgariia_e_purva_po_obshtestveno_neravenstvo_v_es/", "text": "България е на първо място в ЕС по показателите, които очертават общественото неравенство и тенденцията е то да се увеличава. Това казва в интервю за \"24 часа\" председателят на Националния статистически институт Сергей Цветарски. От 35.9% през 2008 г. показателят нараства на 40.2% през 2017 г. докато средното за ЕС ниво е относително постоянна величина - около 30-31%, добавя той. По данни на статистическия институт съотношението между доходите на най-високодоходните 20% от населението и най-нискодоходните е 8.2 пъти. \"Номиналното увеличение на доходите у нас е налице, но трябва да се държи сметка за неравенството, което расте с тревожни темпове\", казва статистикът. Той отбелязва, че структурата на потреблението на домакинствата се променя като храненето, например, става по-здравословно. Намалява потреблението на маргарин - от 1.9 кг на семейство през 2010 г. сега е спаднало наполовина, докато при плодовете има увеличение от 43.5 кг на 50.7 кг на семейство за една година. По-малко се ядат консервирани храни, по-малко се пие концентриран алкохол. Неблагоприятна тенденция обаче има при цигарите - през 2010 г. средно на човек са се падали по 591 цигари за година, а през миналата - 636. Заради промените в потреблението НСИ коригира и относителните тегла на отделните стоки при изчисляването на инфлацията. При храните и напитките измененията ще са малки. По-важното е положението с луксозното потребление, защото то е достъпно за малцина. Така например екскурзиите в чужбина се увеличават, но промените в цените на далечните пътувания не бива да влияят на инфлацията, защото не са консумация на мнозинството, казва Цветарски.", "date": "2018.10.31", "title": "България е първа по обществено неравенство в ЕС"}
{"url": "https://www.dnevnik.bg/bulgaria/2018/10/31/3337042_putnata_agenciia_shte_otdeli_140_mln_lv_za_spraviane/", "text": "Агенция \"Пътна инфраструктура\" (АПИ) е предвидила да задели 140 млн. лв. от бюджета си за 2019 г., които да се използват за справяне със свлачищата в страната. Това съобщи в Габрово регионалният министър Петя Аврамова. В последните месеци най-много проблеми със свлачища имаше по пътя Смолян - Мадан, който е затворен от над половин година, както и по магистрала \"Люлин\", части от която също бяха ограничени за превозни средства. В бюджета на агенцията за следващата година са заложени около 200 млн. лв. приходи от винетни такси. За тежкотоварни автомобили винетките ще важат до 16 август 2019 г., откогато влиза в действие тол-системата и водачите им ще плащат тол-такса. Други над 200 млн. лв. са планирани в републиканския бюджет от тол-такси. Тези средства ще бъдат прехвърлени на АПИ за ремонт и изграждане на пътища.", "date": "2018.10.31", "title": "Пътната агенция ще отдели 140 млн. лв. за справяне със свлачищата"}
{"url": "https://www.dnevnik.bg/bulgaria/2018/10/31/3337021_vejdi_rashidov_i_toma_bikov_za_pravilnoto_razvitie_na/", "text": " Колеги, и аз няколко думи ще си позволя да кажа. Това е много деликатен момент в законодателството, защото аз съм привърженик на финансирането на сериалите. Едновременно обаче, след като приемем ние Закона за медиите като цяло и след това трябва да седнем и сериозно да поработим. Госпожа Нона Йотова каза интересни неща и ще има много проблеми, които ще трябва правилно законодателно да се поставят. Проблемът ще продължи, ако ние казваме само \"искаме\". Думата \"искаме\" винаги трябва да се свързва с думата \"какво даваме\". Тук правилно се каза за качеството. Досега законът иска от нашата филмова индустрия само два часа записан филм, а никой не казва какво? Нали така, колеги? Има го този малък момент. Златният фонд не може само да се пълни, някой трябва и да продаде един филм. Това касае и телевизионните сериали. Помните много добре \"Под прикритие\" на моя приятел Митовски и Димитър Гочев, че имахме продуценти. Аз не разбирам как продуцентът е част от изпълнението на филма. Продуцентът е този, който дава пари, а не който взема пари от държавата. Това е продуцент! Второ, цяла Южна Америка купи филма, само не разбрахме къде са приходите от него. С парите от бюджета създадохме филма, но като продаваме така яко и всеки мексиканец гледа \"Под прикритие\", къде са средствата, които постъпват? Как реинвестираме в нови продукции? Като казвам тези неща, колеги, никого не упреквам. Това са проблемите, които ако в тази комисия искаме да развием нашето и телевизионно кино, и киното изобщо, трябва в едни детайли да огледаме всичко това точно. Да не стане едно сито, с което пълним една златна касичка от ленти. Трябва да решим и обществените телевизии дали са само търговски дружества, те дали са компилация между търговски дружества и обществени медии или са само обществени медии? Тук има много въпроси, заради които ние трябва да седнем и много сериозно като отговорни хора да анализираме, да подредим цялата тази къщичка, за да може по-нататък това да се развива. Аз ви благодаря. Господин Биков, заповядайте. Господин председател, уважаеми колеги, аз подкрепям това, което и господин Рашидов каза. Бих го допълнил по-скоро концептуално. Аз съм съгласен, защото сериалите са факт, те се гледат и според мен се гледат много повече, отколкото филмите, произведени от Националния филмов център, и след като има такъв факт, на него трябва да се обърне внимание. Разбира се, държавата трябва да постави своите условия и то не само процедурно, не само откъм финанси и пазарни условия, а защо й е на държавата да инвестира в сериали. Първо трябва да отговорим на това и тук говоря от гледна точка на държавата. Само за да стимулира някаква по-масова култура или да постига други цели? Има такива примери в наши съседи. Например така наречените турски сериали, които играят ролята на мека сила в региона и това е много сериозен политически въпрос и перфектно изпълнена политическа стратегия през сериали. Аз съм абсолютно сигурен, че България има полза от такъв тип своя политическа стратегия, включително и през разпространяване на тези сериали извън страната, но въпросът е какъв образ на страната гоним, защото \"Под прикритие\", който е един много хубав сериал за гледане, ако беше произведен от частна медия, бих го приветствал, но произведен от обществената телевизия с държавни пари и рекламиращ страната като дестинация за наркотици, проституция и алкохол, ми се струва малко недобра инвестиция от страна на държавата. Иначе филмът е хубав – и актьорски, и режисьорски, и сниман добре, всичко е хубаво, но държавата няма полза от такава инвестиция. Може да се правят такива сериали с частни пари. Когато се правят с държавни пари, държавата трябва да има цел и аз съм съгласен да участваме, ако щете, и в дискусии, и в дебат за това каква да бъде целта на тази инвестиция и след като имаме цел, би могло да се направи инвестицията и оттам нататък вече да се проследи доколко целта се изпълнява и доколко ефективно тази инвестиция се връща, защото тя ще се връща под други форми – през туризъм, през бизнес среда, през влияние в други държали или изграждане на добър образ и така нататък. Благодаря, господин Биков. Прав сте и все пак да не забравяме, че все пак основно това е и бизнес. То се нарича филмова индустрия, а не се нарича спомоществувателска организация, нали така? В крайна сметка нека вече да станем професионалисти, ако искаме да сме част от света. Това са дълги теми, много дълги. Разбира се, всичко това предстои, ако сме отговорни хора, екипно, както правим всички обществени обсъждания, да седнем и с всички професионалисти и да продължим да работим и да го обсъдим, за да си подредим наистина къщата, за да стане като част от света. И за да разведря обстановката, ще кажа, че ние сме световноизвестни, но до Драгоман. В Ниш вече не искат да говорят. Не знам защо – сърдити. В Къпъкуле – въобще. Да минем малко тези граници, това имам предвид. Това е единственият добър смисъл за българската държава. Мога да дам и примери, защото говорим за кино, всички уважаваме това изкуство. В България произвеждаме филм и забогатяваме, докато го правим, а не след като го направим (весело оживление). Извинявайте, аз съм прекалено откровен. Не го казвам, за да уязвя някой. Днес приемаме един законопроект. Аз съм човекът, който е попречил на два пъти на \"Ню имидж\", за да вкарат онзи закон, с който щяхме да хвърлим българското кино в кошчето. Аз благодаря и на Дянков, че ме подкрепи навремето. Казвам го много отговорно. За мен българското кино трябва да го има и трябва да се развива, но трябва да се развива правилно!... Много благодаря за този хубав разговор. Колеги, предлагам да гласуваме законопроекта за изменение и допълнение на Закона за филмовата индустрия, 802-01-38, внесен от Министерския съвет на 10.10.2018 г. Гласували: за – 12, против и въздържали се – няма. Законопроектът е приет на първо гласуване. По последната точка нямаме съобщения. Благодаря на колегите и на гостите за участието в днешното заседание на комисията. Закривам заседанието.", "date": "2018.10.31", "title": "Вежди Рашидов и Тома Биков за правилното развитие на киното и политическата стратегия за сериалите"}
{"url": "https://www.dnevnik.bg/politika/2018/10/31/3337047_dps_iska_ostavkata_na_valeri_simeonov_i_zaradi/", "text": "Седмица след като поиска оставката на Валери Симеонов заради изказването му, че проектозаконът за хората с увреждания е опит да се угоди на \"група кресливи жени с уж болни деца\", днес ДПС обяви мотивира искането си с още едни аргумент - скандала в Държавната агенция за българите в чужбина. Поводът - като вицепремиер Валери Симеонов отговарял и за този ресор. На 30 октомври стана известно, че председателят на Държавната агенция за българите в чужбина Петър Харалампиев е  привлечен към наказателна отговорност  в качеството на лидер на организирана престъпна група за подкупи и други престъпления. До момента са повдигнати обвинения на четирима души, сред които председателят Харалампиев и главният секретар Красимир Томов. Според Четин Казак от ДПС отговорност за това носят управляващите, а именно ресорният вицепремиер. Той каза още, че какъвто и скандал да се разгори, нищо не може да отклони вниманието от думите на Валери Симеонов. От ДПС продължават да настояват за анкетна комисия в Народното събрание, която да разследва даването на българско гражданство на чужденци. По-рано днес БСП обяви, че няма да участва в регистрацията за кворума в парламента до оставката на Валери Симеонов. Депутатите от ДПС също не се регистрираха за кворум днес, но не отговарят дали ще продължат с бойкота и утре.", "date": "2018.10.31", "title": "ДПС иска оставката на Валери Симеонов и заради скандалите с българското гражданство за чужденци"}
{"url": "https://www.dnevnik.bg/razvlechenie/2018/10/31/3332676_fotogaleriia_ostrovnite_toaleti_na_megan_markul/", "text": "Посещението на херцога и херцогинята на Съсекс Хари и Меган в Австралия, Фиджи, Тонга и Нова Зеландия приключва днес. След като направи дълъг престой в Австралия, двойката посети множество събития на оставащите острови от програмата им, които дадоха повод на бившата актриса Меган Маркъл да представи богат избор от тоалети.", "date": "2018.10.31", "title": "Фотогалерия: Островните тоалети на Меган Маркъл"}
{"url": "https://www.dnevnik.bg/bulgaria/2018/10/31/3337063_prezidentut_obvini_upravliavashtite_v_samodovolstvo/", "text": "Цифрите, които са жизненоважни за българските граждани, не са в полза на управляващите. Мисля, че самодоволството на фона на милионите бедни и унизени не е уместно\", с тези думи днес президентът Румен Радев коментира пред журналисти  призива на премиера  управлението да се оценява на база данни и цифри. Държавният глава, който присъства днес на завършването на випуск на Военната академия, посъветва управляващите да се запознаят с демографските статистики, криминалните хроники и цифрите, които измерват стандарта и качеството на живот. Радев отбеляза, че такъв прочит ще покаже, че и най-изостаналите държави от ЕС са далеч от България. Помолен да коментира скандала с Държавната агенция за българите в чужбина и  задържането на нейното ръководство , президентът посочи, че е рано да се дават оценки. \"Вижте, акции - много, но присъди малко в България. Оценки можем да направим, след като обвинението бъде успешно защитено в съда. При всички положения разследването и пресичането на злоупотреби в изпълнителната власт, която разпределя и харчи публичния ресурс, е задължително условие за оздравяване на държавността,\" добави Румен Радев. Президентът посочи, че сигнали за злоупотреби в ДАБЧ са постъпвали и в президентската институция и са били предадени в прокуратурата. По повод  шумните арести  от последните месеци Румен Радев коментира, че за успешна борба с олигархията са нужни правоохранителни органи, които не се влияят от политическата конюнктура и са подвластни единствено на закона. Президентът призова разследващите да навлязат в икономическия и в политическия периметър на управляващите.", "date": "2018.10.31", "title": "Президентът обвини управляващите в самодоволство"}
{"url": "https://www.dnevnik.bg/sviat/2018/10/31/3337045_sud_v_pakistan_opravda_hristiianka_osudena_na_smurt_za/", "text": "Пакистанци протестират в няколко големи града като Карачи, Лахор и Пешавар, след като съд в страната отмени присъдата на християнка,  осъдена на смърт за богохулство , предадоха \"Ройтерс\" и Би Би Си. Ася Биби, осъдена през 2010 г. и оттогава чакаща присъдата си в строг тъмничен затвор, доведе до сблъсъци с полицията и граждани, които подкрепят стриктното прилагане на законите за богохулство. Върховният съд на страната постанови, че Ася Биби може да си тръгне незабавно от затвора. Според материалите от делото предполагаемото престъпление е станало, когато в спор по време на жътва Ася Биби отвърнала със скверни коментари на предложение от други жени да приеме исляма. Върховният съд смята, че няма достатъчни доказателства, потвърждаващи престъпленията, а решението му цитира хадис (предания, приписвани на пророка Мохамед) за внимателно отношение към немюсюлмани. Малко след като тя бе осъдена на смърт през 2010 г., губернаторът на Пенджаб  Салман Тасеер  бе убит, след като поиска законите за богохулство да бъдат реформирани. Извършителят, осъден и екзекутиран, сега е обект на преклонение за някои пакистанци, създали дори политическа партия за запазване на законите с 2 млн. гласа на изборите тази година. Законите, въведени през 80-те години на миналия век от военното управление на Пакистан, надграждат тези срещу накърняването на религиозните свободи от колониалната ера - тогава най-строгото наказание е 10 години затвор. Сегашната версия предвижда до 3 г. затвор за оскърбителни забележки за важни фигури в исляма, доживотен затвор за оскверняване на Корана и \"смърт или доживотен затвор\" за обида към пророха Мохамед. Ася Биби, родена през 1971 г. и майка на четири деца, бе първата жена, осъдена на смърт по тези закони. В последните години обаче е имало случаи на  линчувани  или убити.", "date": "2018.10.31", "title": "Съд в Пакистан оправда християнка, осъдена на смърт за богохулство"}
{"url": "https://www.dnevnik.bg/sport/2018/10/31/3337054_borisov_ako_se_preborim_za_zimna_mladejka_olimpiada/", "text": "\"Ако България се пребори за домакинство на зимни младежки олимпийски игри, ще постигне успехи\", обяви премиерът Бойко Борисов, цитиран от БТА, при среща с медалистите от младежките игри в Буенос Айрес. През септември  министър-председателят възложи задача  страната да кандидатства за домакинство през 2024 г., след като се срещна с президента на МОК Томас Бах.  Преди заседанието на Министерския съвет Борисов прие призьорите от игрите заедно с министъра на спорта Красен Кралев. По време на игрите в Аржентина български спортисти взеха шест медала, към които добавиха още четири от смесените международни отбори. Премиите за медалистите ще бъдат съответно по 15 хиляди лева за медалите за България и по 10 хиляди лева за тези от международните отбори. \"Благодаря на треньорите, защото без вас нищо не става. Второ, благодаря на тези млади деца, защото именно такива като вас трябва да станат пример за всички останали ­ като има някой по­буен и агресивен, да отиде в залата по борба, по щанги, за да види, че не е лесно. Вие сте пример за младото поколение. Чест е за нас, че ви има\", заяви Борисов и каза на младите спортисти, че могат да го наричат \"чичо Бойко\". Премиерът посъветва младите спортисти да слушат треньорите си. \"Вие сте едно много силно поколение български спортисти, което ни донесе голяма радост. Благодаря на вас и вашите треньори за работата, която свършихте. Следих внимателно какво се случваше и как реагираха хората, докато бяхте в Аржентина. Всички българи бяха много горди. Винаги се усеща, когато има успехи, така беше и сега\", заяви министърът на спорта Красен Кралев. Той обяви допълнителни премии за спортистите и клубовете им. Кралев вече проведе няколко срещи с Международния олимпийски комитет (МОК) за организиране на зимни младежки игри в София. След това той обяви, че  домакинство на зимни младежки олимпийски игри ще струва м ежду 30 и 40 млн. евро .", "date": "2018.10.31", "title": "Борисов: Ако се преборим за зимна младежка олимпиада, ще имаме успехи"}
{"url": "https://www.dnevnik.bg/ot_vas/novini_ot_vas/2018/10/31/3336898_starite_balkanski_kushti/", "text": "Етнографският музей при с. Белчин, Самоковско, заема помещенията на новопостроена къща (2007 г.), която концептуално и образно репликира балканска къща от първата половина на XIX век. Експонатите са дарения от местни жители и маркират важни събития от живота на селището от Освобождението (1878 г.) до 80-те години на XX век. Къщата е двуетажна, с каменни зидове, бели стени и дървени парапети, просторен чардак.", "date": "2018.10.31", "title": "Старите балкански къщи"}
{"url": "https://www.dnevnik.bg/gradska_sreda/2018/10/31/3337069_dupkite_po_putia_za_zlatnite_mostove_na_vitosha_veche/", "text": "Рехабилитирани са основни пътища на Витоша преди зимния сезон. Това се похвали на сайта си Столичната община. В последния месец е извършен ремонт на пътя до Златните мостове и разклоненията след това до хижите \"Момина скала\" и \"Кумата\". Средствата за ремонта са осигурени от бюджета на Столичната община. Отсечката до Златни мостове е със запълнени дупки, на места настилката е с изцяло преасфалтирана. Рехабилитирано е и отклонението до Игликина поляна, където са оформени и около 10 паркоместа. От общината припомнят, че ремонтираните пътни отсечки са били в много тежко състояние, като по тях трудно преминавали дори високопроходими автомобили. В най-скоро време пък се очаквало по всички маршрути в планината да потеглят и обновените високопроходими специализирани автобуси, снабдени с места за велосипеди и бордове.", "date": "2018.10.31", "title": "Дупките по пътя за Златните мостове на Витоша вече са запълнени, похвали се Столичната община"}
{"url": "https://www.dnevnik.bg/citat_na_deniia/2018/10/31/3337067_citat_na_denia_moje_da_me_narichate_chicho_boiko/", "text": "\"Благодаря на тези млади деца, защото именно такива като вас трябва да станат пример за всички останали - като има някой по-буен и агресивен, да отиде в залата по борба, по щанги, за да види, че не е лесно. Вие сте пример за младото поколение. Чест е за нас, че ви има. Може да ме наричате чичо Бойко.\" Това каза министър-председателят Бойко Борисов при  срещата си с медалистите от младежките игри в Буенос Айрес . Премиерът посъветва младите спортисти да слушат треньорите си.", "date": "2018.10.31", "title": "Цитат на деня: Може да ме наричате чичо Бойко"}
{"url": "https://www.dnevnik.bg/bulgaria/2018/10/31/3337064_ban_obiavi_che_pravitelstvoto_ne_spazva_dogovorkite_im/", "text": "Ден след като се  отказа от споразумението с Министерството на образованието и науката (МОН) за изваждане на Националния институт по метеорология и хидрология (НИМХ) от структурата си , ръководството на Българската академия на науките (БАН) обяви, че правителството не спазва договорките си с академията. На пресконференция днес председателят на общото събрание на БАН проф. Евелина Славчева обяви \"огромна изненада и силно огорчение\" от текстовете в проектобюджета за 2019 г., с които институтът се изважда от академията заедно с цялото си имущество и архиви. Според нея договорките са грубо нарушение, което руши и доверието, а текстовете в проектобюджета са противоконституционни. Според председателя на БАН акад. Юлиян Ревалски текстовете в проектобюджета били точно обратното на договорката. Той припомни споразумението с образователното министерство, според което БАН е трябвало да вземе решение за изваждането на института до края на годината. Предложението на академията било метеоролозите да ползват безвъзмездно имуществото си за 4 години. Друга договорка, която била нарушена от правителството според ръководството на БАН, е за нова формула за определяне на бюджета на академията. Според академията е нужен по-голям ръст на заплатите на учените, макар в проектобюджета да е заложено увеличение 10%. В проектобюджета е предвиден държавен трансфер за БАН в размер на 94 млн. лева. От БАН твърдят, че ако проектобюджетът бъде приет, може да се стигне до сезиране на Конституционния съд. Краен вариант били уличните протести. По-късно днес се очаква пресконференция на МОН по темата.", "date": "2018.10.31", "title": "БАН обяви, че правителството не спазва договорките им"}
{"url": "https://www.dnevnik.bg/bulgaria/2018/10/31/3337050_biznesut_osiguriava_70_ot_finansiraneto_na_nauchni/", "text": "Над 70% от парите за научноизследователска и развойна дейност се усвояват в компаниите, докато в държавните научни институти едва 23%. На висшите училища и университетските болници се падат 5.7% от общата сума, а на нетърговските организации - 0.8%. Това се вижда от данните на Националния статистически институт за разходите за научноизследователска и развойна дейност (НИРД) през 2017 г. Бизнесът е и най-големият източник на средства за научна и развойна дейност. Компаниите са осигурили през миналата година 328.5 млн. лв. за целта, с 2.6% повече, отколкото през 2016 г. От чужди източници са дошли 244 млн. лв. , а държавата е платила 176.3 млн. лв. Общата сума, с която са финансирани научни изследвания през миналата година е 760.2 млн. лв. , с 3.5% по-голяма отколкото през предходната. Едновременно с това броят на хората, занимаващи се с научна и развойна дейност намалява за година със 7.1% до 23 290 души, като от тях изследователи са 15 094 души, което е с 5.7% по-малко. Най-много - 46.1% са изследователите, работещи в компаниите, в държавни научни институти са заети една трета от тях, всеки пети учен работи във висше училище. Най-голям относителен дял имат приложните научни изследвания - 62.1% (429.3 млн. лв.), следвани от експерименталните разработки и фундаменталните изследвания - съответно с 26.9% (185.7 млн. лв.) и 11.0% (76.5 млн. лв.).", "date": "2018.10.31", "title": "Бизнесът осигурява 70% от финансирането на научни изследвания"}
{"url": "https://www.dnevnik.bg/biznes/2018/10/31/3337087_bnb_veche_publikuva_danni_za_taksite_na_dostavchicite/", "text": "От днес на интернет страницата на Българската народна банка (БНБ) е достъпна новата подрубрика \" Съпоставяне на такси на доставчици на платежни услуги \", съобщи пресцентърът на институцията. В подрубриката се публикува актуална информация за таксите за потребители (физически лица) на лицензираните от БНБ доставчици на платежни услуги и клонове на доставчици на платежни услуги, осъществяващи дейност на територията на страната (банки, платежни институции и дружества за електронни пари). Доставчиците на платежни услуги са задължени да подават информация в БНБ при всяка промяна на таксите, комисионите и лихвените проценти за съответните услуги, като информацията на интернет страницата ще бъде актуализирана към датата на влизане в сила на съответната промяна при доставчика на платежни услуги. Достъпът на потребителите до тази информация е безплатен. Най-представителните услуги, свързани с платежна сметка в България, за които се представя информация на интернет страницата за съпоставяне на таксите, са групирани в 5 таблици - общи услуги по сметката (откриване, поддържане, закриване), карти и пари в брой (обслувжане, теглене, плащане, справка), плащания (без карта, кредитен превод, комунални плащания), овърдвафт. Данните са публикувани в екселски таблици на български и английски език, които могат да се свалят от сайта на БНБ. Доставчиците на платежни услуги са подредени по азбучен ред, като за представяне на информацията се използва еднакъв шрифт и форматиране. Потребителите могат да уведомяват БНБ при установяване на публикувана неточна информация на интернет адрес  press_office@bnbank.org .", "date": "2018.10.31", "title": "БНБ вече публикува данни за таксите на доставчиците на платежни услуги"}
{"url": "https://www.dnevnik.bg/sviat/2018/10/31/3337073_sauditskiiat_glaven_prokuror_e_pod_natisk_v_turciia_da/", "text": "Саудитският главен прокурор отказва да отговаря на въпросите на турските власти, а Анкара не му предоставя резултатите от разследването на убийството на журналиста Джамал Хашокжи, с които разполага. Така може да се обобщят до момента резултатите от посещението на Сауд ал Моджеб в страната, почти месец след като Хашокжи бе убит в саудитското консулство в Истанбул. Ал Моджеб се срещна вчера и в понеделник с турския си колега Ирфан Фидан, по-късно разговаря и с турския президент Реджеп Тайип Ердоган, а рано тази сутрин според в. \"Хюриет дейли нюз\" се е срещнал и с представители на разузнавателната служба MIT. Според турската телевизия TRT Ал Моджеб, който миналата седмица за пръв път нарече убийството на Хашокжи предумишлено, е поискал достъп до всички документи от разследването. Това искане обаче е било отхвърлено - според телевизията от прокурора се очаква да даде информация къде се намира тялото на Хашокжи. \"Няма смисъл да се защитават виновниците\" Ердоган и други турски представители повтарят от няколко дни и искането на Турция задържаните от Рияд 18 души заради убийството да бъдат предадени на Истанбул, където именно според него трябва да се състои процесът. Саудитска Арабия не приема искането. Новинарска агенция \"Демирьорен\" пък съобщава, че Ал Можеб не желае да дава обяснения, помолен за повече подробности кой е поръчал убийството или къде е тялото. Според \"Гардиън\" обаче Ердоган е настоял, че \"няма смисъл да се правят опити за защита на виновниците\", независимо от сегашната \"игра\", която цели тъкмо това. По-рано тази седмица той обяви, че на среща с лидерите на Германия и Франция, канцлера Ангела Меркел и президента Еманюел Макрон, е споделил информация по случая, която те не са знаели преди това. Думите на Ердоган се тълкуват като най-недвусмисления опит да се намекне, че саудитският престолонаследник принц Мохамед бин Салман е разрешил убийството. Международен натиск Междувременно, макар реакциите извън Рияд и Анкара да са по-малко през последните дни, западни представители предупреждават Саудитска Арабия за евентуални последствия, ако убийството се окаже държавно спонсорирано. Малко  след призива на ООН за международно разследване  британският министър за Близкия изток Алистър Бърт каза, че от резултата от разследването може да зависи начинът, по който Лондон гледа на  саудитското участие в Йемен . Френският външен министър Жан-Ив льо Дриан пък не изключи санкции срещу Саудитска Арабия, ако властите се окажат замесени.", "date": "2018.10.31", "title": "Саудитският главен прокурор e под натиск в Турция да обясни убийството на Хашокжи"}
{"url": "https://www.dnevnik.bg/politika/2018/10/31/3337100_za_ataka_i_vmro_akciiata_za_bulgarskoto_grajdanstvo_za/", "text": "И лидерът на \"Атака\" Волен Сидеров, и депутатът от квотата на ВМРО Юлиан Ангелов определиха като политически удар срещу управляващите акцията в Държавната агенция за българите в чужбина, при която се разследва корупция при издаването на документи за български произход на чужденци. На 30 октомври стана известно, че председателят на Държавната агенция за българите в чужбина Петър Харалампиев е  привлечен към наказателна отговорност  в качеството на лидер на организирана престъпна група за подкупи и други престъпления. До момента са повдигнати обвинения на четирима души, сред които председателят Харалампиев и главният секретар Красимир Томов. По-рано днес  ДПС поиска оставката на вицепремиер Валери Симеонов и заради този скандал , а  БСП обяви, че няма да участва в регистрацията за кворум в парламента до оставката на Симеонов . Лидерът на \"Воля\" Веселин Марешки иска оставката и на Валери Симеонов, и на Красимир Каракачанов. \"Искайки оставката на един или друг, се прави внушение, че управлението е нестабилно. Няма основания да смятаме, че управлението е нестабилно\", обяви Волен Сидеров. Той не отговори на въпроси на журналисти дали продължава да настоява за оставката на Валери Симеонов. \"Всичко бе обърнато така, че да има политически удар върху управлението и върху ВМРО. Има кръгове в България и чужбина, които искат да нанесат политически удар и на Красимир Каракачанов, и на ВМРО\", каза Юлиан Ангелов.", "date": "2018.10.31", "title": "За \"Атака\" и ВМРО акцията за българското гражданство за чужденци е политически удар срещу управляващите"}
{"url": "https://www.dnevnik.bg/bulgaria/2018/10/31/3337103_nova_komisiia_ima_dve_sedmici_da_prieme_kriterii_za/", "text": "Правителството назначи на днешното си заседание междуведомствена комисия за определяне на критериите за класифициране на язовирите по степента на потенциална опасност, съобщи пресслужбата на кабинета. В нея има представители на Министерството на околната среда и водите, Министерството на регионалното развитие и благоустройството, Министерството на земеделието, храните и горите, Министерството на енергетиката, Министерството на икономиката, Министерството на вътрешните работи, както и на научните среди, имащи пряко отношение към язовирните стени и съоръженията към тях. Съгласно Закона за водите язовирите се класифицират в три степени на потенциална опасност. Водоемите от първа степен имат висока степен на потенциална опасност, тези от втора са със значителна степен на потенциална опасност и оценените от трета са с ниска потенциална опасност. Срокът за разработването на критериите за категоризиране на язовирите е 14 дни от приемането на правителственото решение. Това е поредната новост, свързана с управлението и стопанисването на изкуствените водоеми. През лятото  парламентът създаде държавно предприятие  \"Управление и стопанисване на язовири\". Неговият основен предмет на дейност е управление на язовирите - публична и частна държавна собственост. До 7 октомври беше даден срок на общините, които не могат да стопанисват язовири тяхна собственост, да ги прехвърлят на новото предприятие. По тази схема  то получи 1200 водоема . В допълнение кабинетът със свое решение определи \"Държавна консолидационна компания\" да възлага ремонтите на язовири, които са държавна и общинска собственост. За целта с промени в бюджета на Министерството на икономиката за тази година капиталът на дружеството беше увеличен с половин милиард лева.", "date": "2018.10.31", "title": "Нова комисия има две седмици да приеме критерии за класификация на язовирите"}
{"url": "https://www.dnevnik.bg/bulgaria/2018/10/31/3337113_durjavata_shte_stroi_krugovi_krustovishta_okolo_golemi/", "text": "Правителството одобри финансирането на няколко пътни проекта, които ще улеснят придвижването около строящи се в момента заводи. На днешното си заседание кабинетът реши средствата да бъдат предоставени на Агенция \"Пътна инфраструктура\" (АПИ) от икономическото министерство. С тях ще бъде изградено кръгово кръстовище на пътя между Димитровград и Хасково. То ще бъде направено в района на  завода за производство на кабелно оборудване на \"Язаки Българи\" ЕООД.  Инфраструктурата ще бъде собственост на АПИ и цели облекчаване на движението в района. На кръстовището на столичния бул. \"Ломско шосе\" и ул. \"Полето\", точно преди входа на Костинброд, също ще бъде изградено кръгово кръстовище. То пък ще е в близост до разширяващата се производствена база на компанията \"Ролпласт груп\" АД. Предприятията от промишлената зона в Костинброд също ще могат да използват съоръжението. В пловдивското село Царево пък ще бъде изградена канализация и ще бъде продължен общински път. В района се изпълнява инвестиционният проект \"Технолинк парк\" на \"Интерлинк груп\" АД. Новоизградената инфраструктура ще бъде публична общинска собственост на община Марица и ще се ползва от компаниите в индустриална зона Марица, както и от техните клиенти, доставчици и служители. Правителството реши още имот – частна държавна собственост, в софийското село Герман да бъде апортиран от \"Национална компания индустриални зони\" ЕАД в \"Държавна консолидационна компания\" ЕАД заради необходимостта от създаване на архивохранилище.", "date": "2018.10.31", "title": "Държавата ще строи кръгови кръстовища около големи заводи"}
{"url": "https://www.dnevnik.bg/zelen/2018/10/31/3337108_kabinetut_odobri_po-leki_proceduri_pri_promiana_na/", "text": "Министерският съвет прие да се намали административната тежест за физическите и юридическите лица, които провеждат процедурата за промяна на предназначението на земеделска земя за неземеделски нужди, съобщава правителствената пресслужба. Това става след промени в Правилника за прилагане на Закона за опазване на земеделските земи и в Наредбата за категоризиране на земеделските земи при промяна на тяхното предназначение. Чрез промяната се намалява административната тежест за физическите и юридическите лица, които провеждат процедурата за промяна на предназначението на земеделска земя за неземеделски нужди. Отпада и изискването при подаване на искане за утвърждаване на площадка за проектиране заинтересованото лице да представя пред комисията проект на подробен устройствен план. Намалява се административната тежест върху гражданите и бизнеса при определянето на площадка или трасе за нуждите на физическо или юридическо лице върху земи от държавния поземлен фонд. Облекчени ще бъдат и процедурите при включването на земи в границите на урбанизираните територии (населени места и селищни образувания), както и при провеждането на търгове за отдаване под наем или аренда на свободните земи от държавния поземлен фонд. По-лесно ще се осъществява и отдаването на заетите с трайни насаждения земеделски земи от държавния поземлен фонд.", "date": "2018.10.31", "title": "Кабинетът одобри по-леки процедури при промяна на предназначението на земеделска земя"}
{"url": "https://www.dnevnik.bg/bulgaria/2018/10/31/3337107_tech_v_sistemata_ili_kak_klipovete_s_bashtata_na_rumen/", "text": "Повече от два месеца след  пътния инцидент в Харманли , в който на 17 август т.г. се оказа замесен бащата на президента Румен Радев – Георги, все още няма яснота как видеозаписите от него са изтекли в интернет. Проверка на \"Дневник\" обаче показа, че публикуването им е станало в нарушение на всички правила за работа с информацията, събирана през общинската мрежа от видеокамери в Харманли, която се ползва и от полицията. Подробностите по случая се появиха най-напред в медиите, при това едва на 25 август, след като видеозаписи от инцидента с много добро качество се оказаха публикувани в Youtube. Те бяха с обща продължителност около 40 минути и на тях можеше да бъде проследен както лекият удар между автомобила на Георги Радев и мъж в инвалидна количка, така и всичко, случило се непосредствено преди и след това. Цитиран от \"24 часа\", началникът на Областната дирекция на МВР в Хасково Ангел Цанков тогава даде че случаят не бил обявен в бюлетина на полицията за 17 август, който тя обичайно разпространява до медиите, тъй като  в него нямало сериозно пострадал . Прессъобщенията на областните дирекции на МВР в страната обаче всекидневно отразяват по няколко \"инцидента\" като \"кражба на мобилен телефон, оставен без надзор на пейка\" или пътнотранспортни произшествия с велосипедисти, в които те са получили \"контузни наранявания, след което са прегледани и освободени\". На този фон обяснението, дадено от Ангел Цанков, звучи несериозно. Пак по повод на медийните публикации през авгус от Министерството на вътрешните работи отрекоха да имат каквато и да е информация  как видеоклиповете, до които и негови служители са имали достъп, са стигнали до Youtube . Подобно твърдение също звучи неискрено, при положение че в Областната дирекция на полицията в Хасково със сигурност има поне един служител по вътрешната сигурност. Все пак става въпрос за видеоклипове, засягащи (макар и индиректно) държавния глава. Заради \"Дневник\" изпрати две заявления за достъп до обществена информация – до общинската администрация в Харманли и до Областната дирекция на МВР в Хасково. Отговорите на зададените въпроси трябваше да изяснят кой е реалният собственик на системата за видеонаблюдение в Харманли, как се обработва, как се съхранява тя и кой има достъп до събраната информация. Предоставената справка сочи, че едноличен собственик на системата е общинската администрация. Тя разполага с 34 камери, разположени на всички възлови места в града, включително и на въпросното кръстовище. \"Информацията, събирана с камерите, свързани в системата за видеонаблюдение, се съхранява на DVR устройства, пише още в справката. Те са разположени в помещение с ограничен достъп в сградата на общината. Всички записи (...) се съхраняват за срок от 12 календарни дни, след което се унищожават автоматично чрез припокриване на записа\". В отговор на друг въпрос от общината уточняват, че – началникът на отдел \"Административно и информационно обслужване\" в кметската администрация. През отделна компютърна конфигурация достъп до информацията в реално време имал и втори служител, отговорен за обработката на лични данни. Оттук нататък разясненията около контрола на достъп до системата за видеонаблюдение в Харманли и ползването на информацията, събирана с нея, стават твърде мъгляви. Причината е, че според отговорите на въпроси, изпратени до Районното управление на МВР в града, тя се излъчва на живо и \"чрез изнесена фокусна точка, находяща се в оперативната дежурна част на управлението\". Колко точно са служителите с достъп до точката обаче в отговорите не се уточнява. В тях пише само, че архивирани данни органите на МВР и прокуратурата получавали само въз основа на изрични писмени заявления до общинската администрация за работа по образувани от тях производства. Три от зададените въпроси до община Харманли и Областната дирекция на МВР в Хасково обаче останаха Те бяха свързани конкретно с изтичането на клиповете с инцидента от 17 август в Youtube и трябваше да изяснят, първо, извършена ли е проверка дали клиповете са заснети с общинската система за видеонаблюдение? Второ – кой ги е публикувал онлайн? И трето – в случай че клиповете не са заснети с камерите на общината, ясно ли е кой е поставил записващи устройства, за да следи ставащото по пътните кръстовища в Харманли? Общият отговор на тези три въпроса гласеше, че \"те ще бъдат изяснени след приключването на разследването\" за инцидента от 17 август т.г. Пак според справката, предоставена от Областната дирекция на МВР в Хасково, полицейските служители от районното й управление в Харманли с достъп през т.нар. фокусна точка до общинската система за видеонаблюдение са определени със специална заповед. Колко точно са тези служители не става ясно. Но в отговора, предоставен от Областната дирекция на МВР в Хасково, е записано буквално и следното: \"От извършената проверка в Районното управление в Харманли е установено, че служителите, които са имали достъп до наблюдението на изнесената точка за видеоконтрол и видеонаблюдение, поставена в оперативното дежурна част (...), не са сваляли и предоставяли записи от системата\". Този отговор би трябвало за изнасянето на видеоклиповете с инцидента около двама общински служители. Установяването дали някой от тях е свършил работата не би трябвало да е проблем за МВР. А това е важно по няколко причини. При всички гаранции за сигурността на информацията, съхранявана на сървърите в общинската администрация в Харманли, двата клипа все пак се появиха в Youtube. Почти едновременно те бяха публикувани в канала на сайт с необявен собственик и в профила на потребител, който не е посочил никакви данни за себе си. Опитът на \"Дневник\" да се свърже с него на посочения имейл остана без резултат. Всичко това означава, че А откраднатото от него може да бъде използвано както за  летен политически полускандал , така и да бъде предоставено или продадено с цел шантаж, изнудване и т.н. Възможността записите, изтекли в интернет, да не са правени с общинските камери няма да направи историята по-малко мъглява. Това би означавало само, че публични места и хората, намиращи се там, продължават да бъдат следени и записвани, без да е ясно кой и с каква цел го върши. А най-тревожното е, че случаят в Харманли не е частен. Достатъчно е само да бъде \"умножен\" по броя на общинските администрации в страната, които разполагат със собствени системи за видеонаблюдение. Повечето от тях дори не само с една.", "date": "2018.10.31", "title": "Теч в системата, или как клиповете с бащата на Румен Радев се появиха в Youtube"}
{"url": "https://www.dnevnik.bg/sport/2018/10/31/3337090_videopovtorenie_i_vlizane_na_jandarmeriia_beliazaha/", "text": "Решението на съдията Андрес Куня да се обърне към помощта на видеоповторенията след игра с ръка в наказателното поле на защитник на \"Гремио\" доведе до влизане на жандармерия на терена. Това беше ключов момент в зрелищния мач на бразилците с \"Ривър плейт\" от полуфиналите в Копа Либертадорес, завършил 2:1 в ползва на \"Гремио\". Шампионът беше спечелил с 1:0 първата среща и до 82-ата минута на втората водеше със същия резултат. Тогава Рафаел Боре изравни за \"Ривър плейт\", а пет по-късно дойде ред страстите да се нажежат. В резултат се стигна до намеса на видеоповторенията, дузпа за \"Ривър плейт\", изгонване на Бресан от домакините и дълги разправии. Съдията Куня трябваше да бъде пазен от жандармерията, а след близо десетминутно прекъсване играта продължи. Гонсало Мартинес изпълни точно наказателния удар и постави аржентинците в печеливша позиция заради повечето голове на чужд терен. Мачът завърши след изтичане на 14-минутното добавено време. Във финала е голяма възможността \"Ривър плейт\" да срещне \"Бока хуниорс\". Синьо-жълтите имат преднина от 2:0 преди гостуването си на \"Палмейрас\" в реванша. Ако се стигне до подобно развитие, това ще е първият финал между \"Ривър плейт\" и \"Бока хуниорс\" в историята на най-силния клубен турнир в Южна Америка.", "date": "2018.10.31", "title": "Видеоповторение и влизане на жандармерия белязаха полуфинал в Копа Либертадорес"}
{"url": "https://www.dnevnik.bg/kultura/2018/10/31/3336950_za_chetiri_dni_plovdiv_djaz_fest_prevrushta_grada_v/", "text": "От днес до 3 ноември Пловдив посреща някои от най-големите имена в българската и световната джаз музика. В продължение на четири дни четвъртото издание на \"Пловдив джаз фест\" ще представи на своята публика разнообразна програма от концерти, джем сешъни и различни събития, свързани с джаз музиката. Фестивалът е част от инициативата \"Пловдив 2019 - Европейска столица на културата\". Джаз концерти в Дома на културата \"Борис Христов\" Откриването на фестивала в Дома на културата \"Борис Христов\" ще започне днес с изложбата \"Колекционерът импровизатор\", която включва картини от колекцията на Николай Неделчев, а в 20 ч. начало на музикалната програма ще даде носителката на 4 награди \"Грами\" Елиане Елиас. Родената в Бразилия певица израства във времето, когато стилът боса нова е вече наложен в родината й. От 7-годишна свири на пиано, а по-късно започва и да пее. Кариерата си развива в Ню Йорк и е смятана за един от най-добрите интерпретатори на бразилския пианист и композитор Антонио Карлос Жобим. \"Концертът в Пловдив тази вечер ще е много личен. Той е за хората. Искам те да почувстват щастие и романтика, да докосна емоциите им по различен начин. Това е концерт за живота и за любовта, позитивен и вълнуващ, с много ритъм и красива музика\", каза Елиас в интервю за БНТ. В събота, на 1 ноември, на сцената на културния дом в Пловдив ще се качи американската певица и пианист Дина ДеРоуз. С нея ще свирят едни от най-добрите български джаз музиканти в състав Димитър Льолев - саксофон, Борис Таслев - контрабас, и Борислав Петров - барабани. След нея концертът продължава с балканското дуо на Владко Стефановски и Теодосий Спасов, чиято музика е вдъхновена от българската култура. Вечерта на 2 ноември ще бъде връчването на награда на \"Пловдив джаз фест\" за цялостен принос в джаза, като тази година наградена ще бъде една от първите професионални джаз формации в България \"Бели, зелени, червени\", разказа водещата от радио \"Джаз ФМ\" и организатор на фестивала Мирослава Кацарова в интервю за БНТ. Тя допълни още, че тази година ще се връчи и още една такава награда, но посмъртно - на композитора и пианист Румен Тосков-Рупето, който оставя трайна следа в джаз музиката на България. Веднага след това Дейв Холанд - басистът на Майлс Дейвис - излиза на сцената със своя квартет и със специалното участие на саксофониста Крис Потър. Последната вечер на фестивала ще бъде закрита с концерта на норвежкия тенор и сопрано саксофонист Ян Гарбарек, като заедно с него ще се изяви и индийският перкусионист и композитор Трилок Гурту. Всяка вечер джем сешъни в Bee Bop Cafe След вечерните концерти програмата на фестивала продължава с джем сешъни в Bee Bop Cafe с начало 23 ч. Квартетът на Милен Кокушаров ще открие първата нощ на импровизациите, а в следващите дни сешъните ще започват с Христо Йоцов & JAZZ CATS и октет \"Пловдив\". В последния ден Иван Гърбачев ще представи дебютния си албум. Други джаз събития За пръв път тази година в рамките на фестивала ще се състои и киносъбитие. На 3 ноември от 14 ч. в клуб \"Фарго\" Елица Матеева ще изнесе лекция за филма \"Орландо\", а след това ще бъде и неговата прожекция. На същия ден от 14 ч. в Bee Bop Cafe ще се състои галаконцертът на Младежкия конкурс на \"Пловдив джаз фест\", където ще се изявят едни от най-талантливите млади джаз музиканти.", "date": "2018.10.31", "title": "Елиане Елиас открива четирите дни на \"Пловдив джаз фест\" днес"}
{"url": "https://www.dnevnik.bg/biznes/2018/10/31/3337130_finansoviiat_regulator_ochakva_signali_ot_slujiteli_na/", "text": "Комисията за финансов надзор (КФН) създаде специален електронен адрес, на който служители на поднадзорни на КФН лица да подават сигнали, ако в компаниите, в които работят, се извършват или е възможно да се извършват нарушения. Електронният адрес за сигнали от служители на пенсионноосигурителни и застрахователни дружества и търгуваните на борсата компании е :  employee_signals@fsc.bg , съобщи пресслужбата на регулатора. Тя уверява, че това е специален комуникационен канал, осигуряващ сигурност за служителите, подали сигнали до регулатора. По този начин е гарантирана анонимността им пред работодателя. Съгласно Закона за Комисията за финансов надзор подаването на жалба или сигнал не може да е основание за неблагоприятно или несправедливо третиране на служителите на съответното поднадзорно лице, се казва в съобщението. В него се напомня, че подалите жалба или сигнал служители на поднадзорни на КФН компании имат право на защита срещу дисциплинарно уволнение.", "date": "2018.10.31", "title": "Финансовият регулатор очаква сигнали от служители на поднадзорните му компании"}
{"url": "https://www.dnevnik.bg/sport/2018/10/31/3337149_s_naznachavaneto_na_adalbert_zafirov_botev_plovdiv/", "text": "След близо двегодишно прекъсване \"Ботев\" (Пловдив) отново има спортен директор. Клубът обяви назначаването на Адалберт Зафиров на поста. Бившият футболист на ЦСКА ще бъде представен по време на пресконференцията на собственика на \"канарчетата\" Георги Самуилов тази вечер. Изборът на Зафиров е интересен заради липсата му на опит на подобни позиции. За последно той работи в \"ЦСКА 1948\", като  през лятото на 2016 г. беше освободен и на мястото му дойде Валентин Илиев . Преди това Зафиров беше треньор на ЦСКА и \"Черно море\".", "date": "2018.10.31", "title": "С назначаването на Адалберт Зафиров \"Ботев\" (Пловдив) отново има спортен директор"}
{"url": "https://www.dnevnik.bg/sviat/2018/10/31/3337134_folksvagen_i_izraelski_kompanii_razrabotvat_onlain/", "text": "Германският автомобилостроител \"Фолксваген\" (Volkswagen) планира да разработи с две израелски компании услугата за превоз на пътници, организиран чрез мобилно приложение и с автономни коли, съобщиха компаниите, цитирани от ДПА и БТА. \"Фолксваген\", \"Мобилай\" (Mobileye) от Ерусалим и \"Чемпиън мотърс\" (Champion Motors) от района на Тел Авив планират да създадат смесено предприятие, за да развиват продукта от началото на 2019 година. Услугата би трябвало да бъде достъпна от 2022 г., каза говорителят на \"Мобилай\". Очаква се \"Фолксваген\" да предостави технологията за електрическите автомобили, \"Мобилай\" (собственост на американския гигант \"Интел\") - технологията за автономното шофиране, а \"Чемпиън мотърс\" - логистиката и инфраструктурата за проекта. \"Ние твърдо вярваме, че автономните електрически превозни средства ще предложат на Израел и градовете по света мобилност, която е безопасна, чиста, без вредни емисии и в същото време е достъпна и удобна\", каза главният изпълнителен директор на Фолксваген Херберт Дис. Проектът, наречен \"Новата мобилност\" в Израел, трябва да бъде одобрен от съответните власти, обявиха компаниите, допълвайки, че имат подкрепата на израелското правителство за изпълнението му.", "date": "2018.10.31", "title": "\"Фолксваген\" и израелски компании разработват онлайн услуга с автономни таксита"}
{"url": "https://www.dnevnik.bg/bulgaria/2018/10/31/3337146_kabinetut_udulji_s_godina_sroka_v_koito_bdj_triabva_da/", "text": "Кабинетът удължи с една година срока, който даде на  БДЖ да погаси изтеглен в началото на август 2017 г. държавен заем . Първоначално беше обявено, че железопътното дружество ще изплати възмездното си задължение до края на тази година, но периодът беше увеличен до края на 2019 г. В средата на 2017 г. Министерският съвет реши над 60 млн. лв. да бъдат преведени от Министерството на финансите към БДЖ, като това беше един от многото пъти, в които дружеството получи пари от държавата. Тогавашният министър на транспорта Ивайло Московски съобщи, че 42 млн. лв. ще бъдат върнати на бюджета още при отпускането на заема, тъй като те трябва да погасят една активирана стара държавна гаранция, т.е. ангажимент от бюджета към Световната банка. Останалите около 20 млн. лв. пък трябваше да бъдат разпределени за погасяване на облигационния заем към пет банки. Тогава Московски уточни, че дълговете към банките са за над 150 млн. лв. Той подчерта още, че става въпрос за възмездно финансиране, т.е. останалите сектори в държавата и данъкоплатците няма да бъдат ощетени с тези пари, които получава БДЖ. Именно заради задълженията към банките частен съдебен изпълнител обяви през юни тази година, че продава половината сграда, в която се намира централата на БДЖ в центъра на столицата, на ул. \"Иван Вазов\" 3. Все пак между двете страни се постигна договорка за подписване на споразумение по втория облигационен заем на дружеството. По този начин се спря продажбата на активи на компанията.", "date": "2018.10.31", "title": "Кабинетът удължи с година срока, в който БДЖ трябва да върне държавен заем"}
{"url": "https://www.dnevnik.bg/bulgaria/2018/10/31/3337142_kabinetut_otchete_che_bulgarite_jiveiat_po-dobre_i/", "text": "Средната продължителност на живота се увеличава, стандартът и качеството на живот се подобряват, детската смъртност намалява. Това е записано в отчета за 2017 г. за изпълнение на актуализираната Национална стратегия за демографско развитие на населението в България (2012-2030 г.), която правителството днес прие, съобщи правителствената пресслужба. Средната продължителност на предстоящия живот за населението на страната, изчислена за периода 2015 - 2017 г., е 74.8 години и спрямо предходния период (2014 - 2016 г.) се увеличава с 0.1 години. Средната продължителност на живота при мъжете е 71.3 години, докато при жените е със 7 години по-висока - 78.4 години. За жителите в градовете тя е 75.6 години, а за населението в селата – 72.8 години. В прессъобщението се казва, че се наблюдават положителни промени и в стандарта и качеството на живот на населението. Според цитирани в него данни през 2017 г. годишният общ доход средно на лице от домакинство е 5 586 лв. и нараства с 8.1% спрямо 2016 г., а от влизането на България в ЕС през 2008 г. досега общият доход средно на член на домакинство се увеличава близо 1.6 пъти. През 2017 г. в страната са регистрирани 64 359 родени деца, като от тях 63 955 (99.4%) са живородени. В сравнение с предходната година броят на живородените намалява с 1 029 деца, или с 1.6%, се посочва в доклада. Едновременно с това се увеличава средният брой живородени деца от една жена. През миналата година той е бил 1.56 при 1.24 през 2001 г. и 1.54 през 2016 г. Средната възраст на жените при раждане на първо дете се увеличава от 27.0 години през 2016 г. на 27.1 години през 2017 г. Данните в доклада показват, че детската смъртност намалява. През 2017 г. в страната са починали 408 деца на възраст до една година, а коефициентът на детска смъртност е 6.4‰. Това е най-ниската регистрирана в страната стойност. През 2001 г. коефициентът на детска смъртност е бил 14.4‰, през 2005 г. - 10.4‰, а през 2016 г. - 6.5‰. По данни на НСИ към 31 декември 2017 г. населението на България е 7 050 034 души, което представлява 1.4% от населението на Европейския съюз. В сравнение с 2016 г. населението на страната намалява с 51 825 души, или с 0.7%. В доклада се отчита, че най-значимата демографска тенденция в развитието на населението е процесът на застаряване. В края на 2017 г. хората на 65 и повече навършени години са 1 481 908, или 21.0%. В сравнение с 2016 г. делът на населението в тази възрастова група нараства с 0.3 процентни пункта, а спрямо 2001 г. - с 4.1 процентни пункта.", "date": "2018.10.31", "title": "Кабинетът отчете, че българите живеят по-добре и по-дълго"}
{"url": "https://www.dnevnik.bg/sviat/2018/10/31/3337151_peru_spira_da_priema_venecuelci_hiliadi_chakat_na/", "text": "Най-малко 6000  венецуелци  се наредиха вчера на северната граница на Перу с надеждата да влязат на перуанска територия, преди да изтече крайният срок за получаване на право да пребивават в Перу. Очаква се днес и утре да дойдат  още 4000 , заяви перуанският омбудсман, цитиран от агенция \"Ройтерс\". Перу беше една от първите страни, предложили карти за временно жителство на  венецуелци, бягащи  от изпадналата си в криза родина и прекосяващи Колумбия и Еквадор, за да стигнат до Перу. След като броят на  венецуелците в Перу  се увеличи до половин милион, властите преместиха крайния срок за предоставяне на подобни разрешителни от края на годината за края на октомври. Тоест те трябва да са влезли в Перу до днешния ден, за да имат право на подобни карти, които им позволяват да живеят, работят и следват там легално. /БТА", "date": "2018.10.31", "title": "Перу спира да приема венецуелци, хиляди чакат на границата"}
{"url": "https://www.dnevnik.bg/skorost/2018/10/31/3337169_folksvagen_e_nai-turseniiat_avtomobil_vtora_ruka_v/", "text": "Фолксваген\" е най-търсеният автомобил за покупка втора ръка от началото на годината досега, сочат данните на сайта за безплатни обяви olx.bg. Следващите по популярност марки са \"Опел\", \"Ауди\", БМВ и \"Мерцедес\". Анализ на обявите показва, че средната цена на автомобил втора ръка в портала е 7 хиляди лева. Почти 60% от предлаганите коли са на възраст над 10 години. Отчитат се и своеобразни градски предпочитания, като докато потребителите в София най-често търсят обяви за БМВ, в Пловдив залагат на \"Мерцедес\", а по морето на почит е \"Ауди\". Сред обявите за продажби \"Фолксваген\" също е най-популярна марка в почти всички региони на страната. Изключение правят Ямбол, където най-предлаганата марка е \"Опел\", и Пазарджик, където има публикувани най-много обяви за марката БМВ. Анализът показва също, че мотоциклетите и скутерите стават все по-популярни в България, като най-много търсения на подобен тип превозни средства има в Пловдив (11 000 търсения месечно).", "date": "2018.10.31", "title": "\"Фолксваген\" e най-търсеният автомобил втора ръка в България, твърди сайт за обяви"}
{"url": "https://www.dnevnik.bg/photos/2018/10/31/3336932_fotogaleriia_shest_durjavi_otbeliazvat_mejdunarodniiat/", "text": "На 31 октомври се отбелязва Международният ден на Черно море. На тази дата през 1996 г. шестте държави, които имат излаз на него - България, Грузия, Румъния, Русия, Турция и Украйна, подписват Стратегическия план за Черно море.  На снимката: Синеморец", "date": "2018.10.31", "title": "Фотогалерия: Едно море на шест държави"}
{"url": "https://www.dnevnik.bg/sviat/2018/10/31/3337170_fragmenti_ot_choveshki_kosti_biaha_otkriti_v_sgrada_na/", "text": "Фрагменти от човешки кости са открити при ремонтни дейности в едно от помещенията на ватиканската нунциатура (дипломатическа мисия на Ватикана) в Рим, предаде АНСА. Тленните останки са открити в сграда - анекс към седалището на нунциатурата, на улица \"По\" в Рим в понеделник. Според неофициални източници костите вероятно са на жена.  По случая е започнало разследването от прокуратурата в Рим. Римският прокурор Джузепе Пинятоне е разпоредил да се установят официално възрастта, полът и датата на смъртта на човека, чиито останки са били намерени. Предстои да се изясни и дали те са само на един човек. Ще се правят и ДНК анализи на останките. Евентуално те ще бъдат съпоставени с ДНК материал от роднини на 15-годишните Емануела Орланди и Мирела Грегори, които изчезнаха през 1983 г. в Рим.  Орланди беше дъщеря на ватикански сътрудник и поданик на Ватикана. Тя изчезна на връщане от урок по музика във Ватикана. За над 3 десетилетия така и не се установи какво ѝ се е случило, а тялото ѝ не беше открито./ БТА", "date": "2018.10.31", "title": "Фрагменти от човешки кости бяха открити в сграда на Ватикана в Рим"}
{"url": "https://www.dnevnik.bg/kultura/2018/10/31/3337176_dokumentalen_film_za_sonia_ioncheva_shte_bude/", "text": "Документален филм за голямата оперна прима Соня Йончева ще направи своята световна премиера по време на 32-ото издание на \"Киномания\" 2018 на 26 ноември от 19 ч., съобщиха организаторите на фестивала. Филмът \"Соня Йончева. Sempre Libera\" е на журналиста и продуцент Георги Тошев, който заедно с екипа си следва певицата по света в продължение на две години. Кадри от Лондон, Ню Йорк, Милано, Мюнхен, Виена, Пловдив и София представят част от напрегнатото ежедневие на Йончева и миговете на триумф, но и на съмнение, на радост и на тъга.  В снимачна площадка се превръщат хотелската стая, гримьорната, бащината къща, влакът и някои от най-големите оперни театри в света като Метрополитън, Ковънт Гардън, Ла Скала и Държавната опера във Виена. Във филма певицата допуска екипа до живота си - професионалния, семейния и личен.  В продукцията участват още Пласидо Доминго, Антонио Папано, Валерий Гергиев, Масимо Дзанети, Майкъл Фабиано, Томъс Хемпсън и Теменуга Йончева Оператори са Румен Василев и Иво Стайнов, а режисьор на монтажа и съсценарист, заедно с Георги Тошев, е Ема Константинова.", "date": "2018.10.31", "title": "Документален филм за Соня Йончева ще бъде представен за първи път на \"Киномания\""}
{"url": "https://www.dnevnik.bg/biznes/2018/10/31/3337175_utochniavat_se_posledni_detaili_v_procedurata_za_izbor/", "text": "Процедурата за избор на инвеститор за АЕЦ \"Белене\" е разработена, като остава да бъдат уточнени малки детайли. Това съобщи министърът на енергетиката Теменужка Петкова след заседание на Съвета по енергийна сигурност към Министерския съвет, цитирана от БТА. Тя поясни, че предстои да докладва процедурата пред Министерския съвет, а след това пред парламента. Ако не постъпят съществени препоръки или изменения, до края на годината процедурата може да започне, каза министърът и допълни, че подобна процедура обичайно продължава месеци. Днес изтича срокът, даден от Народното събрание, в който енергийният министър трябва да разработи процедура за избор на инвеститор и да предложи структуриране на проекта. В отговор на въпрос министърът каза, че няма нови кандидати по проекта. На днешното заседание на Съвета за енергийна сигурност е била представена необходимостта от актуализация на енергийната стратегия в частта, свързана с природния газ. По думите на министъра това се налага заради променената среда, в която се развиват инфраструктурните проекти от Южния газов коридор. \"Желанието ни е да запазим стратегическото място на България в газовата карта на Европа, като изградим съответната инфраструктура, която е основна за реализацията и на концепцията за газоразпределителен център\", повтори министърът. На заседанието на съвета е обсъдена и възможността за създаване на борса за търговия на природен газ. По думите на Петкова тя ще е дъщерна компания на \"Булгартрансгаз\" и ще е основна платформа за либерализация на пазара след като бъде изградена липсващата инфраструктура за доставка на природен газ от различни източници и концепцията за газоразпределителен център бъде развита. Петкова потвърди, че България иска да участва с 25% в изграждането на терминала за втечнен газ на гръцкото пристанище Александруполис. По всяка вероятност българското участие ще стане чрез \"Булгартрансгаз\".", "date": "2018.10.31", "title": "Уточняват се последни детайли в процедурата за избор на инвеститор за АЕЦ \"Белене\""}
{"url": "https://www.dnevnik.bg/bulgaria/2018/10/31/3337192_kabinetut_reshi_da_kupi_ot_sobstvenika_na_sgradata_na/", "text": "Правителството отпусна 25.4 млн. лева за покупка на имот за нуждите на Държавната комисия по сигурността на информацията (ДКСИ). Той се намира на столичната ул. \"Козлодуй\" №4 в район \"Сердика\". Имотът е с площ 1641 кв.м и в него е изградена шестетажната административна сграда \"Офис парк Централ\". Застроената му площ е 935 кв.м, като представлява част от офис сградата. Според управляващите сградата покрива основните изисквания на ДКСИ и отговаря на нужди и специфичните изисквания на държавния орган, който осъществява защитата на класифицираната информация. Председателят на ДКСИ Борис Димитров е упълномощен да сключи договора за покупка на съответния имот. \"Офис парк Централ\" е собственост на хотелиера Красимир Георгиев. По данни на  \"Капитал\"  той е собственик още на столичните хотели \"Централ\" и \"Форум\", както и на сградата на някогашния театър \"Ренесанс\" на площад \"Възраждане\" - последно известен като фолк дискотеката \"Син Сити\". През 2015 г. той съобщи, че има намерение да разруши сградата, в която се помещава \"Син Сити\" и да построи петзвезден хотел. Оказа се обаче, че зданието е част от групов паметник на културата, обявен през 1976 г. Става въпрос за сгради, които са са включени в така наречените ансамбли, групови паметници на културата, оформили облика на младата българска столица. След 1989 г. попада в частни ръце, като са правени многократни опити да бъде извадена от списъците със защитени сгради. След заявените инвестиционни намерения на Георгиев граждани сигнализираха, че покривът на сградата е премахнат, като според тях това ще помогне за по-бързото ѝ рухване. Миналата година пък  избухна пожар  в постройката.", "date": "2018.10.31", "title": "Кабинетът ще купи от собственика на сградата на \"Син Сити\" офис площи за 25 млн. лева"}
{"url": "https://www.dnevnik.bg/tehnologii/2018/10/31/3336886_deputatite_prieha_zakon_za_protivodeistvie_na/", "text": "Законът за киберсигурността беше приет без дебати с изключение на няколко изказвания на депутата от БСП Славчо Велков, който е имал алтернативни предложения за отделни разпоредби, които не бяха подкрепени. Със закона се регламентира управлението и организацията на Националната система за киберсигурност, националния координатор по киберсигурност, секторни екипи за реакция при инциденти в киберсигурността, както и национален екип за реакция при инциденти в киберсигурността. Управлението и организацията на системата за киберсигурност ще се осъществява от Министерския съвет. Приетите на второ четене днес текстове предвиждат министърът на отбраната да провежда държавната политика за защита и противодействие на кибер- и хибридни атаки. Вносител на проекта е Министерски съвет и с него се  транспонира европейска директива . Министерството на отбраната ще координира взаимодействието за киберотбрана с НАТО и ЕС, а съвместно с МВР, ДАНС и Държавната агенция за електронно управление (ДАЕУ) ще отговаря за планирането и реализирането на мероприятията по подготовка на киберотбраната и киберустойчивостта на страната в извънредно положение, военно положение или положение на война. Ще бъде създаден и киберрезерв, в който ще се използва научният и образователен потенциал на страната. Новият закон за киберсигурност предвижда функции и на МВР, ДАНС и агенцията за електронно управление за действие при киберкризи. а ДАНС ще работи по линия на информационната сигурност на стратегически важни обекти. Към Държавната агенция \"Електронно управление\" (ДАЕУ) ще бъде създаден координиращ орган - Национално единно звено за контакт (НЕЗК), което ще се отчита пред Европейската комисия за предприетите мерки по защита от кибератаки. Съвет по киберсигурност към Министерския съвет пък ще се грижи за управление на системата за киберсигурност. Той ще оценява и съветва за противодействие на кибератаки. Негова цел ще са онлайн магазините, търсачките и облачните услуги да бъдат подсигурени срещу кибератаки, а секторите, определени като потенциални мишени, са публичната администрация, енергетиката, транспортът, банките, болниците, снабдяването с питейна вода. Какво предвижда законопроектът четете  тук . Към отделните ведомства ще бъдат създадени екипи за реакция, които при инцидент ще се занимават с мониторинг на инциденти на национално равнище, ще подават сигнали за тревога или ще предупреждават за рискове и ще анализират инцидентите. За тези екипи има изискване да бъдат в тясно сътрудничество с частния сектор и доставчиците на електронни услуги. Пред парламентарната комисия по вътрешна сигурност и обществен ред  законопроектът беше представен от вицепремиера Томислав Дончев. По думите му проектът преследва две цели. От една страна, с него ще се транспонира европейското законодателство. От друга, за пръв път ще се регулират действията на операторите на цифрови услуги и др. Дончев заяви, че сегашната законова уредба е разпокъсана, а проблемът е сериозен, защото при пробив на едно място ще има отражение и в други страни - членки на ЕС, заради свързаността на администрациите на държавите. Пред комисията Дончев обясни, че мерките, които се въвеждат в закона, са чисто организационни, а реалната превенция е работа на отделните служби и се урежда в други нормативни актове. Той заяви, че при киберсигурността не става дума за пари, а за много пари. И се аргументира - технологиите се развиват бързо и нещо, което е работило преди седмица например, днес може и да не върши никаква работа. Вицепремиерът допълни, че става дума за технологична надпревара между защитаващите се и атакуващите ги.", "date": "2018.10.31", "title": "Депутатите приеха закон за противодействие на кибератаки"}
{"url": "https://www.dnevnik.bg/sviat/2018/10/31/3337194_sporut_za_grajdanstvoto_po_rojdenie_v_sasht_se_tochi/", "text": "Обещанието на президента на САЩ Доналд Тръмп да премахне принципа на придобиване на гражданство по рождение отново отваря дебати за тази практика и за това дали той може законно да го изхвърли от американското право с изпълнителна заповед. Ако погледнем назад към историята на придобиването на  гражданство по рождение , става ясно, че тези дебати, довели до съдебни дела и ускорили приемането на законодателство, не са нещо ново. Сега, когато Тръмп се готви да ограничи  незаконната имиграция  и да впечатли гласоподавателите преди изборите в средата на мандата следващата седмица, въпросът отново идва на дневен ред. Четиринадесетата поправка на американската конституция гласи: \"Всички лица, родени или натурализирани в Съединените щати и подчинени на тяхната юрисдикция, са граждани на Съединените щати и на щата, в който живеят.\" Конституционна поправка може да бъде променена единствено с приемането на друга поправка. Този процес изисква мнозинство от две трети в двете камари на американския Конгрес или конституционен конвент, свикан от две трети от щатските законодателни събрания. Според юристи и политолози, които задълбочено са изследвали въпроса, обаче има двусмислие в думите \"подчинени на тяхната юрисдикция\". Вицепрезидентът Майк Пенс обърна внимание на този израз в изказване вчера, в което защити президента. Той каза, че правителството обмисля да предприеме действия във връзка с придобиването на гражданство по рождение в светлината на \"кризата по нашата южна граница\" и общата цел за ремонт на увредената имиграционна система. \"Всички ние знаем какво гласи 14-ата поправка. Всички ние високо ценим текста на 14-ата поправка\", каза Пенс, който направи изявлението на форум. \"Но Върховният съд на Съединените щати никога не се е произнасял дали текстът на 14-ата поправка - \"подчинени на тяхната юрисдикция\" - се отнася конкретно за хората, които са в страната незаконно.\" За да оправдае издаването на изпълнителна заповед, Тръмп може да вземе предвид думите на сенатор Джейкъб Хауърд, помогнал за ръководене на усилията за разработването и приемането на 14-ата поправка в края на 60-те години на 19 век. Хауърд обяснил целта на поправката, но включил изключение: \"Това, разбира се, няма да включва родените в Съединените щати лица, които са чужденци, които принадлежат към семействата на посланиците или чуждестранните министри, акредитирани към правителството на Съединените щати, но ще включва всяка друга категория лица.\" Хауърд настоял, че това урежда \"големия въпрос за гражданството и премахва всякакви съмнения за това кои лица са или не са граждани на Съединените щати\". Поддръжниците на придобиването на гражданство по рождение виждат прецедент в делото \"Съединените щати срещу Уон Ким Арк\", по което Върховният съд е постановил решение през 1898 г. Съдът се е произнесъл с 6 на 2 гласа в полза на мъж, отправил искане за американско гражданство, след като бил роден в Съединените щати от родители с китайска националност, които имали постоянно законно местожителство в САЩ. Мнозинството във Върховния съд по това дело изтълкувало 14-ата поправка в смисъл, че американско гражданство може да бъде предоставено поне на някои деца на родители чужденци, ако тези деца са родени на американска земя. Някои юристи казват, че Върховният съд никога не е разглеждал сериозно израза \"подчинени на тяхната юрисдикция\" и не е изследвал отново въпроса, откакто в политиката е навлязло понятието \"незаконен чужденец\". /БТА", "date": "2018.10.31", "title": "Спорът за гражданството по рождение в САЩ се точи повече от век"}
{"url": "https://www.dnevnik.bg/sport/2018/10/31/3337173_lekari_preduprediha_tokio_2020_za_risk_ot_smurtni/", "text": "Японски лекари предупредиха, че двата маратона от олимпийските игри в Токио 2020 трябва да започнат по-рано от предвиденото. Според тях заявените в момента часове крият риск от здравословни проблеми и дори смъртни случаи заради очакваните горещини. Тази година Япония отчете рекордни жеги, като температурите стигнаха 41.1 градуса. Това подейства като знак за организаторите, които  веднага започнаха да търсят решения , с които да осигурят начини за предпазване на здравето на състезателите и публиката. МОК и домакините от Токио 2020 вече изтеглиха началото на маратона с половин час и сега в програмата е заложено началото да бъде в 7.00 часа сутринта. Лекари от Япония обаче смятат, че това не е достатъчно. \"Ние сме сериозно притеснени\", каза Кимиюки Нагашима, който е високопоставен служител в Японската медицинска асоциация, цитиран от АФП. Той обясни, че ако има висок риск от топлинни удари за бегачите и служителите, то това ще увеличи необходимостта да се ангажират медицински служители, което пък ще се отрази на медицинските институции и на обикновените пациенти. \"Не бихме се обърнали към организационния комитет, ако не смятахме, че е силно обезпокоително. Притесняваме се, че сегашният план може да доведе до смъртни случаи\", заяви президентът на Токийската медицинска асоциация Харуо Озаки. Желанието на двете организации е маратонските бягания при жените и мъжете да започнат в 5.30 часа сутринта. От организационния комитет потвърдиха, че са се запознали с експертното мнение на лекарите и то ще бъде обсъдено с работните групи от МОК и Международния параолимпийски комитет. Властите в Япония обявиха, че 57 534 души са стигнали до болница заради топлинни удари или изтощение от жегата между 30 април и 29 юли тази година. ", "date": "2018.10.31", "title": "Лекари предупредиха Токио 2020 за риск от смъртни случаи в маратона, ако не се смени часът"}
{"url": "https://www.dnevnik.bg/bulgaria/2018/10/31/3337183_podkupite_za_bulgarsko_grajdanstvo_bili_poveche_zaradi/", "text": "Повечето подкупи, давани в Държавната агенция за българите в чужбина, са за да изпълни институцията по-бързо процедурите по издаване на удостоверение за българско гражданство по произход. По-редки са случаите, в които прокуратурата е установила, че е даван подкуп за получаване на удостоверение от хора, които нямат български произход. Това се разбра на специален брифинг, посветен на последната акция на спецпрокуратурата, в който участваха зам. главният прокурор и доскорошен шеф на спецобвинението Иван Гешев, председателят на Комисията за противодействие на корупцията и отнемане на незаконно придобитото имущество Пламен Георгиев и наблюдаващият разследването прокурор Ангел Кънев. Те обявиха, че в агенцията има забавени над 20 хил. преписки. Имало три нива в схемата – посредници на най-ниско ниво, на средно ниво и такива на високо ниво, част от които е и ръководството на агенцията. С това Иван Гешев обясни, че от задържаните 20 души обвинения са повдигнати едва на четирима, тъй като специализираната прокуратура не се занимала с чистачки и портиери. Повдигнатото на председателя на агенцията обвинение Петър Харалампиев е за 5 хил. евро, като той има пет вторични обвинения заради взети по 350 евро. Главният секретар на агенцията Красимир Томов е обвинен за взети 800 евро и 1500 евро. Отделно те имат обвинение за участие в организирана престъпна група. Само обвиняемите знаели колко пари са получили. Обвиненията били само за малка част от това, но така било по цял свят, оправда се Гешев. И даде пример с Ал Капоне, който бил извършил десетки убийства, а е бил осъден за неплащане на данъци. Причината е, че прокуратурата работи с това, което може да докаже. Другите двама, които са привлечени към наказателна отговорност, са български и сръбски граждани, които са посредници от високо, по думите на Гешев, ниво. Предстои прокуратурата да поиска постоянния арест на трима от тях, тъй като четвъртият е пуснат под гаранция заради заболяване. Гешев определи престъпната дейност като престъпление срещу българщината и националния интерес, защото заради немарливостта на агенцията хора, които помнели и знаели, че са българи, за разлика от някои с българско гражданство, са били принудени да плащат, за да получат по-бързо удостоверения за гражданство. Зам. главният прокурор заяви, че не знае дали Харалампиев е наследил тази порочна практика, или той я е въвел, но това предстояло да се установи. Той обаче изрази предположение, че Харалампиев е поел поста в агенцията, за да извършва неправомерна дейност. Гешев каза още, че по това разследване не са постъпвали сигнали от президента Румен Радев, както и няма данни да е замесена партията ВМРО или адресът на централата й. По-рано днес  държавният глава коментира  пред журналисти, че сигнали за злоупотреби в агенцията са постъпвали и в президентската институция и са били предадени в прокуратурата. Лидерът на ВМРО и вицепремиер  Красимир Каракачанов пък съжали , че е предложил кандидатурата на Харалампиев за шеф на агенцията, но отрече партията му да се финансира с такива практики. Гешев обясни, че за да няма теч на информация, до момента не са изисквани от други прокуратури дали до тях са подавани някакви сигнали, или те са извършвали проверки за сходна порочна дейности. И това предстояло да бъде направено. Зам. главният прокурор определи като неверни \"градските легенди\", че разследването е следствие от информация от чужди служби или чужди медии или заради намеса на Европейската комисия. Акцията била след получена от полицията в Кюстендил информация. Работата на прокуратурата е започнала през юли 2017 г. Като оперативната дейност е извършвана от служители на КПКОНПИ. Подчерта и, че не става дума за търговия с българско гражданство, а за сегмент от този процес. Тази престъпна дейност не била уникална за България, а се случвала в много страни и от Европейския съюз като Германия например. На брифинга беше обяснено и как е действала схемата. Хората, които са искали да получат удостоверение за българско гражданство, са търсили контакт в България и са намирали посредници от ниско ниво. Искащите гражданство били от Бесарабия и Западните Балкани и по-рядко от Украйна. Сред тях нямало такива от Африка, Близкия изток или Азия. Парите са плащани най-често в евро. Като на един човек \"услугата\"струвала между 5 и 8 хил. евро, които били разпределяни по веригата, а до ръководството на агенцията стигали между 1000 и 1500 евро. Хората, които нямали български произход плащали повече пари. Удостоверенията, за които е било плащано, са издавани в същия ден като по принцип се чакало около година. Харалампиев е получавал парите в офиса си в агенцията, обясни още Гешев. Това било най-сериозният случай на корупция по високите етажи на властта, без аналог в новата история, подчерта зам.-главният прокурор. От думите на Гешев се разбра още, че хора от престъпната верига пазили много добър архив. Например човек от Кюстендил складирал бидони с документи. Засега той бил само свидетел, защото нямало установени данни за извършено престъпление.", "date": "2018.10.31", "title": "Подкупите за българско гражданство били повече заради мудност, а не за фалшиви удостоверения"}
{"url": "https://www.dnevnik.bg/biznes/2018/10/31/3337152_pravitelstvoto_opredeli_koncesionerite_na_dva_plaja/", "text": "Правителството определи софийските \"Атлиман 2\" ЕООД за концесионер на морски плаж \"Китен-Атлиман\" и \"Бул прим груп\" ЕООД за концесионер на \"Приморско-север\" в община Приморско, съобщи правителствената пресслужба. Според договора концесионерът на плажа \"Китен-Атлиман\" ще инвестира в мерки за опазване на околната среда и защитените територии 1.163 млн. лв. В зоната за платени плажни принадлежности цената за ползване на чадър и шезлонг ще бъде по 7 лв. с ДДС. Размерът на концесионното плащане за всяка календарна година е 126 898 лв. без ДДС или 9.5% от базата. За морския плаж \"Приморско-север\" инвестициите за срока на концесията възлизат на 814 689 лв. Концесионерът се задължава да предлага да таксува един чадър и един шезлонг с по 5 лв. с ДДС. Размерът на годишното концесионно плащане е 35 812 лв. без ДДС или 2% от базата.", "date": "2018.10.31", "title": "Правителството определи концесионерите на два плажа край Приморско"}
{"url": "https://www.dnevnik.bg/bulgaria/2018/10/31/3337243_avtorskoto_pravo_niama_da_vaji_za_izgotviane_na/", "text": "Да не се плаща и да не се иска съгласие от притежателите на авторски права на произведения, когато те трябва да бъдат адаптирани за използване от хора с увреждания. Това предвиждат промени в Закона за авторското право и сродните му права, приети днес на второ четене от парламента. Изменението хармонизира българските правила с европейските. Вече няма да се налага да се плащат и да се взимат предвид авторските права, когато ще се превеждат произведенията на езика за незрящи хора - брайл, както и ако се създадат аудиокниги, адаптирана електронна книга или книги с голям шрифт, когато те ще се използват от хора с увреждания. Поправките описват изчерпателно проблемите или уврежданията, които хората трябва да имат, за да се възползват от промяната. Копията в достъпен формат могат да се изготвят от хората пряко, с помощта на човек, който действа от негово име, или от юридически лица, подали уведомление до министъра на културата. Министърът на културата поддържа и публикува на интернет страницата на Министерството на културата списък на оправомощените лица.", "date": "2018.10.31", "title": "Авторското право няма да важи за адаптиране на книги на брайл или за хора с увреждания"}
{"url": "https://www.dnevnik.bg/gradska_sreda/2018/10/31/3337246_v_subota_i_nedelia_metroto_niama_da_se_dviji_prez/", "text": "От края на работния ден в петък до ранните часове в понеделник метрото няма да се движи между станциите \"Сердика\", \"Софийски университет Св. Климент Охридски\" и \"Васил Левски\". Причината е, че в тунелите под линиите ще премине пробивната машина, която ще копае третата линия на метрото. Това съобщи днес кметът на София Йорданка Фандъкова. Станциите \"Сердика\" и \"Васил Левски\" няма да са затворени, а ще са като крайни спирки за метрото в посока от и до \"Младост\" и \"Обеля\", посочи кметът. Вместо метрото общината ще пусне автобус, които ще се движи между пл. \"Св. Неделя\" и ул. \"Граф Игнатиев\" при Националния стадион. По думите на Фандъкова той ще се движи в интервала на метрото.", "date": "2018.10.31", "title": "В събота и неделя метрото няма да се движи през центъра на София"}
{"url": "https://www.dnevnik.bg/evropa/evropeiski_parlament/2018/10/31/3337019_parite_za_zemedelie_ot_es_da_otivat_za_tezi_koito/", "text": "Парите от общата селскостопанска политика на ЕС (ОСП) трябва да се ползват от истински земеделци, а не от кандидати за субсидии, това искаме да направим на европейско ниво, каза българският евродепутат Момчил Неков (С&Д, БСП) по време на пресконференция на членове на Европейския парламент от Комисията по земеделие и развитие на селските райони. Делегация на членове на комисията е била на тридневно посещение в България, по време на което се е запознала с особеностите на селското стопанство в страната. На срещите са били представени организации на производителите, представители на различни аграрни сектори, на неправителствения сектор и други организации от селското стопанство. Председателят на комисията Чеслав Адам Шекерски (ЕНП, Полша) изрази сходно мнение, като посочи, че концентрацията на земи е прекомерна, поземлената собственост е обект на спекулации и е много важно тя да е в ръцете на производителите, които реално обработват земята. Не става дума за притежаването на земя, а за заетост в селското стопанство, изтъкна Шекерски и добави, че задачата земите да принадлежат на онези, които ги обработват, не е лесна. Промените в земеделската политика В рамките на реформата на ОСП не се предвиждат промени по целите, поне не съществени, но ще има промени във формата, в която се прилагат тези цели, отбеляза той, като обясни, че ЕС очертава целите на ОСП, например за околната среда и борбата с промените в климата, а държавите членки заемат отношение под формата на стратегически планове. В тези планове те очертават своите специфични възможности за постигането на европейските цели. Една от промените е, че вече ще излизат с планове не само за  втория , а и за  двата стълба  на ОСП. Според нас целите могат да се постигнат по-добре, ако дадем на държавите членки повече възможности, отбеляза Шекерски. По думите му са предвидени редица различни възможности, като трябва да се вземе предвид и потенциалът на държавите. Той подчерта, че Еврокомисията ще получи стратегическите планове на страните и ще ги анализира, но няма да приеме решения, които могат да доведат до изкривяване на конкуренцията. Шекерски изтъкна, че една от целите на реформата в ОСП е да се забави процесът на застаряване в земеделските райони, защото под 35 години са само 6-7 процента от общия брой производители. Друга цел е да се стабилизират доходите в селското стопанство в ЕС, тъй като те са едва 15% от доходите на други професионалисти. Той отбеляза, че също така трябва да се стабилизират пазарите на селскостопанска продукция, защото предвид колебанията в метеорологичните условия се стига до загуби за производителите и до нестабилност на пазара, както и до силни колебания в цените. Има и проблем с конкуренцията, подчерта Шекерски, като обясни, че ЕС изнася селскостопански продукти на стойност 30 млрд. евро, а внася такива на стойност 111 млрд. евро, което значи, че има отрицателно търговско салдо и говори за липса на равновесие. Освен това по думите му ЕС внася селскостопански продукти, които не спазват високите му стандарти за безопасност на храните. Има и голяма концентрация на производството в тези трети държави, има много големи стопанства. Тези стоки са по-конкурентни от нашите, защото са с по-ниски цени. Искаме да направим стопаните си по-конкурентоспособни. Ние сме против прекомерната концентрация, посочи Шекерски, Той припомни, че средствата за ОСП трябва да се инвестират и в борбата с промените в климата, като според Парижкото споразумение за климата действията срещу тези изменения не трябва да застрашават продоволствената сигурност и да са за сметка на безопасността на храните. Безлихвени кредити Момчил Неков говори за необходимостта да има безлихвени кредити за организации на производителите, държавата да направи фонд, който да гарантира пред търговските банки и организациите на производителите да могат да използват такива безлихвени средства, кредитни линии. \"Настоявам за публичен дебат, който да излезе извън министерството на земеделието. Директните плащания за пчелно семейство, зад което застават и други евродепутати, трябва да бъдат отстоявани и от българския министър на земеделието в Брюксел. С Мария Нойхл, която е докладчик относно концентрацията на земеделска земя в ЕС, настояваме за мерки против тази порочна тенденция, срещу която водим борба в Европарламента. Както споделиха колеги, недопустимо е над 80% от субсидиите да бъдат давани на по-малко от 6% от земеделците\", каза още Неков. Друга важна тема според него са нелоялните търговски практики по хранителната верига – ако 100 лв. е печалбата от един продукт, производителят получава 20 лв., преработвателят - 30, а този който продава, в България най-често хранителните вериги – 50 лв. Така според евродепутата цялата тежест пада върху производителя, който, въпреки че е най-уязвим, получава най-малко. Неков определи като недопустимо предложението да се орязва Програмата за развитие на селските райони с 15% и тези средства да се дават за мигрантите. Той изтъкна, че програмата всъщност се бори с вътрешната миграция от селата към градовете. Директните плащания Владимир Уручев (ЕНП, ГЕРБ) припомни, че ОСП е може би най-голямата политика от гледна точка на финансовото й изражение. За този програмен период над 400 млрд. евро се отделят само за нея, което е повече от една трета от целия бюджет, друга една трета е за кохезионната политика. Той отбеляза, че най-голямото перо от европейските пари отива за директни плащания, което е на практика подпомагане на доходите на хората, занимаващи се със селско стопанство, и заяви, че без такова подпомагане държавите членки рискуват да нарушат продоволствената сигурност. Съществува обаче въпросът къде отиват тези пари, както и въпросът за справедливостта, допълни евродепутатът. По-голямата част от директните плащания отива у тези, които владеят огромни количества земя, дават я под аренда, почти в целия ЕС, направили са инвестиция, от която да печелят. Европейското законодателство не забранява това, свободата на движение на капитали е основна свобода. Трябва да видим как това да се ограничи. Защитата на обществения интерес е над свободата на движение на капитали, смята Уручев. По думите му таваните за плащания трябва да бъдат обосновани, да се базират на добър анализ и да не ограничат желанието на някой да навлиза в селското стопанство. Уручев подчерта, че живеем в глобален свят и без търговия няма как да се развиваме. В някои от споразуменията с други страни сигурно селското стопанство не е защитено, както ни се иска. Това, че в ЕС има най-високите стандарти за качество, може да се налага в тези търговски споразумения, то е причина да накараме другия свят да повишава качеството си, допълни евродепутатът.", "date": "2018.10.31", "title": "Парите за земеделие от ЕС да отиват за тези, които реално обработват земята, настояха евродепутати"}
{"url": "https://www.dnevnik.bg/sport/2018/10/31/3337174_antonio_konte_otkazal_da_poeme_real/", "text": "Антонио Конте е отказал да застане начело на \"Реал\" (Мадрид), съобщи \"Скай спортс\", като се позовава на информация от свои източници. Според изданието италианският специалист има опасения, че проектът в испанския гранд не е правилен за него. В момента Конте е свободен агент, след като се раздели с \"Челси\" през лятото. Италианецът веднага влезе в списъка със спряганите имена за заместник на Хулен Лопетеги. 52-годишният испанец беше уволнен  заради слабото представяне на \"Реал\" от началото на сезона, като ключова роля за раздялата изигра поражението с 1:5 в дербито срещу \"Барселона\" в неделя. Лопетеги се задържа на поста едва 14 мача, в които постигна шест победи, шест загуби и две равенства. Временно начело на \"Реал\" застана бившият футболист на белите Сантяго Солари. Според правилата в испанското първенство той ще може да води отбора в рамките на две седмици, като след това испанският гранд е длъжен да назначи постоянен треньор. Според британските медии фаворит за поста в \"Реал\" е мениджърът на \"Тотнъм\" Маурисио Почетино. През лятото аржентинецът обяви, че гледа към бъдещето с лондончани, като продължи договора си с клуба до 2023 г. Друг от спряганите заместници на Лопетеги беше Михаел Лаудруп. Датчанинът обаче опроверга информациите, като заяви пред \"Марка\", че не е получавал оферта от \"Реал\".", "date": "2018.10.31", "title": "Антонио Конте e отказал да поеме \"Реал\""}
{"url": "https://www.dnevnik.bg/evropa/regioni/2018/10/31/3337269_smetnata_palata_na_es_otkri_problem_v_plana_na/", "text": "Европейската сметна палата (ЕСП) представи днес оценката си на предложението на Европейската комисия за управлението на фондовете на ЕС до 2027 година. Палатата намира, че с предложението на Еврокомисията би отслабнал надзорът над използването на европейските средства, а целите на финансираните проекти не са съобразени с постигането на измерими резултати. Въпросът за съотношението качество - цена не е получил по-голямо внимание и механизмите за отчетност отчасти са значително отслабени, коментира Илиана Иванова като член на ЕСП, отговорен за становището. Ограничаването или дори премахването на надзора на ЕК върху използването на средствата с прехвърлянето на тази отговорност към държавите от ЕС би могло да застраши постигнатото намаляване на равнището на нередовни и неефективни разходи за сближаване, пише в документа. Същевременно се отчита, че предложенията на Еврокомисията за използването на фондовете за сближаване предвиждат опростяване и гъвкавост. Според ЕСП това може да доведе до намаляване на бюрокрацията и да насочи средствата според очакваните постижения. Палатата дава оценка на предложенията за управлението на седем фонда на ЕС до 2027 г. в областта на регионалното развитие и заетостта, сигурността и защитата на границите, убежището, визите и миграцията. Общо средствата в тези фондове може да достигнат 360 млрд. евро - близо една трета от общия бюджет на ЕС през следващите осем години. /БТА", "date": "2018.10.31", "title": "Сметната палата на ЕС откри проблем в планa на Брюксел за управление на еврофондове"}
{"url": "https://www.dnevnik.bg/zelen/2018/10/31/3337272_da_ne_se_otlaga_novata_taksa_smet_nastoiava/", "text": "Да не се отлага срокът за влизане в сила на новия метод за определяне на такса \"битови отпадъци\" (ТБО) настоява Българската стопанска камара в  писмо , изпратено до ръководството на Народното събрание и ресорните парламентарни комисии. Повод за писмото е  предложеното  от страна на Националното сдружение на общините и прието на първо четене от народните представители отлагане с две години на новите изисквания на чл. 66 и 67 от Закона за местните данъци и такси (ЗМДТ) и, вместо 31.12.2019, срокът да е 31.12.2021 г. Новата формула предвижда таксата да се определя на база количествата генерирани отпадъци, а не въз основа на данъчната оценка на имота или активите на предприятието. БСК напомня, че настоява за тази промяна от 15 г. и благодарение и на нейните експерти тя беше приета през 2017 г. със срок за влизане в сила края на 2019 г. Според БСК, отлагането не само че няма да допринесе за по-добра система за управление на общинските отпадъци, но ще отложи постигането на по-добра и незамърсена жизнена среда.  Към момента предадени за рециклиране са около 3% от оптадъците за 2016 г., по данни на НСИ, а през сепариращите инсталации преминават 48% от отпадъците. С отлагането на сроковете с 2 години тази цел ще бъде непостижима и рискът страната ни да бъде обект на нови наказателни процедури от ЕК нараства значително. Тогава ще се наложи да вземаме пожарни мерки, каквато сега е ситуацията с чистотата на въздуха\", се казва в писмото до народните представители. Според БСК, с въвеждането на количеството образувани битови отпадъци като основа за таксата, гражданите и бизнесът ще виждат реалния смисъл от разделянето на отпадъците.", "date": "2018.10.31", "title": "Да не се отлага новата такса смет, настоява стопанската камара"}
{"url": "https://www.dnevnik.bg/bulgaria/2018/10/31/3337273_krasimir_vulchev_ban_se_durji_kato_chastna/", "text": "Българската академия на науките (БАН) се държи като частна организация и изнудва обществото за изпълнението на една държавна функция каквато са метеорологичните прогнози. Това обяви министърът на образованието и науката Красимир Вълчев в отговор на  решението на ръководството на академията  да се откаже от споразумението за изваждането на Националния институт по метеорология и хидрология (НИМХ) от структурата й. Министърът каза, че е изненадан от  реакцията на БАН, че правителството не си спазва договорките , и обяви, че нито за миг не ги е нарушавал. Той каза още, че изглежда, че действията на БАН са политически мотивирани и се търси конфронтация с държавата. Преди ден ръководството на БАН обяви проектобюджета за 2019 г., в който НИМХ се извежда от академията с цялата си собственост и имущество от 1 януари, за противоконституционен. Според просветния министър изваждането не може да стане с подзаконов нормативен акт, както искала БАН, тъй като трябва да се гарантира приемственост както на собственост, така и членство в международни организации. На пресконференцията на министъра присъства и бившият председател а НИМХ Христомир Брънзов, който каза, че на 26 октомври в института е пристигнало писмо, с което общото събрание на БАН обявява началото на процедура за закриване на института. Според министър Вълчев тази процедура е недопустима, тъй като ако сега институтът бъде закрит, се закрива националната хидро-метеорологична служба на България.", "date": "2018.10.31", "title": "Красимир Вълчев: БАН се държи като частна организация, която изнудва обществото"}
{"url": "https://www.dnevnik.bg/razvlechenie/2018/10/31/3337275_bionse_se_prevurna_v_toni_brakstun_za_helouin/", "text": "Американската поп певица Бионсе отдаде почит на R&B изпълнителката Тони Бракстън за Хелоуин. Звездата публикува в Инстаграм профила си серия от снимки, в които прави възстановка на обложката на албума й от 1993 г., който носи името на популярната от 90-те години изпълнителка. На снимките Бионсе пресъздава образа на Тони Бракстън с къса тъмна коса, златни накити и кожено яке, но сменя името с Фони Бракстън. Публикацията е придружена с думите: \"Изпращам любов и възхищение към една от талантливите ни легенди\", \"Тонът, красотата, диапазонът ти и дадения ти от Господ талант е оценен. Щастлив Хелоуин, мои Крале и Кралици\", пише още тя. Това не е първият случай, в който Бионсе отдава чест на суперзвездите от 90-те. В предишни свои дегизировки се е обличала като Лил Ким, Джанет Джексън и Salt n Pepa.", "date": "2018.10.31", "title": "Бионсе се превърна в Тони Бракстън за Хелоуин"}
{"url": "https://www.dnevnik.bg/evropa/2018/10/31/3337293_stachkata_na_chast_ot_tovarachite_na_letishteto_v/", "text": "Внезапната шестдневна стачка на част от товарачите на летището в Брюксел приключи, съобщиха от дружеството за наземно обслужване \"Авиапартнър\" (Aviapartner). Работата на товарачите се възстановява след  най-продължителния досега протест . Постигнатото споразумение предвижда наемането на допълнителни товарачи и изплащането на премии. Въпреки решението по възникналия спор и днес се очаква да бъдат отменени стотина полета. Стачката започна миналия четвъртък, а според товарачите е можело да бъде избегната, ако исканията им са били чути по-рано. По техните думи едва след петия ден на протест ръководството на дружеството се е заело да представи смислени предложения. Стотици полети на летището в Брюксел междувременно бяха отменени в сезона на есенните ваканции. Някои авиокомпании осигуриха обработката на багажите със собствени сили, за да не провалят почивката на пътниците. Товарачите обясниха, че на ден е необходимо двама от тях да обработят осем самолета. Средно във всеки самолет те трябва да натоварят или разтоварят по 120 куфара, всеки с тегло около 15 килограма. Така на ден през ръцете на всеки от тях преминават около 1920 багажа с общо тегло от близо 30 тона. \"Авиапартнър\" е едно от трите дружества за наземно обслужване на аерогарата в Брюксел. /БТА", "date": "2018.10.31", "title": "Стачката на част от товарачите на летището в Брюксел приключи"}
{"url": "https://www.dnevnik.bg/bulgaria/2018/10/31/3337304_administraciiata_spira_obmena_na_hartieni_dokumenti_ot/", "text": "Българската администрация преустановява хартиения обмен на документи от утре, 1 ноември, съобщи правителствената информационна служба. Уточнява се, че повече от 700 централни, областни и общински структури преминават към изцяло електронен документооборот помежду си. Изчисленията сочели, че това доведе до шесткратно увеличение на ефективността на административния обмен. На годишна база се очаква да бъдат спестявани повече от 100 тона хартия, значително да намалеят разходите за закупуването й, както и за печатни консумативи, куриерски услуги и др. Към края на октомври 719 са били реалните участници в Системата за електронен обмен на съобщения, чрез която се осъществява електронният документооборот. Това е първата приложена на национално равнище всеобхватна мярка за премахване на хартиената администрация, както и една от основните за намаляване на административната тежест за гражданите, бизнеса и за самите администрации, се казва още в съобщението. Подчертава се, че електронният обмен на документи е сигурен и ще се извършва в контролирана среда, като документите са гарантирани с електронен подпис. Електронизацията позволява да бъде проследено точното време на изпращане, получаване и регистриране на документа. По този начин се повишава контролът върху институциите както от страна на потребителите, така и между самите администрации. От държавна агенция \"Електронно управление\" припомнят, че със свое решение от октомври кабинетът задължи централните администрации да разширят цифровите си услуги като регистрират свои профили в Системата за сигурно електронно връчване (е-Връчване). Това означава, че след 30 ноември 2018 г. граждани и фирми ще могат да взаимодействат сигурно и изцяло по електронен път с централните администрации и подопечните им структури. Администрациите, които не разполагат с технически ресурс да се включат чрез своите документооборотни системи в Системата за електронен документооборот, могат като временна алтернатива да осъществяват електронен обмен на документи през системата на държавна агенция \"Електронно управление\" за електронна препоръчана поща (е-Връчване).", "date": "2018.10.31", "title": "Администрацията спира обмена на хартиени документи от утре"}
{"url": "https://www.dnevnik.bg/bulgaria/2018/10/31/3337306_prokurorut_udrial_dete_stana_vremenen_shef_na/", "text": "Димитър Франтишек Петров единодушно беше определен от прокурорската колегия за временен началник на Специализираната прокуратура. Той ще замени на поста Даниела Начева, която изпълняваше функцията от юли тази година, съобщава \"Фокус\". Още миналата седмица прокурорската колегия трябваше да извърши рокадата в ръководството на спецпрокуратурата, тъй като Начева подаде молба да бъде освободена. Зам. главният прокурор Иван Гешев предложи за такъв да бъде определен именно Димитър Франтишек. Позицията e свободна от юли, когато Иван Гешев стана зам. главен прокурор. За временен началник бе назначена Даниела Начева, но сега и тя ще бъде сменена. Официално обяснение за рокадата няма. През март Димитър Франтишек Петров получи от прокурорската колегия най-лекото наказание - \"обръщане на внимание\", заради скандал от пролетта на 2017 година. Тогава сайтът \"Биволъ\" съобщи, че той е  удрял дете, което го е прередило на опашката пред лавка . Нещо повече - според информацията Петров беше душил деветокласника, преди да се намесят очевидци. Тогава липсваше всякаква официална реакция от страна на ръководството на градската прокуратура, както и в тогавашния състав на прокурорската колегия. Това предизвика коментар на главния прокурор Сотир Цацаров преди днешното гласуване. \"Няма никакви основания да се приеме, че Димитър Петров няма качествата временно да ръководи тази прокуратура. Публикации в определени медии, касаещи негови деяния, които други медии съобщили, не отговарят на истината. Те са подчинени на цели, може би свързани с процесуалното поведение на собствениците на тези медии. Това е истинската причина за възникналата кампания срещу Димитър Петров\", каза Цацаров, цитиран от lex.bg. Франтишек, който е известен с  работата си по случая \"Яневагейт\"  и който прекрати разследването по изтеклите записи на разговори, междувременно израстна в кариерата и от март тази година беше назначен в спецпрокуратурата за заместник на Иван Гешев по предложение на последния.", "date": "2018.10.31", "title": "Прокурорът, удрял дете, стана временен шеф на спецобвинението"}
{"url": "https://www.dnevnik.bg/sport/2018/10/31/3337286_lionel_mesi_podnovi_trenirovki_po-rano_ot_ochakvanoto/", "text": "Звездата на \"Барселона\" Лионел Меси поднови тренировки по-рано от очакваното след контузията в ръката. Аржентинецът се е включил в занимание на базата на отбора, съобщиха от испанския клуб. Меси получи  фрактура на лъчевата кост на дясната ръка  в двубоя срещу \"Севиля\" на 21 октомври. Очакванията бяха 31-годишният нападател да се възстановява около три седмици.  \"11 дни след контузията срещу \"Севиля\" Лео Меси се завърна за тренировка в сряда сутринта\", пише в изявлението на сайта на \"Барселона\". От клуба допълниха, че в заниманието на Меси са се включили още Жерар Пике и Жорди Алба. Двамата получиха почивка и не пътуваха с отбора за двубоя от Купата на краля срещу \"Леонеса\". От 22.30 ч. \"Барселона\" гостува на третодивизионния отбор, като реваншът на \"Камп ноу\" е в началото на декември.", "date": "2018.10.31", "title": "Лионел Меси поднови тренировки по-рано от очакваното"}
{"url": "https://www.dnevnik.bg/photos/2018/10/31/3337009_fotogaleriia_edin_den_na_irlandskiia_panair_maam_kros/", "text": "Известният панаир \"Маам Крос\", който традиционно се провежда в последния вторник на октомври, беше открит вчера в ирландския град Голуей.", "date": "2018.10.31", "title": "Фотогалерия: Един ден на ирландския панаир \"Маам Крос\""}
{"url": "https://www.dnevnik.bg/ot_vas/novini_ot_vas/2018/10/31/3336891_den_na_cherno_more/", "text": "Днес е Международният ден на Черно море. На този ден през 1996 година е подписан Стратегическия план за Черно море.", "date": "2018.10.31", "title": "Ден на Черно море"}
{"url": "https://www.dnevnik.bg/bulgaria/2018/10/31/3337336_vmro_vnesoha_izmeneniia_predvijdashti_tavan_na/", "text": "Както обявиха, че  възнамеряват да направят , депутатите от ВМРО в \"Обединени патриоти\" внесоха законодателни промени, с които на практика се цели да бъдат контролирани печалбите на търговците за стоки от първа необходимост. Измененията в Закона за защита на потребителите са внесени днес от народни представители от групата - партньор на управляващите от ГЕРБ. Според поправката министърът на икономиката по предложение на социалния министър може да определи за срок от една година максимални надценки на стоки от първа необходимост. Това ще се прави при \"социални и икономически обстоятелства\", които да налагат това. Стоките от първа необходимост, предмет на защита, както и задълженията на търговците и производителите им ще се определят с наредба на правителството. Максималните надценки ще трябва да са съобразени с обичайните разходи по продажба на стоките. Според мотивите на вносителите от ВМРО производителите на хляб калкулират надценка от средно 5 ст., а при търговците достига 30 ст. Подобно съотношение на надценките - 1/6, го имало и при млечните продукти.", "date": "2018.10.31", "title": "ВМРО внесоха изменения, предвиждащи таван на печалбата за стоки от първа необходимост"}
{"url": "https://www.dnevnik.bg/evropa/2018/10/31/3337342_britancite_poiskali_irlandski_pasport_sa_pochti_dvoino/", "text": "Броят на британците, кандидатстващи за ирландско гражданство, се е увеличил почти двойно в сравнение с 2015 г. - годината преди референдума във Великобритания за излизането на страната от Европейския съюз, предаде ДПА. През 2015 г. ирландско гражданство са поискали 46 229 британци, докато през 2017 г. те са били 80 752, а през първите шест месеца на 2018 г. - 44 962, съобщи британската информационна агенция \"Прес асосиейшън\", като се позова на цифри, огласени от политика Нийл Ричмънд от ирландската партия \"Фина Гейл\". Британците, чиито родители и прадеди са от Ирландия, която е член на ЕС, могат да кандидатстват за ирландски паспорт. Както Ирландия, така и Великобритания разрешават двойното гражданство. Най-малко 10 процента от населението на Великобритания (без да се включва Северна Ирландия) имат право на ирландски паспорт, каза днес Ричмънд. /БТА", "date": "2018.10.31", "title": "Британците, поискали ирландски паспорт, са почти двойно повече след референдума за Брекзит"}
{"url": "https://www.dnevnik.bg/sport/2018/10/31/3337530_nadal_se_otkaza_ot_mastursa_v_parij_i_sdade_purvoto/", "text": "Световният №1 Рафаел Надал се отказа от участие в  турнира от сериите \"Мастърс\" в Париж  преди първия си двубой. Испанецът трябваше да се изправи срещу Фернандо Вердаско в последен двубой от вечерната сесия във вторник, но обяви че контузия го спира от участие. Той обясни, че има контузия в областта на коремните мускули, която е започнал да усеща по-силно след пристигането си в Париж. \"Всички знаят, че не съм участвал в турнири от US Open насам. Опитах да се възстановя, взех си почивка.От няколко дни съм в Париж и се чувствах добре, тренирах с колеги, но истината е, че започнах да усещам болка в коремните мускули. Докторът провери моето състояние и препоръча да не играя\", обяви Надал. Испанецът добави, че не е убеден дали ще се възстанови навреме за финалите на АТП, които започват на 12 ноември в Лондон. В основната схема в Париж Надал беше заменен от Малек Джазири. Испанецът отново направи много силно начало на сезона си. Той спечели пет турнира, като отново беше безапелационен на \"червено\" и триумфира в Барселона, Монте Карло, Рим и  \"Ролан Гарос\" (рекордна 11-а титла) . Той взе и една титла на твърди кортове – мастърса в Канада. Агресивният стил на Надал и големите натоварвания обаче отново се отразиха на физиката му. Той се бореще с контузии след US Open, взимайки си по-дълга почивка. С отпадането си от Париж Надал официално сдава и първата позиция в ранглистата. От понеделник на върха ще се завърне Новак Джокович, който продължава да впечатлява през 2018 г. Сърбинът спечели четири титли дотук през сезона, сред които и две от Големия шлем – \"Уимбълдън\" и US Open. Джокович стартира турнира в Париж с едва 35 точки зад Надал и се нуждаеше да стигне по-далеч от него в надпреварата. Това вече е факт. Сърбинът вече преодоля първия си съперник в зала \"Берси\", като  победи португалеца Жоао Соуза . Джокович се подложи на операция след  загубата от Хьон Чун в четвъртфиналите на Аustralian Open . Последваха разочароващи загуби още на старта в Индиън Уелс и Маями срещу  Таро Даниел (№109)  и  Беноа Пер (№47) , а неубедителното представяне продължи в сезона на червени кортове, който завърши с неочаквано поражение срещу  италианеца Марко Чекинато  в четвъртфиналите на \"Ролан Гарос\". Сърбинът дори обмисляше да пропусне турнирите на трева. Той обаче се отказа от намеренията си и това, което последва, изненада дори най-големите му фенове. Джокович направи изумителна втора част на сезона и се постави в позиция да завърши годината като №1 в света. След загубата срещу Чекинато в Париж Джокович записа 31 победи в 33 мача, вдигна две титли от Големия шлем -  \"Уимбълдън\"  и  US Open , добави трофеите от мастърсите в Синсинати и Шанхай и стана първият тенисист в историята,  спечелил всеки турнир от сериите \"Мастърс\" . Той е и едва вторият тенисист в историята, който започва годината извън Топ 20 и ще я завърши като №1 в света. Досега единственият с подобно постижение е Марат Сафин през 2000 г. Тогава руснакът беше №38 през януари, за да се изкачи до върха в края на сезона. Джокович започна годината под №22. Отпадането на Надал не е единственото в турнира, като Милош Раонич не излезе за двубоя си с Роджър Федерер. Канадецът се оплака от контузия в лакътя и по този начин носителят на 20 титли от Големия шлем изобщо не се появи на корта. На осминафиналите Маестрото ще играе с Фабио Фонини, който също се класира напред без игра. Италианецът трябваше да срещне Мартон Фучович.", "date": "2018.10.31", "title": "Надал се отказа от мастърса в Париж и сдаде първото място в ранглистата"}
{"url": "https://www.dnevnik.bg/sport/2018/10/31/3337544_botev_plovdiv_shte_ima_stadion_do_mart_2020_g_obeshta/", "text": "Собственикът на \"Ботев\" (Пловдив) Георги Самуилов обеща, че стадион \"Христо Ботев\" ще бъде изграден преди средата на 2020 г. Бизнесменът, който придоби 60% от капитала на футболния клуб през август, съобщи новината на пресконференция за представянето на  новия спортен директор Адалберт Зафиров . Самуилов обясни, че бюджетът на клуба е уточнен, а средставата са осигурени. \"Имаме възможности в тази посока\". \"Надявам се и ще положа всички усилия до март месец 2020 г. да имаме нов стадион, на който \"Ботев\" да играе. Мисля, че всички от това се вълнуват. През определено време ще внасяме пълна яснота и ще има повече информация\", обясни Самуилов. Собственикът на \"Инса ойл\"  обясни, че \"повече е по действията, отколкото по приказките\". По думите на Самуилов негов приоритет в управлението на клуба ще бъде изграждането на стадион и едва след това ще се дискутира представянето на отбора. Освен това Самуилов изрази желание \"Ботев\" да бъде сред водещите три или четири клуба в страната. Обещания за нов стадион на \"Ботев\" имаше още при управлението на Цветан Василев. След фалита на КТБ обаче проектът беше замразен. През месец март футболният клуб поиска удължаване на срока за концесията на стадиона. В началото на май на редовно заседание  с 43 гласа \"за\" концесията беше удължена с 18 месеца.", "date": "2018.10.31", "title": "\"Ботев\" (Пловдив) ще има стадион до март 2020 г., обеща собственикът Георги Самуилов"}
{"url": "https://www.dnevnik.bg/sport/2018/10/31/3337026_brazilecut_malkum_e_poiskal_barselona_da_go_osvobodi/", "text": "Бразилският нападател Малкъм подписа с \"Барселона\" през лятото, но вече иска да напусне отбора, съобщава \"Мундо депортиво\". Футболистът  премина в шампиона на Испания от \"Бордо\" срещу 41 милиона евро с договор за пет години . Откакто е на \"Камп ноу\", Малкъм не може да се впише в състава на Ернесто Валверде и има едва 25 минути през сезона. Бразилецът дебютира във втория кръг в Ла Лига, влизайки от пейката срещу \"Валядолид\", и игра шест минути. След това Малкъм пропусна три мача заради травма, а в шестия кръг игра 19 минути при загубата с 1:2 от \"Леганес\" като гост. В следващите пет срещи във всички турнири той дори не беше в групата. Малкъм се завърна за мача с \"Реал\" (Мадрид) през уикенда, но остана на пейката при разгромния успех с 5:1. Според \"Мундо депортиво\" бразилецът е говорил с треньора Ернесто Валверде и е поискал да получи повече игрови минути. Малкъм също така е предложил да бъде пуснат през януари в отбор, където ще играе редовно. В момента Валверде използва различни постройки, но когато играе с типични крила и схема 4-3-3, разчита основно на Лионел Меси и Филипе Коутиньо. През уикенда срещу \"Реал\" въпреки контузията на Меси Валверде заложи на Рафиня Алкантара в атака, а място в центъра зае Артур. Пред Малкъм сред избраниците на треньора е и французинът Усман Дембеле. Очаква се Малкъм да получи шанс за изява в предстоящия мач за Купата на краля срещу \"Леонеса\". Около трансфера на Малкъм при каталунците се разрази истинска сага. Първоначално той беше обявен за сигурно ново попълнение на \"Рома\", а \"вълците\" дори съобщиха, че чакат играча за прегледи и подпис. В крайна сметка няколко часа по-късно той се озова на \"Камп ноу\".", "date": "2018.10.31", "title": "Бразилецът Малкъм е поискал \"Барселона\" да го освободи през януари"}
{"url": "https://www.dnevnik.bg/sviat/2018/10/31/3337540_kak_izglejda_omrazata_zapodozrenite_za_bombenite/", "text": "Два отделни случая разтърсиха САЩ миналата седмица – убийството на 11 евреи в синагога в Питсбърг и пратките на 14 бомби към демократи и критици на президента Доналд Тръмп. Двама заподозрени вече са изправени пред съда и макар случаите да не са свързани, те си приличат – мъже в 40-те и 50-те си години, убедени в превъзходството на бялата раса, без особени финансови възможности. Ето кои са те. Убийствата в Питсбърг За нападението бе заподозрян 46-годишния Робърт Бауърс, който допреди това не е имал досие, пише Би Би Си. По време на престоя си в болницата, той е казал на полицията, че \"иска всички евреи да умрат\" и че \"те извършват геноцид над народа му\". Срещу Бауърс има 44 обвинения, някои от които могат да му докарат смъртна присъда. Пред американски медии, цитирани от Би Би Си, съседите му от предградие на Питсбърг го описват като \"нормален\" и казват, че е бил затворен и никога не са виждали някой да му идва на гости. Често посещавал свой близък, който живеел на десетина минути път – вероятно за да се грижи за болен човек. Имал е валидно разрешително и е притежавал 21 огнестрелни оръжия. За реалния му живот има малко информация, но антисемитските му послания са оставили среди в социалните мрежи. От януари той активно е писал в съперническата на \"Туитър\" платформа Gab, създадена, за да приюти хора с крайнодесни мнения. Там той наричал евреите \"деца на Сатаната\", \"зараза\", \"гадост\" и \"зло\". Само час преди стрелбата е написал, че Обществото за съдействие на еврейските имигранти води нашественици, които избиват народа ни. Не мога да седя безучастно и да гледам заколението на моите хора. Майната ви, ще действам.\" Два дни по-рано е критикувал президента Доналд Тръмп, че е \"глобалист, а не националист\" и е уточнил, че не е гласувал за него. Конспирацията за \"геноцида\" Коментарът на Бауърс, направен в болницата, се отнася до теория на конспирациите, която е в центъра на активизма за превъзходството на белите, твърдят експерти пред в. \"Гардиън\". Според нея демографските и социални промени в САЩ и други държави – имиграцията, приема на бежанци, увеличаване на смесените бракове и децата от тях, подкрепата за мултикултурализма – са част от заговор за унищожаване на бялата раса. Употребата на термина \"геноцид\" датира още от седемдесетте, когато американците, вярващи в превъзходството на расата си, са се тревожили от браковете между бели и черни, обяснява социологът Джеси Даниълс, \"В скоро време белите ще станат малцинство в САЩ. Това ще се случи и те го приемат за геноцид, така дефинират думата – че бялата раса няма да бъде доминиращата в Щатите\", коментира директорът на Центъра за екстремизма към Антиклеветническата лига Мерилин Майо. Бомбите Сизър Сайък бе обвинен, че е изпратил 14 саморъчни бомби на известни лица на демократите и на критици на Тръмп. Нито един от експлозивите не е избухнал, няма и ранени, но мъжът е заплашен от 48 години затвор. 56-годишният мъж е работил като мениджър за мъжко стриптийз шоу. Сайък, чийто баща е филипиец, а майка му – италианка, е роден в Бруклин, Ню Йорк. През 1980 г. е прекарал три семестъра като студент в колежа \"Бревърд\" в Северна Каролина, но без да завърши, пише Би Би Си. В профила си в \"Линкдин\" е отбелязал друг университет, от чиято администрация твърдят, че никога не е бивал приет там. През 2012 г. е обявил фалит и съдебните документи отбелязват, че не е притежавал никакви мебели и е живеел с майка си. Но семейният адвокат обяснява пред Си Ен Ен, че Сайък не е посещавал майка си в последните поне три години. Майка му и сестрите му го карали да потърси лечение, защото \"не осъзнавал реалността\". Досието му започва още от 1991 г., когато, на 29-годишна възраст, е бил арестуван за кражба. През 2002 г. е арестуван за бомбена заплаха и е осъден на година пробация. През май 2014 г. се е признал за виновен за кражба и телесна повреда по време на арест за кражба от магазин на \"Мейсис\". По време на пробацията си е поискал от съда разрешение да продължи да пътува, тъй като това било необходимо за работата му като \"мениджър на няколко пътуващи мъжки представления\". Общо е бил арестуван девет пъти. Сайък е регистриран избирател на републиканците, видеозаписи го показват на прояви на президента Тръмп през 2016 г. и 2017 г., а в социалните мрежи е публикувал съобщения против демократите и в подкрепа на държавния глава. В някои туити е заплашвал хората, на които по-късно е изпратил бомби, в пратки с погрешно изписани имена - \"Hilary\" вместо \"Hillary\", например. Часове преди ареста си, той е пускал музика в стриптийз клуб във Флорида, чийто генерален мениджър Стейси Сакъл го описва като \"готин пич\", който \"пускал шеги и просто бил забавен\". Сайък е работил там поне четири пъти седмично в последните два месеца – понякога като охрана, понякога като диджей, разказва Си Ен Ен. Преди е бил танцьор, а най-скорошното му занятие – разносвач на пица. Бившата му шефка в пицарията казва пред Си Ен Ен, че Сайък е бил открит във възгледите си, че бялата раса превъзхожда останалите и че той не одобрява гей хората, афроамериканците, евреите и всеки друг, който не е бял. Казвал ѝ е, че лесбийките като нея и другите малцинства трябва да бъдат изолирани на остров и че макар да я харесвал, тя щяла да гори в ада. Не е бил уволнен, защото си е изпълнявал задълженията и срещу него не е имало оплаквания. Напуснал е през януари тази година с обяснението, че си е намерил друга работа.", "date": "2018.10.31", "title": "Как изглежда омразата: заподозрените за бомбените пратки и атаката в Питсбърг"}
{"url": "https://www.dnevnik.bg/sport/2018/10/31/3337557_levski_lukoil_pobedi_aris_s_11_tochki_razlika_vuv_fiba/", "text": "Левски Лукойл\" постигна трета поредна победа в турнира ФИБА Европа, след като надигра гръцкия \"Арис\" (Солун) със 77:66 в зала \"Универсиада\". Българският шампион е с пълен актив в група G и води с шест точки срещу пет за \"Катая\". Баскетболистите на Константин Папазов бяха на висота през целия двубой, като единствено във втората четвърт \"Арис\" имаше предимство и завърши с повече точки. Най-резултатен за \"Левски Лукойл\" беше американецът Патрик Рембърт, който завърши с 16 точки. Той добави седем борби и пет асистенции към актива си. С 15 точки се отчете Деян Иванов, който овладя и седем борби. Христо Захариев и Божидар Аврамов добавиха по 11, а Калоян Иванов – 10. За \"Арис\", който през миналия сезон дори не стигна плейофите в гръцкото първенство, най-резултатен беше Гари Бел с 16 точки. Нито за момент в мача \"Арис\" не беше начело, а тимът завърши с едва 40% стрелба от зоната за две точки. \"Левски Лукойл\" имаше 51.6% успеваемост за две точки и близо 40% от тройката. Ключов фактор изигра силното начало на българския тим, който започна със серия от 15:0. В края на първата четвърт \"Левски Лукойл\" водеше с 24:12, а на почивката авансът на българите беше съкратен до седем точки. Последва силна трета четвърт за възпитаниците на Папазов (17:13), а във финалните десет минути двата тима си вкараха по 12 точки. В следващия си мач \"Левски Лукойл\" среща носителя на Купата на Украйна \"Днипро\". В друг мач от ФИБА Европа, но в група F \"Рилски спортист\" загуби с 81:88 от \"Порто\" като домакин. Това е трета поредна загуба за българския тим от началото на груповата фаза, което го закотви на дъното във временното класиране.", "date": "2018.10.31", "title": "\"Левски Лукойл\" победи \"Арис\" с 11 точки разлика във ФИБА Европа"}
{"url": "https://www.dnevnik.bg/video/2018/10/31/3337573_video_drugite_novini/", "text": "Велосипеди и каруци в акция \"Зима\"", "date": "2018.10.31", "title": "Видео: Другите новини"}
{"url": "https://www.dnevnik.bg/photos/2018/10/31/3337582_fotogaleriia_helouin_i_antihelouin_v_sofiia/", "text": "Маскирани хора се движат из целия град във вечерта на 31 октомври. На някои места обаче, като например пред Националната библиотека \"Св. св. Кирил и Методий\" са се събрали хора, които протестират срещу Хелоуин. На снимката: В Докторската градина", "date": "2018.10.31", "title": "Фотогалерия: Хелоуин и антиХелоуин в София"}
{"url": "https://www.dnevnik.bg/sport/2018/10/31/3337553_ludogorec_detronira_nositelia_na_kupata_slaviia_sled/", "text": "Шампионът \"Лудогорец\" изхвърли \"Славия\" в турнира за Купата на България и по този начин осигури нов носител на трофея. Тимът от Разград стигна до успеха след дузпи, след като в редовното време срещата завърши 2:2 и 6:5 след дузпите. В редовното време по два гола реализираха Галин Иванов и Якуб Шверчок. \"Славия\" откри още в началото чрез Иванов след изстрел от пряк свободен удар. Малко преди почивката полякът изравни. В края на двубоя паднаха нови два гола в рамките на едва три минути – в 74-ата \"Лудогорец\" Шверчок изведе \"Лудогорец\" напред, но Иванов изравни три по-късно. При ударите от 11-те метра \"Славия\" направи два пропуска, а \"Лудогорец\" само един и се класира за четвъртфиналите. Точни за \"Лудогорец\" бяха Шверчок, Джоди Лукоки, Густаво Кампаняро и Клаудиу Кешеру, а Лукас Саша би в аут. За \"Славия\" пропуски направиха Милен Гамаков и Георги Йомов, чиито изстрели бяха спасени от Хорхе Броун. Шампионът беше по-активен в началните минути и още в осмата удари греда. Тогава Якуб Шверчок стреля и макар, че Георги Петков спокойно вдигна ръце, топката срещна левия стълб и излезе в аут. След началните добри минути за домакините от Разград, \"Славия\" беше тимът, който нанесе първи удар. Галин Иванов спечели свободен удар на около 26 метра от вратата на Хорхе Броун, при това по диагонал. Халфът стреля силно и изненаданият вратар на \"Лудогорец\" изгледа как топката влиза в близкия му ъгъл – 0:1. След тази ситуация \"Лудогорец\" се активизира и до почивката се игра основно пред вратата на Георги Петков. Вратарят на белите обаче беше на висота, а шампионите направиха и няколко сериозни пропуска. Десет минути преди паузата \"Лудогорец\" все пак стигна до изравняване с хубав рейд на Шверчок. Полякът преодоля трима футболисти в бяло и хладнокръвно прокара топката край Петков. През втората част нервите на терена взеха връх и съдията Никола Попов трябваше да показва много картони. Двата тима заложиха повече на груба игра и провокации, а положенията бяха по-малко. Четвърт час преди края съперниците се активизираха и това веднага доведе до гол. \"Лудогорец\" поведе в 74-ата минута с ново красиво изпълнение на Шверчок. Той овладя центриране на Сисиньо, завъртя се около оста си и преодоля Петков за втори път – 2:1. При втория гол на шампионите \"Славия\" имаше претенции за неотсъдено нарушение на Марселиньо срещу Янис Карабельов. Само три минути след гола на \"Лудогорец\" обаче белите се върнаха в мача с нова грешка на вратаря на шампионите Броун. Аржентинецът за втори път не се намеси адекватно при удар на Галин Иванов в близкия ъгъл. Нови голове до края на редовното време не паднаха и двубоят влезе в продължения. В допълните 30 минути \"Лудогорец\" беше с една идея по-активен, а най-чистото положение беше изстрел на Шверчок в страничния стълб.", "date": "2018.10.31", "title": "\"Лудогорец\" детронира носителя на купата \"Славия\" след зрелищен мач и дузпи"}
{"url": "https://www.dnevnik.bg/bulgaria/2018/10/31/3337584_ministurut_na_zdraveopazvaneto_pomoli_patriarha_da/", "text": "Министърът на здравеопазването Кирил Ананиев е помолил патриарх Неофит за това църквата да насърчи и подкрепи донорството на органи при настъпила мозъчна смърт, за да могат хората, които чакат за трансплантация, да получат шанс да живеят. Двамата са се срещнали днес в сградата на Софийска св. митрополия. Министър Ананиев е посочил, че в момента в листата на чакащите за трансплантация са 1137 души, като най-голям е броят на чакащите за бъбрек – 1024. \"За да получат всички тези хора шанс да продължат да живеят, е необходима обществена съпричастност\", е казал Ананиев и е добавил, че трябва да се работи за преодоляване на предубежденията и преосмисляне на донорството като начин да се помогне на ближния.  Неофит е запознал министъра с  позицията на Св. Синод за трансплантацията  на органи и донорството. Ананиев е поел ангажимент и писмено да отправи молбата си до Св. Синод, която ще бъде разгледана по време на предстоящата зимна сесия. Ананиев е изложил пред патриарха всички  мерки, които здравното министерство е предприело  за решаване на проблема, сред които са Национална програма за развитие на донорството и Пътна карта към нея, работа с координаторите по места и развиване на трансплантационната мрежа в страната.", "date": "2018.10.31", "title": "Министърът на здравеопазването помоли патриарха да насърчи донорството"}
{"url": "https://www.dnevnik.bg/sport/2018/10/31/3337594_real_specheli_purviia_si_mach_sled_uvolnenieto_na/", "text": "Реал\" (Мадрид) взе добра преднина срещу третодивизионния \"Мелия\" в турнира за Купата на Краля. Разликата в класите на двата отбора беше осезаема, като испанският гранд стигна с лекота до успеха с 4:0 при гостуването си. Головете за победата отбелязаха Карим Бензема, Марко Асенсио, Алваро Одриосола и Кристо Гонсалес. Реваншът на \"Сантяго Бернабеу\" е на 5 декември. Двубоят беше първи за Сантяго Солари начело на \"Реал\". Бившият футболист на белите води временно отбора, докато клубът намери заместник на  уволнения Хулен Лопетеги . Солари даде възможност за изява на играчи от втория отбор и на такива, които по-рядко намират място в титулярния състав. Сред липсващите беше и Марсело, който ще бъде извън игра около месец заради разтежение в бедрото, получено в мача срещу \"Барселона\" в неделя. Очаквано \"Реал\" превъзхождаше съперника си във всеки аспект от играта, като беше въпрос на време кога ще падне първият гол. Той беше отбелязан в 28-ата минута, когато Одриосола напредна необеспокояван по десния фланг и подаде към Бензема. За французина остана лесната задача да довкара топката във вратата. В добавеното време Асенсио увеличи преднината на \"Реал\" с хубав удар с левия крак. Белите намалиха оборотите в началото на втората част, но това по никакъв начин не промени развоя на мача. В 78-ата Одриосола вкара след разбъркване в наказателното поле, а в добавеното време 22-годишният краен бранител ознаменува добрата си игра с асистенция за Гонсалес.", "date": "2018.10.31", "title": "\"Реал\" спечели първия си мач след уволнението на Лопетеги"}
{"url": "https://www.dnevnik.bg/photos/2018/10/31/3337361_fotogaleriia_svetovnite_snimki_na_denia_-_31_oktomvri/", "text": "Декорация за \"Хелоуин\" в търговски център в Пекин, Китай.", "date": "2018.10.31", "title": "Фотогалерия: Световните снимки на деня - 31 октомври 2018 г."}
{"url": "https://www.dnevnik.bg/sport/2018/10/31/3337608_srubskiiat_shampion_spria_neftohimik_po_putia_kum/", "text": "Нефтохимик\" приключи участието си в квалификациите за волейболната Шампионска лига. Отборът, воден от Найден Найденов, допусна втора загуба срещу \"Войводина\" (Нов Сад) във втория предварителен кръг на турнира. Българският шампион се нуждаеше от задължителна победа в Сърбия, за да се стигне до изиграването на \"златен гейм\". \"Нефтохимик\" обаче не можа да се противопостави и допусна тежко поражение с 0:3 (17:25, 22:25, 22:25). Най-резултатен в мача беше диагоналът на \"Войводина\" Дмитро Виетский със 17 точки. С по девет точки за \"Нефтохимик\" завършиха Дмитрий Яковлев и Николай Къртев. Преди седмица възпитаниците на Найденов пропуснаха отлична възможност да запишат победа в първия мач. \"Нефтохимик\" имаше преднина от два гейма, но допусна обрат, което намали значително шансовете на тима за пробив в турнира. Българският шампион ще продължи участието си във втория по сила европейски турнир за Купата на CEV. Там отборът ще срещне белгийския \"Пар-ки\" (Менен), като първият мач ще се изиграе на 28 ноември.", "date": "2018.10.31", "title": "Сръбският шампион спря \"Нефтохимик\" по пътя към волейболната Шампионска лига"}
{"url": "https://www.dnevnik.bg/zelen/2018/10/31/3337311_zashto_senzacionnata_nahodka_v_cherno_more_budi/", "text": "Германия трябва да засили опитите си да привлича повече граждани от други страни в ЕС, заяви Германският институт за икономически изследвания (DIW), цитиран от \"Ройтерс\". Според доклад на института работниците от ЕС са били ключови за увеличаването на брутния вътрешен продукт в страната между 2011 и 2016 г. В разглеждания период имиграцията от държавите членки е увеличила ръста на германския брутен вътрешен продукт със средно 0.2% на година. Приносът към германската икономика е бил особено голям през 2015 г. в резултат на приток над средното ниво на квалифицирани мигранти от блока, отбелязва \"Дойче веле\". Според проучването общо 5.1 милиона мигранти от други страни в ЕС са отишли в Германия между 2011 и 2015 г. Повечето новодошли са млади, добре квалифицирани и активни на трудовия пазар, където са запълнили много свободни позиции и са подкрепили потребителското търсене. Миграцията на граждани от други страни в ЕС е достигнала пик през 2015 г., когато приносът към германския брутен вътрешен продукт е бил 0.3%. \"Без нея БВП щеше да се е увеличил със само 1.2 на сто\", коментира Мариус Клеменс, един от авторите на проучването. Според DIW на фона на застаряващото население и липсата на квалифицирани работници Германия трябва да положи усилия да привлича повече мигранти от ЕС, особено предвид възможността те да бъдат привлечени от други отбелязващи ръст европейски икономики. Германия се нуждае от по-прагматични процедури за признаване на професионалните квалификации на мигранти от страни от ЕС и от други държави и трябва да създаде по-гостоприемна среда. Между 2011 и 2016 г. в Германия са се преместили повече граждани от ЕС, отколкото мигранти и бежанци от страни извън блока. През август данни на германската служба по заетостта показаха, че увеличаващият се брой мигранти от държави извън съюза също успяват да си намерят работа в Германия, където безработицата спадна до рекордно ниски нива.", "date": "2018.10.31", "title": "Мигрантите от ЕС са допринесли за ръста на германската икономика, показа проучване"}
