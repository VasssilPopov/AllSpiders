{"url": "https://www.dnevnik.bg/bulgaria/2018/03/20/3149764_sudut_ne_se_suglasi_s_prokuraturata_che_za/", "text": "Прокуратурата във Варна обжалва  решението на окръжния съд, с което беше отменено прекратяването на разследването за наводнението в кв. \"Аспарухово \". Протестът е внесен в Апелативния съд, съобщиха от пресцентъра на държавното обвинение. При бедствието през юни 2014 г. загинаха 13 души, а водната стихия от падналите обилни дъждове причини и значителни материални щети по инфраструктурата и домовете в квартала. Досъдебното производство, което се водеше от Окръжната прокуратура във Варна за причиняване на смърт поради незнание или немарливо изпълнение на занятие или друга правно регламентирана дейност, е било прекратено изцяло, тъй като не е било налице престъпно деяние. Състав на Варненския окръжен съд е  отменил постановлението за прекратяване с определение от 9 март тази година . Съдът възприел фактическата обстановка изцяло в постановлението на прокуратурата и въпреки това направил изводи да допуснати процесуални нарушения. Това е неправилно, незаконосъобразно и немотивирано, смята наблюдаващият делото прокурор. В определението се сочи, че прокуратурата е допуснала частично селектирано кредитиране на части от отделните експертни заключения по делото и за това е следвало да се назначи допълнителна или повторна експертиза. Прокуратурата не е съгласна с извода на съда при отмяната на постановлението за прекратяване, в който се казва, че прокурорът е следвало да назначи допълнителна или повторна експертиза. Шест са пунктовете, по които Окръжната прокуратура е посочила несъгласието си със съдебния акт. Не на последно място е и това, че в определението липсват мотиви за отмяната на прокурорското постановление.", "date": "2018.03.20", "title": "Съдът не се съгласи с прокуратурата, че за наводнението в \"Аспарухово\" няма виновни"}
{"url": "https://www.dnevnik.bg/bulgaria/2018/03/20/3149766_v_bulgariia_ima_nai-mnogo_zatvornici_v_evropa/", "text": "България води класация в Европа - по ръст на броя на затворниците през 2016 г. Това показват данни, представени днес от Съвета на Европа, цитирани от БТА. Спрямо 2015 г. броят на лишените от свобода в България е нараснал с 10.8%. В Турция се отчита ръст от 9.5 на сто, следват Чехия (7.6%), Сърбия (6.6%) и Дания (5.5%). България е сред държавите в Европа с най-много затворници, осъдени за кражби, показват още данните. При средно 30 осъдени за такива престъпления на 100 хил. души население в Европа в България те са 37, като с по-лоши показатели са само Азербайджан (38.5), Турция (42.7), Полша (47.8) и Грузия (231.7). Един затворник в България струва на ден на бюджета 57.11 евро (111.36 лева) при средно 51 евро в Европа. Към септември 2016 г. в страната е имало 8347 лишени от свобода, включително задържаните в следствието (без присъда). Всеки задържан е разполагал средно с по четири квадратни метра жизнена площ. България отчита общо 9670 места за лишени от свобода, от които 8127 са в затворите. Сред затворниците в България е имало 258 жени, 22 непълнолетни момчета и нито едно момиче. Общо 96.9% от затворниците са мъже, от които 2.4% - 191-ма, са чужденци. Основната част от лишените от свобода в България - 29.7% са с присъди от една до три години, а два процента са с доживотни присъди. Общо 97.5% от осъдителните присъди са ефективни, а не условни. За 2015 г. са починали 43 затворници в България, от които седем сами са отнели живота си. Всяко трето самоубийство е било в предварителния арест. В нашата страна на 10 хиляди затворници умират 57, като самоубийствата са 9.2 на сто. Съветът на Европа отбелязва, че затворите на континента са на 90% пълни. Повишаването на броя на затворниците през 2016 г. е повсеместно, като за сравнение от 2012 до 2016 г. се е наблюдавал траен спад. Част от обяснението на това явление е удължаването на срока на издаваните присъди. Най-голямо пренаселване на затворите отчитат Македония и Унгария, където на 100 места са настанени 132 затворници. Сходно е положението в Кипър, Франция, Белгия, Португалия, Италия, Сърбия, Албания, Чехия, Румъния и Турция. В Европа едва 5.3% от лишените от свобода са жени, като всяка пета от тях е задържана в следствието. Всеки четвърти европейски затворник е лишен от свобода за срок до една година.", "date": "2018.03.20", "title": "За една година България оглави класацията по брой на затворниците в Европа"}
{"url": "https://www.dnevnik.bg/bulgaria/2018/03/20/3149798_ozdravitelniiat_plan_za_pirogov_predvijda/", "text": "От този април започва да действа финансовият оздравителен план на Министерството на здравепозването за най-голямата болница за спешна помощ \"Н. И. Пирогов\". В рамките на следващите три години по него трябва да се съкратят незапълнените щатни бройки, да се закрият леглата, които се използват най-малко и да се елиминират дублиращите се дейности, съобщи пресцентърът на здравното министерство. Част от плана е и график за разплащане на просрочените задължения на болницата, които към януари 2018 г. са  Планът беше представен днес пред ръководството на \"Пирогов\", както  обеща ведомството миналата седмица , след като  Софийската градска прокуратура обяви , че е образувала досъдебно производство за безстопанственост за тази и още шест болници в страната. Ведомството ще наблюдава на месечна и тримесечна база изпълнението на плана. Подобни планове се изготвят и за всички останали държавни болници. Оздравителният план на \"Пирогов\" не предвижда съкращения на медицински персонал и на специалисти по здравни грижи, а закриване на незаети и към момента бройки и структури с ниска степен на използваемост на леглата. Целта е да се постигне максимално ефективно използване на налични кадри, сграден фонд и апаратура. Персоналът на болницата ще бъде разпределен по структури така, че да отговаря на изискванията на медицинските стандарти, тъй като  проверката в края на 2017 г. установи, че в момента те не са покрити . Иначе болницата разполага с необходимия брой лекари в спешните приемни кабинети и отделения. Специализантите в болницата също ще участват в работните графици под наблюдението на редовите лекари, част от които пък ще бъдат ангажирани в реновирания медицински център на болницата. С оздравителния план се предвижда и подобряване структурата на лабораторните звена, които ще бъдат обединени в общ лабораторен блок. Също предстои да се доизгради и пусне в действие център за спешни съдови състояния със скенер и два ангиографа. Ще се обособи една обща клиника по хирургия с три отделения, защото към момента работят четири хирургични клиники. Ще се създаде една клиника по урология с три отделения, като в момента на територията на \"Пирогов\" функционират четири урологични отделения. Предвижда се обособяване на клиника по неврохирургия с 5 отделения, като до този момент функционират 7 неврохирургични отделения. Ще има две клиники по ортопедия при сега налични четири. \"Министерството на здравеопазването и НЗОК ще наблюдават и стриктното спазване на финансовата дисциплина от страна на УМБАЛСМ \"Н. И. Пирогов\" при усвояване на средства за реализирана дейност по клинични пътеки и при спешни състояния\", уверяват от ведомството. На директора на \"Пирогов\" Асен Балтов е възложено да представи пред персонала новата структура и правилата за формиране на възнагражденията в лечебното заведение, уточняват от здравното министерство.", "date": "2018.03.20", "title": "Оздравителният план за \"Пирогов\" предвижда намаляване на леглата и щата"}
{"url": "https://www.dnevnik.bg/video/novinite_na_bnt/2018/03/20/3149785_video_drugite_novini/", "text": "- Какво ни прави щастливи", "date": "2018.03.20", "title": "Видео: Другите новини"}
{"url": "https://www.dnevnik.bg/bulgaria/2018/03/20/3149792_rukovodstvoto_na_bnt_obsujda_promiana_na_programata_ot/", "text": "Програмата на двата основни канала на Българската национална телевизия - БНТ1 и БНТ2, най-вероятно ще бъде променена от началото на април. До края на седмицата трябва да приключи обсъждането на различните варианти на програмната схема, заявиха пред \"Дневник\" от пресцентъра на телевизията. В момента управителният съвет дебатира какви ще са нововъведенията. Със сигурност предаването \"Стани богат\", което дълги години беше част от програмата на \"Нова телевизия\", ще тръгне по обществената медия. По информация на в. \"Сега\" предаването \"Още от деня\", в което един от водещите е програмният директор на БНТ 1 Емил Кошлуков, ще продължава вместо 45 минути - половин час. За сметка на това информационната емисия \"По света у нас\" в 18 часа ще трае 30, а не 15 минути. Една от другите обсъждани промени е каналът БНТ2 да стане само с културна и образователна насоченост и от програмата да отпаднат новинарските емисии и сутрешният блок. Подобна идея беше изразена от изпълнителния директор на БНТ Константин Каменаров по време на изслушването му пред СЕМ през 2017 година. Тогава той заяви, че трябва да има един основен, централен, политематичен канал и букет от други програми като БНТ1 трябва да остане този канал, а БНТ2 ще се фокусира върху култура и образование.", "date": "2018.03.20", "title": "Ръководството на БНТ обсъжда промяна на програмата от април"}
{"url": "https://www.dnevnik.bg/sport/2018/03/20/3149817_putin_poiska_prozrachna_mejdunarodna_konvenciia/", "text": "Министерството на външните работи на Русия трябва да се активизира по въпроса с борбата срещу допинга и оптимизирането на Международната конвенция на ЮНЕСКО. Това каза руският президент Владимир Путин на среща с призьорите от завършилите наскоро  параолимпийски игри в Пьонгчанг . \"Руското външно министерство, което успешно помагаше на нашите деца в Южна Корея, трябва да бъде на ниво, за да ускори присъствието си в Комисията на ЮНЕСКО с цел подобряване на Международната конвенция срещу допинга в спорта. Смятам, че трябва да се гарантира, че правилата са честни и напълно прозрачни\", каза Путин. Руският президент  увери, че правителството ще продължи да \"отстоява спортната чест на страната\". \"Всички наши спортисти трябва да участват на равни начала с останалите, а не да стават жертва на различни политики или двойни стандарти.\" Путин добави, че в основата на спорта трябва да стоят високи хуманни ценности и принципът за равни шансове между всички. \"Благодаря на всички спортисти, които представяха Русия. Те показаха на нашите сънародници, а и на света, че в основата на нашия живот трябва да бъде любовта към отечеството.\" На срещата си с руските параолимпийци Владимир Путин обясни, че за спортистите с увреждания, които не успяха да вземат участие в Пьонгчанг, ще бъдат организирани други надпревари. \"Наградният фонд в тях ще бъде съизмерим с тези на олимпийските състезания.\"", "date": "2018.03.20", "title": "Путин поиска прозрачна Международна конвенция срещу допинга"}
{"url": "https://www.dnevnik.bg/sviat/2018/03/20/3149808_prezidentite_na_sasht_i_litva_otkazaha_da_pozdraviat/", "text": "Президентът на Литва Даля Грибаускайте отказа да поздрави президента Владимир Путин с преизбирането му за нов мандат на неделните избори, на които събра почти 77% подкрепа от гласувалите. \"Докато Русия не прояви уважение към принципите на международното право и пренебрегва правата и интересите на други страни, ще се въздържим от поздравления\", се казва в съобщение на пресслужбата на президента, цитирано от агенция BNS. Преди това и президентът на Полша Анджей Дуда се въздържа да изпрати поздравителна телеграма след изборите от 18 март. \"Малко забавно е, когато някои се опитват да поздравяват, преди да са обявени официалните резултати и да са признати изборите\", коментира Кшищоф Шчерски, началник на кабинета на държавния глава. В понеделник и Белият дом не поздрави Путин, тъй като там преценили, че победата му и без това била очевидна. \"Не сме изненадани от резултата. Ще работим за развиване на отношенията с Русия и ще налагаме санкции, ако Русия застрашава интересите ни. Но също ще търсим възможности за съвместна работа в случаите, когато това съответства на интересите ни\", обясни Хоуган Хидли, представител на администрацията. Телефонен разговор Тръмп - Путин е имало във вторник, съобщи \"Ройтерс\", но засега няма подробности за него. По-късно Кремъл съобщи, че американският президент е отправил поздравления за преизбирането. Версията на Бели ядом ще бъде разпространена по-късно.", "date": "2018.03.20", "title": "Президентите на САЩ и Литва отказаха да поздравят Путин"}
{"url": "https://www.dnevnik.bg/sviat/2018/03/20/3149809_v_unishtojitelen_doklad_oon_kritikuva_turciia_za/", "text": "\"Един от най-тревожните факти са съобщенията как турските власти са задържали близо 100 жени, които са били бременни или току що са родили, предимно на основание, че техните съпрузи или \"познати\" са подозирани за връзки с терористични организации. Някои са били арестувани заедно с бебетата си, а други с насилие са били разделени от децата си. Това просто е скандално, изключително жестоко и със сигурност няма нищо общо с усилията страната да бъде по-сигурна.\" Това се казва в доклад на Върховния комисар на ООН за човешките права, разпространен във вторник. В него е направен анализ на ефекта от продължаваното няколко пъти извънредно положение в Турция, въведено след неуспешния опит за преврат на 15 юли 2016 г. Данните обхващат само календарната 2017 г. и в текста са използвани много силни и емоционални квалификации за действията на властите. Турското външно министерство заяви, че докладът е пълен с неоснователни твърдения и сравни критиките с пропагандата на въоръжени групировки. \"Числата са просто стъписващи - почти 160 000 души са арестувани за 18-те месеца на извънредното положение; 152 000 служители от публичната сфера са уволнени, мнозина от тях напълно произволно; учители, съдии и адвокати са отстранени или съдени; журналисти са арестувани, закривани са медии и са блокирани интернет сайтове - съвсем очевидно няколкото удължавания на извънредното положение са използвани за брутално и безконтролно погазване на човешки права на огромен брой хора\", заяви комисарят на ООН Зеид Раад ал Хюсеин.", "date": "2018.03.20", "title": "В унищожителен доклад ООН критикува Турция за чистката след метежа"}
{"url": "https://www.dnevnik.bg/bulgaria/2018/03/20/3149793_direktorut_na_park_vitosha_e_otteglila_iskaneto_si_za/", "text": "Ръководителят на дирекцията \"Природен парк Витоша\" Снежана Петрова е оттеглила от Министерството по околната среда и водите (МОСВ) искането си на новия план за управление на парка да бъдат направени оценки за въздействие върху околната среда и за съвместимост с \"Натура 2000\". Това се разбра от думите на Петрова по време на днешното заседание на временната общинска комисия за решаването на проблемите в природния парк, създадена от председателя на общинския съвет Елен Герджиков. Представители на Столичната община, на министерствата на спорта (МСС) и екоминистерството (МОСВ) са подготвили промени в  действащия план за управление на Витоша . По думите на общинският съветник Силвия Христова (ГЕРБ), която е участвала в групата, те дават възможност за \"развитие на въжените линии и условията за спорт и туризъм, но не разрешават никакво друго ново строителство\". Христова поясни, че с промените ще се разреши строителството на нови писти, както и ще се узаконят някои от настоящите, които до днес не са в регулация. Един план в застой Измененията на действащия план трябва да бъдат внесени за разглеждане от Висшия експертен екологичен съвет,  протоколите от чиито заседания са тайна , а след това да бъдат приети окончателно от Министерския съвет. По същата процедура преминаха и с порните промени в плана за управление на Пирин в работните дни между Коледа и Нова година  и предизвикаха протести на граждани и екоорганизации,  които продължават и до днес . В началото на февруари министърът на околната сред Нено Димов каза в отговор на депутатски въпрос, че в края на 2017 г. е поискал от дирекцията още информация, която очакваше през февруари и трябваше да се произнесе до средата на март. След като тези срокове изтекоха, в края на миналата седмица \"Дневник\" изпрати въпроси до МОСВ дали са получили необходимата информация и кога Нено Димов ще се произнесе дали трябва да бъдат направени двете екооценки на плана за актуализация. Отговор на въпросите все още няма. Пред \"Дневник\" ръководителката на дирекцията Снежана Петрова каза, че в края на 2017 г. е подала в МОСВ искане за становище за двете екооценки, а през февруари го е оттеглила. Според нея тези оценки не са необходими на този етап - преди приемането на плана, а едва при появата на инвестиционни намерения.  Създаването на екооценките обаче е задължително, както се разбра от  официална кореспонденция на Европейската комисия и природозащитници.  Тези оценки трябва да бъдат направени и при промяна на действащия планон на \"Витоша\",  но както се видя от идентичния случай с плана за \"Пирин\" , те вероятно ще бъдат заобиколени. Разликата е, че този път на Нено Димов и Министерски съвет ще съдействат от Столичната община, а не община \"Банско\". С планът за актуализация, известен като \"нов\", пък се създават 4 нови зони, в две от които се се допуска строителство. Едната е за \"хижи и спортни атракции\" - 15.4% от планината, а другата е \"за туризъм с крайселищен краткотраен отдих\" - 22.1%. Улици, коли и паркинги Основните пътища на Витоша - към хижа \"Алеко\" и \"Златните мостове\", се нуждаят от цялостни ремонти, които по груби сметки ще струват общо около 20 млн. лева, каза зам.-кметът по транспорта Евгени Крусев. Тези дейности не са планирали за 2018 г., допълни той и посочи, че ежегодно по трасетата се изпълняват по-малки ремонти. По думите му сумата за двата ремонта е голяма заради многото мостови съоръжения по тях. На заседанието се обсъди още възможността за въвеждане на такса за навлизане на автомобили в парк \"Витоша\". По данни на дирекцията месечно в планината се качват между 18 и 27 хил. автомобила. Каква точно да бъде таксата и кой ще я събира обаче ще се обсъжда в по-далечното бъдеще, се разбра от заседанието на комисията. В Столичната община трябва да бъде решен и проблемът с паркирането на Витоша. За да може обаче общината да построи паркинги, трябва да разбере на кои имоти е собственик. За целта в общинския съвет беше създадена и друга комисия, чиито председател е Анатоли Илиев (ГЕРБ). Задачата й е да обследва съоръженията на Витоша и да участва в междуведомствената комисия, която да намери собствениците на всички имоти в планината. По време на заседанието Илиев каза, че до 15 април очаква да получи от дирекцията пълен списък на сградния фонд на \"Витоша\", като според предварителни данни, с които той разполага, между 60 и 70 % от сградите са неизползваеми.  Дори Столичната община да установи собствеността си, за да направи паркинги, ще трябва да ги предвиди в специализираните устройствени планове за парка. А те ще могат да бъдат направени след приемането на новия план за управлението на Витоша, който по думите на Елен Герджиков е \"някъде между дирекцията и МОСВ\".", "date": "2018.03.20", "title": "Директорът на парк \"Витоша\" е оттеглила искането си за екооценки на новия план за управление"}
{"url": "https://www.dnevnik.bg/bulgaria/2018/03/20/3149864_instituciite_se_gotviat_za_visoki_vodi_na_dunav/", "text": "Обявена е първа степен на готовност при високи води на Дунав заради прогноза, че речният отток ще достигне 11000 кубически метра в секунда, съобщи МВР. Очаква се повишение на водните нива и в следващите дни във връзка с прогнозните очаквани валежи, с водни количества над средногодишните стойности, както и повишаването на нивата на големите притоци в участъка над \"Железни врата\". За очакваната опасност са информирани органите на изпълнителната и местна власт, диспечерските пунктове на електроразпределителните и ВИК дружества. Служителите на оперативните центрове при дирекцията за защита на населението ще следят актуалната информация за водните нива, както и за залетите или застрашени от заливането участъци. Съвместно с органите на местната власт ще се организира наблюдение на речното корито, както и на критичните участъци, защитните съоръжения и всички участъци на дунавските диги. Ще бъдат приведени в готовност техническите и помощни средства за ограничаване и ликвидиране на наводнения. Има готовност и за информиране на населението чрез местните средства за масово осведомяване за предприети действия за ограничаване и ликвидиране на последствията от наводнения и правилата за безопасно поведение и действия. Благодарение на предприетите съвместни действия на пожарникари и местната власт на община Карнобат са предотвратени последствия от преливането на язовирите \"Екзарх Антимово\" и \"Козаре\", след падналия проливен дъжд. Сигналът за това е получен днес към 09.30 часа. За да бъдат предпазени от наводнение къщи, разположени в ниската част на с. Сърница, са подготвени и разположени 200 чувала с пясък Няма информация за застрашени хора, загинали и пострадали хора.", "date": "2018.03.20", "title": "Институциите се готвят за високи води на Дунав"}
{"url": "https://www.dnevnik.bg/sport/2018/03/20/3149840_nai-smushtavashtite_praznuvaniia_na_gol_vuv_futbola/", "text": "Моментът, който предизвиква най-голямата радост във футбола, е отбелязването на гол. Историята помни множество забавни, странни, смущаващи, обидни и дори носещи тежки контузии след себе си празнувания на попадения. Често органите, следящи за спазването на етиката и феърплея по стадионите, трудно могат да определят кои празнувания прекрачват моралната граница и заслужават наказания. В някои случаи даден поздрав добива гласност и  води до наказание , друг път остава незабелязан и без последствия. Представяме ви селекция на част от празненствата след гол, предизвикали най-голямо възмущение в световния футбол. Роби Фаулър (1999 г.) Нападателят на \"Ливърпул\" изумява всички с радостта си, когато през април 1999 г. отбелязва гол във вратата на градския съперник \"Евертън\". Бившият английски национал кляка до близката аут линия и имитира смъркане на кокаин. Реакцията му идва като отговор на подигравките и подмятанията на феновете на \"Евертън\", че е наркоман. Жерар Улие, който е мениджър на \"Ливърпул\" по това време, прави нелеп опит да оправдае постъпката на своя играч. Французинът заявява, че нападателят вероятно е имитирал как яде тревата. В крайна сметка Фаулър отнася сериозно наказание - глоба от 32 000 паунда и наказанието от четири мача. Паоло ди Канио (2005 г.) Италианският нападател предизвиква огромен скандал през 2005 г. Като играч на \"Лацио\" той отбелязва гол във вратата на \"Ювентус\", след което неколкократно отправя нацистки поздрав към трибуните. Отзвукът от жестовете му е голям и дори президентът на ФИФА Сеп Блатер призовава за доживотно наказание. В крайна сметка футболистът получава забрана да играе в един мач и глоба от 10 000 евро. \"Аз съм фашист, не нацист\", обявява Ди Канио, който има татуировка на Бенито Мусолини на едната ръка. И добавя: \"Винаги празнувам по този начин, защото така се чувствам като част от моите хора.\" Йоргос Катидис (2013 г.) За разлика от Ди Канио Йоргос Катидис се сблъсква с доста по-тежки последствия, след като решава да използва поздрава с изпъната ръка, за да отпразнува попадение във вратата на \"Верия\". Футболистът на АЕК, който по това време е само на 20 години, е наказан да пропусне оставащите четири мача на своя отбор до края на сезона. По тежката санкция идва, когато гръцката федерация му налага доживотна забрана да играе за някой от националните отбори на страната и го глобява с 50 000 евро. Въпреки че упорито твърди, че не е имал представа какво означава жестът, Катидис е освободен от АЕК след края на сезона. След този случай кариерата на един от най-обещаващите гръцки футболисти по онова време тръгва стремглаво надолу. Пол Гаскойн (1998 г.) Докато носи екип на \"Рейнджърс\", Гаскойн си навлича гнева на феновете на вечния съперник \"Селтик\" и... Ирландската републиканска армия. След като отбелязва във вратата на \"детелините\", известният със скандалното си поведение англичанин имитира свирене на флейта. Това е препратка към традиционния протестантски марш в Шотландия и закачка с феновете на \"Селтик\", които са известни като последователи на католическата църква. Гаскойн получава глоба от 20 000 паунда от своя клуб и смъртни заплахи от ИРА. Никола Анелка (2013 г.) Два дни преди края на 2013 г. Анелка вкара вкара първите си два гола с екипа на \"Уест бромич\", за да помогне на своя отбор да спечели точка при  гостуването на \"Уест хем\" (3:3) . В същото време той си навлече неприятности с  реакцията си след първото попадение . Французинът отпразнува гола с жест \"кенеле\", станал популярен покрай френския хуморист Дьодоне, известен със своите антисемитски виждания. Действието на Анелка предизвика остро недоволство, а тогавашният спортен министър на Франция Валери Фурнейрон дори го описа като \"шокираща провокация\". Футболната асоциация на Англия (ФА) глоби Анелка с 50 000 паунда и го наказа да не играе пет мача. \"Уест бромич\" извади нападателя от състава, докато проведе вътрешно разследване, а през март 2014 г. се раздели с него. Кристиано Лукарели (2004 г.) Италианският нападател има доста емблематични празнувания след гол. Може би най-скандалното от тях е през 2004 г., когато отбелязва третия гол за победата с 3:1 срещу \"Пиаченца\". Той сваля своята фланелка, поставя я на терена и имитира сексуален акт. Фабиан де ла Мора и Алберто Медина (2011 г.) Двамата футболисти на \"Чивас\" (Гуадалахара) предизвикват остро възмущение в Мексико заради начина, по който отпразнуват попадение на Де ла Мора срещу \"Естудиантес\". Голмайсторът имитира как зарежда пистолет и застрелва в челото своя съотборник. В страна, където има по няколко десетки хиляди убийства на година, радостта им очаквано не е приета никак радушно. Двамата са глобени с по 50 000 песос от своя клуб, след което поднасят сърдечни извинения за своите действия. Наско Сираков (1993 г.) На 4 април 1999 г. \"Левски\" гостува на \"Черноморец\" в ключов мач по пътя към титлата в А група. След като в първия час игра сините не успяват да стигнат до гол, феновете започват да обиждат и освиркват своите любимци. Няколко минути по-късно \"Левски\" повежда с гол на Велко Йотов, а Наско Сираков сваля гащите си и показва задника си на гостуващата агитка. Сираков получава предупреждение от дисциплинарната комисия и е глобен с 5000 лева, което тогава се равнява на 300 долара. По-новата история на футбола също помни подобен случай. През 2014 г. нападателят на втородивизионния португалски отбор \"Фреамунде\" Дейли Гбале отбеляза късен изравнителен гол срещу \"Чавес\", след което показа задника си на противниковите фенове. Това веднага му донесе директен червен картон от главния съдия.", "date": "2018.03.20", "title": "Най-смущаващите празнувания на гол във футбола (видео)"}
{"url": "https://www.dnevnik.bg/politika/2018/03/20/3149876_valeri_simeonov_aide_malko_poveche_optimizum_i/", "text": "Вицепремиерът Валери Симеонов призова от ефира на Би Ти Ви репортерите да правят обективно, а не емоционално репортажите си, свързани с валежите и опасностите от преливане на язовири. Айде малко повече оптимизъм и спокойствие и стига истерии, обяви той, като преди това обвини тъкмо в истерия репортер на медията. На аргумент, че властите са успокоявали и преди няколко наводнения в миналото, когато загинаха хора, Симеонов увери, че всичко е под контрол в момента. В коментар на думите на кмета на Кърджали Хасан Азис, който гостува преди него, че държавата делегира на общините отговорност за язовирите, но не им дава бюджет за поддръжката, вицепремиерът нападна кмета конкретно за язовир \"Кърджали\". Обясни, че общината би трябвало да получава пари от ресторантите на понтони в язовира и флотилиите от яхти там. На уточнението, че язовирът се стопанисва от НЕК (както преди това обясни Азис), Симеонов обяви, че \"един български кмет, макар и от друг етнос\" проявява неосведоменост и неграмотност, защото НЕК стопанисвала само стените на въпросния язовир. За продължаващите демонстрации в защита на Пирин Симеонов обяви, че участниците в тях вече не знаят за какво протестират, и ги определи като тарикати, от които трябвало Пирин да се пази. Те от десетилетия направили законите такива, че те да са не вредни, а убийствени за туризма и икономиката. Но Симеонов за разлика от премиера Бойко Борисов не смята, че трябва да се робува на псевдопротести. Зарече се да се бори до последно срещу \"шепа хора, които ни правят на маймуни\". По адрес на раздорите сред Патриотите Симеонов посочи, че е по-важно какво ги обединява и това били националните интереси. Обясни, че тези противоречия няма да се отразят на управляващата коалиция и всички трябва да спят спокойно. Обеща, че ще се оттегли от поста, ако от \"Обединени патриоти\" поискат това.", "date": "2018.03.20", "title": "Валери Симеонов: Айде малко повече оптимизъм и спокойствие. Стига истерии"}
{"url": "https://www.dnevnik.bg/sviat/2018/03/20/3149820_rusiia_si_pribra_izgonenite_ot_london_diplomati_s/", "text": "Изгонените 23-ма руски дипломатически служители във Великобритания и техните семейства напуснаха страната със специален самолет в един от епизодите, част от най-лошите отношения с Русия от края на студената война. Миналия понеделник премиерът Тереза Мей обвини Москва, че стои зад покушението с нервнопаралитично вещество срещу бившия двоен агент Сергей Скрипал и дъщеря му Юлия в град Солсбъри на 4 март. В сряда тя представи и първите санкции, сред които е обявяването, че са нежелани на британска територия 23-ма руски дипломати и че имат една седмица да напуснат. Москва изпрати правителствен самолет да ги прибере от летище \"Станстед\", но руските медии обърнаха внимание, че това е същият Ил-96, с който е била превозена контролирана от аржентинските и руските служби пратка по канал за пренос на кокаин от посолството в Буенос Айрес. Това е най-големият брой руски дипломати, санкционирани от времето на Маргарет Тачър през 1985 г. насам. В отговор Москва, която категорично отрича да има нещо общо със случая, експулсира същия брой британски служители, които още не са се прибрали. След като евакуацията на руснаците бе предавана на живо, медии обърнаха внимание на бордовия номер RA-96023 на самолета Ил-96-300 от специалния авиационен отряд \"Россия\", изпратен за над 80-те пътници. Със същия самолет през февруари от Аржентина в Русия бяха доставени куфари, в които близо 400 кг кокаин бяха подменени с брашно като част от спецоперация по т.нар. кокаиново дело. Последва арестуването на петима заподозрени - Иван Близняк и Александър Чикало в Аржентина, и трима - Али Абянов, Владимир Калмиков и Ищичир Худжамов, в Москва. Малко по-късно в Германия бе задържан предполагаемият организатор на канала Андрей Ковалчук. Данни от flightradar24.com - сайт, който проследява движението на самолетите по света, показват, че този Ил е бил в началото на декември в Буенос Айрес. Когато снимките му се появиха в Аржентина, говорителката на службата в руското президентство, към която е специалния авиоотряд, каза, че те може да са фалшифицирани. Аржентинската жандармерия потвърди автентичността им. Руски зам.-министър на външните работи заяви миналата седмица, че цитираното от Лондон вещество никога не е било разработвано нито в бившия СССР, нито в Русия. Но във вторник проф. Леонид Ринк, който по време на студената война е участвал в съветските програми за химическо оръжие, каза, че лично е помагал за създаването на групата нервнопаралитични вещества \"Новичок\". Той обаче допълни, че не му прилича покушението срещу Скрипал и дъщеря му да е работа на Москва, защото иначе и двамата биха умрели на място. \"Предвид факта, че всички, попаднали в инцидента, все още са живи, трудно е да повярва човек, че са замесени руснаци. Подобна скандална некомпетентност от предполагаеми руски агенти просто е смехотворна и неприемлива\", цитира думите му РИА \"Новости\".", "date": "2018.03.20", "title": "Русия си прибра изгонените от Лондон дипломати с \"кокаинов\" самолет"}
{"url": "https://www.dnevnik.bg/sviat/2018/03/21/3149914_trump_pozdravi_putin_za_pobedata_i_e_kritikuvan_che/", "text": "Президентът Доналд Тръмп е поздравил във вторник Владимир Путин за преизбирането му за държавен глава на Русия и е заявил в телефонен разговор между двамата, че вероятно ще се срещнат скоро, тъй като отношенията между Русия и САЩ се влошават непрекъснато. Това веднага бе критикувано от водещи сенатори в Републиканската партия, според които руските президентски избори са само една измама. Особено критичен е сенаторът Джон Маккейн, който заяви: \"Американският президент не предвожда свободния свят като поздравява диктатори за това, че са спечелили измамни избори. И като го прави с Владимир Путин президентът Тръмп обижда всеки руски гражданин, комуто бе отнета възможността да участва в свободни и честни избори за определяне бъдещето на собствената му държава, включително безброй руски патриоти, рискували толкова много да протестират и да се съпротивляват на режима на Путин\". Към критиките се включи и лидерът на републиканското мнозинство в Сената Мич Макконъл, според когото \"няма доверие към преброяването на резултата\" на руските избори. Когато говорителката на Белия дом Сара Сандърс бе попитана дали руските избори са били свободни и честни, тя отвърна: \"Не диктуваме на другите страни как да действат\". \"Поздравих го за победата, за изборната победа\", заяви Тръмп пред репортери след среща в Белия дом със саудитския престолонаследник принц Мохамед бин Салман. \"Разговорът също така е свързан с факта, че вероятно ще се срещнем в не много далечното бъдеще, за да обсъдим въоръженията, можем да дискутираме надпреварата във въоръжаването. Никога няма да позволим който и да е да разполага с нещо, близко до това, което имаме\". По-късно Белият дом заяви, че няма конкретни планове за среща Тръмп-Путин. Поздравленията към руския лидер, за когото Тръмп е четвъртият американски президент, сменил се, докато той е на власт, идват малко, след като бяха наложени първите американски санкции за руска намеса в президентските избори от 2016 г. и първите обвинения от САЩ за руски хакерски атаки срещу американска инфраструктура и енергийни мрежи. След това Вашингтон подкрепи Лондон в обвиненията, че Русия е свързана с първата от над 70 години употреба на европейска територия на бойно химическо вещество при покушението срещу бившия двоен агент Сергей Скрипал в Солсбъри на 4 март. Тръмп обещава да подобри отношенията с Русия, откакто е поел поста преди 14 месеца, но всъщност е под непрекъснат натиск от Конгреса да заема по-твърда позиция към Путин, вътрешния му кръг и множество руски олигарси. Докато администрацията му налага санкции след санкции, той се въздържа от публични критики срещу Русия и непрекъснато повтаря, че не е имало сговор между кампанията му и Москва. В понеделник наблюдателите от ОССЕ заявиха, че на неделните избори руснаците не са имали реален избор, а критичните гласове са били задушавани. Хедър Ноерт, говорителка на Държавния департамент, съобщи, че САЩ подкрепят заключенията на мисията наблюдатели на ОССЕ и нарече разговора между Тръмп и Путин \"протоколен\".", "date": "2018.03.20", "title": "Тръмп поздрави Путин за победата и е критикуван, че така не се предвожда свободния свят"}
{"url": "https://www.dnevnik.bg/sport/2018/03/20/3149397_levski_se_e_oburnal_kum_bfs_zaradi_jestovete_na_karanga/", "text": "\"Левски\" се е обърнал към дисциплинарната комисия на БФС със сигнал за поведението на голмайстора на ЦСКА Фернандо Каранга. Информацията е била потвърдена от изпълнителния директор на сините Красимир Иванов пред \"Нова телевизия\". От клуба са недоволни от жеста с ръка, с който бразилският нападател имитира прерязване на гърло. Голмайсторът на Първа лига отпразнува така  победния гол в дербито , като направи жеста пред централната трибуна, където бяха привържениците на ЦСКА. От \"Левски\" се надяват Каранга да бъде наказан. Същото  искаха и от ръководството на \"Пирин\" преди седмица . Бразилецът  вкара късен победен гол и в Благоевград . Тогава той също направи жеста с ръка, но пред трибуната с привържениците на домакините. В предишния случай от дисциплинарната комисия обявиха, че действието на нападателя не е било включено в докладите на съдията и делегата. Според \"Нова телевизия\" сега делегатът от мача между ЦСКА и \"Левски\" е описал станалото. Футболистът обясни след дербито, че в Бразилия не е имал проблеми, когато е празнувал головете си с този жест.", "date": "2018.03.20", "title": "\"Левски\" се е обърнал към БФС с искане за наказание на Каранга заради жестовете му"}
{"url": "https://www.dnevnik.bg/skorost/2018/03/20/3149078_model_na_nisan_chete_mislite_na_vodacha_za_da_mu_pomaga/", "text": "Автомобил, който буквално чете мислите на водача, върху това работят от \"Нисан\". В концептуалния модел \"Ай Ем Екс Куро\" (IMx KURO Concept), дебютирал на автосалона в Женева, компанията демонстрира и до къде е стигнала. Както може да се очаква, футуристичният автомобил е автономен и електрически. Той разполага и с възможност да бъде управляван от човек, като технологията за улавяне на сигналите от мозъка, може да помогне и в двата режима на шофиране. Когато \"Нисан Ай Ем Екс Куро\" се придвижва сам, улавянето на мозъчните вълни ще се използва, за да се определи психическото състояние на собственика, като колата ще се опита да го развесели, ако е депресиран, или пък да засили чувството на еуфория, когато засече такова. В ръчен режим на управление, идеята е автомобилът да предвиди желанието на водача да завие, ускори или спре рязко, като ще се постарае всяко от тези действия да стане по-бързо. Досегашните тестове на технологията са свързаност между мозъка на водача и колата, показват намаляване на времето за реакция с между 0.2 и 0.5 секунди, които могат да са достатъчни, за да се избегне инцидент. Неудобството е, че за да се засичат мозъчните вълни на водача, той трябва да носи специално устройство на главата си. Що се отнася до удобствата на борда на \"Нисан Ай Ем Екс Куро\", то пътуващите в него се разполагат на четири индивидуални кресла с всички възможни екстри. При активиране на автономния режим на придвижване воланът потъва в арматурното табло, като така и пред водача има достатъчно място, за да се пътува комфортно. Концептуалният автомобил се задвижва от два електромотора с обща мощност 429 конски сили. Въпреки това запасът от ход е над 600 километра. С \"Ай Ем Екс Куро\" \"Нисан\" демонстрира новата си архитектура за електромобили, която се отличава с равен под, нисък център на тежестта и максимална олекотеност. Новият модел разполага и с възможност да се свързва с умни мрежи за доставка на електричество, като се зарежда, когато натоварването е малко, а при пиково потребление отдава ток.", "date": "2018.03.20", "title": "Модел на \"Нисан\" чете мислите на водача, за да му помага"}
{"url": "https://www.dnevnik.bg/bulgaria/2018/03/20/3149379_universiteti_v_stranata_uvelichavat_taksite_za/", "text": "Повечето от университетите в страната ще увеличат таксите за обучение на студенти за следващата академична година, а част от тези в столицата няма да ги променят. Софийският университет \"Св. Климент Охридски\" дори ще намали  таксите за обучение по специалности, в които няма студенти  - сред тях са различни педагогики, теология, физика и др. Това се разбира от проекта за решение за утвърждаване на таксите за кандидатстване и за обучение в държавните висши училища за учебната 2018/2019 година, който е публикуван за обществено обсъждане. В 16 университета се увеличават таксите за обучение в някои професионални направления, а средното повишение е средно с 11.7%. Става въпрос за Пловдивския университет \"Паисий Хилендарски\", Югозападния университет \"Неофит Рилски\" - Благоевград, Русенския университет \"Ангел Кънчев\", Техническия университет - Габрово, ХТМУ - София, Университета по хранителни технологии – Пловдив, Аграрния университет - Пловдив, Тракийския университет - Стара Загора, Медицинския университет - Плевен, Стопанската академия \"Д. Ценов\" - Свищов, Националната художествена академия - София, Висшето транспортно училище \"Т. Каблешков\" - София, Висшето училище по телекомуникации и пощи - София. Таксите за студентите в първи курс са увеличават в някои специалности в Софийския университет \"Св. Климент Охдирски\", Великотърновския университет \"Св. Св. Кирил и Методий\" и Медицинския университет (МУ) - Пловдив. Къде се повишават таксите  Софийският университет \"Св. Климент Охридски\" увеличава  таксите за новоприети студенти в професионалните направления \"Администрация и управление\", \"Право\", \"Психология\" и \"Филология\" . Увеличението за редовната форма на обучение е от 40 до 61 лв., а за задочна форма - от 100 до 160 лв. Така например таксата за обучение по \"Право\" ще бъде 800 лв. на година. По \"Психология\" таксата ще бъде 600 лв. Най-голямо увеличение се отчита при таксите по професионално направление \"Социални дейности\" в задочната форма на обучение - 300 лв. В Пловдивския университет \"Паисий Хилендарски\" се увеличават таксите с по 40 лв. в почти всички професионални направления. Така таксата по \"Педагогика\" ще бъде 500 лв., а по \"Психология\" и \"Политически науки\" - 600 лв. Изключение при увеличението правят таксите в направления \"Администрация и управление\", \"Туризъм\", \"Икономика\", както и тези за природните науки, математика и информатика и техническите науки. Във Великотърновския университет \"Св. Св. Кирил и Методий\" увеличението е с 50 лв. само за новоприети студенти в професионално направление \"Педагогика\" – редовна и задочна форма. Таксите ще бъдат по 550 лв. Техническият университет - Габрово увеличава таксите с 100 -240 лв. за студентите редовна форма на обучение, а с около 30 лв. за тези в задочна. При медицинските университети повишение на таксите има в Пловдив и в Плевен. В първия таксите се повишават с 250 лв. в направленията \"Медицина\", \"Фармация\" и \"Стоматология\" за новоприети студенти редовна форма на обучение. Така таксите ще бъдат по 1200 лв. от есента. Във втория се наблюдава увеличение от 50 до 100 лв. в различните професионални направления. От 6 до 8% е увеличението на таксите за почти всички специалности в Русенски университет \"Ангел Кънчев\", като изключение правят социалните, стопански и правни науки. Увеличение на таксите от 11 до 24 % има в ЮЗУ \"Неофит Рилски\". Без промяна и намаление в големите вузове  Без промяна остават таксите за студенти в специалности в 17 държавни висши училища. Сред тях са Университетът \"Проф. д-р Асен Златаров\"- Бургас, Шуменският университет \"Епископ Константин Преславски\", Техническият университет - София, Техническият университет - Варна, Университетът по архитектура, строителство и геодезия в София, Минно-геоложкият университет в София, Лесотехническият университет в София, Медицинският университет - София, Медицинският университет - Варна, Университетът за национално и световно стопанство в София, Икономическият университет във Варна, Националната медицинска академия \"Проф. Панчо Владигеров\" в София, НАТФИЗ \"Кр. Сарафов\" в София, АМТИ - Пловдив, НСА в София, ВСУ \"Л. Каравелов\" в София и УНИБИТ в София. Намаление на таксите за студенти се регистрира единствено при СУ \"Св. Климент Охридски\". Намаленията са в размер от 200 до 550 лв. за студентите в редовна и задочна форма на обучение. Най-голямо е намалението при специалностите от професионално направления \"Физически науки\" и за специалността \"Ядрена химия\". В редовна форма на обучение годишните такси са намалени от 750 на 200 лв. В 9 държавни висши училища размерът на таксите за обучение на докторанти за учебната 2018/2019 година се увеличава средно с 13.1%, което значи от 20 до 300 лв. В 24 държавни висши училища и Българската академия на науките (БАН) няма промяна в размера на таксите за обучение на докторантите.", "date": "2018.03.20", "title": "Университети в страната увеличават таксите за студенти, в столицата остават без промяна"}
{"url": "https://www.dnevnik.bg/politika/2018/03/20/3149277_prezidentut_zaminava_na_poseshtenie_v_izrael_i/", "text": "От днес до 22 март президентът Румен Радев ще бъде на официално посещение в Израел по покана на президента Реувен Ривлин, съобщиха от \"Дондуков\" 2. Визитата на българския държавен глава е в контекста на 75-ата годишнина от спасението на българските евреи и 70-ата годишнина от създаването на Държавата Израел. Посещението на Румен Радев е в продължение на политическия диалог на най-високо равнище между двете страни. Сред темите на срещите на българския държавен глава ще са възможностите за задълбочаване на сътрудничеството във всички области от взаимен интерес, в това число в сферата на сигурността, борбата с тероризма, икономиката и инвестициите. Днес българският държавен глава ще бъде посрещнат от израелския си колега Реувен Ривлин с официална церемония в президентския дворец в Ерусалим, след което ще се проведат пленарни разговори на официалните делегации на България и Израел. В първия ден от визитата си Румен Радев ще се срещне и с представители на организациите на българските евреи в Държавата Израел. На 21 март в Мемориала \"Яд Вашем\" държавният глава ще участва в церемония по запалването на вечния огън в памет на жертвите на Холокоста, а по-късно през деня ще положи венец и пред гробовете на жертвите на кораба \"Салвадор\" на хълма \"Херцел\". Президентът Радев ще се срещне с председателя на Кнесета Юли-Йоел Еделщайн и ще направи изказване в рамките на Шестия глобален форум за борба с антисемитизма. Международната среща събира политически лидери, общественици, духовници, дипломати, преподаватели, представители на гражданското общество от цял свят. На форума се обсъждат стратегически мерки за борба с антисемитизма и други форми на расова и етническа омраза. В рамките на деня Румен Радев ще посети също високотехнологичния парк \"Гав Ям Негев\", който се намира в град Бер Шева. На 22 март българският държавен глава ще разговаря с Роберт Сингер, вицепрезидент и главен изпълнителен директор на Световния еврейски конгрес. По-късно Румен Радев ще проведе среща с министър-председателя на Държавата Израел Бениамин Нетаняху. Програмата на президента в Ерусалим предвижда още посещение в църквата \"Божи гроб\" и Стената на плача. През деня президентът Румен Радев ще посети и Палестинската автономия. По време на официалното посещение в Рамала българският държавен глава ще положи венец пред гроба на Ясер Арафат и ще разговаря със своя палестински колега Махмуд Аббас. Двамата ще обсъдят перспективите за развитието на двустранните българо-палестински отношения. Задълбочаването на политическия диалог и на сътрудничеството в сфери като търговско-икономическите контакти, образованието, науката и културата ще бъдат във фокуса на срещата. В ръководената от българския държавен глава делегация участват народни представители, представители на еврейски организации в България, както и на деловите среди, на работодателски и търговски организации. В рамките на визитата си президентът Румен Радев ще бъде придружаван от своята съпруга.", "date": "2018.03.20", "title": "Президентът заминава на посещение в Израел и Палестина"}
{"url": "https://www.dnevnik.bg/zelen/2018/03/20/3149337_nad_5_mlrd_dushi_sa_zastrasheni_ot_nedostig_na_voda_do/", "text": "Над 5 милиарда души са застрашени от недостиг на вода до 2050 г. Причината са това са промените в климата, повишеното търсене и замърсени запаси от вода. Това сочат прогнозите в  нов доклад на ООН за състоянието на водата по света . Подробното годишно проучване предупреждава за опасност от конфликти и заплахи за цивилизацията в случай, че не се предприемат действия за намаляване на натиска над водите в реките, езерата, влажните зони и язовирите. В доклада \"The World  Water  Development Report\" се посочва, че е възможна положителна промяна, особено в ключовия за ресурса селскостопански сектор, но само ако се премине към \"природни решения\", разчитащи повече на почвата и дърветата, отколкото на стоманата и бетона. Хората използват всяка година около 4 600 кубически км вода. От тях 70% са предназначени за селското стопанство, 20% за промишлеността и 10% за домакинствата, сочат данните в доклада, публикуван в началото на  Световния форум за водата.  Световното търсене се е увеличило шест пъти през последните 100 години и продължава да расте с 1% всяка година. \"Прекалено дълго време вече светът се превърна предимно в изградена от човека ( или т.нар. сива) инфраструктура за подобряване на управлението на водите. Така често пъти се пренебрегва и заличава традиционното познание с по-екологични и щадящи подходи \", посочва Гилбърт Хънбо, оглавяващ дирекция \"Води\" към ООН в предговора на анализа, съставен от близо 100 страници. По думите му човечеството е изправено пред предизвикателствата на нарастващото потребление и търсене, все по-деградираща околната среда и разнопосочните последици от промените в климата. \"Очевидно е, че се нуждаем от нови начини на управление на конкуриращите се нужди и търсене на сладководните ни ресурси\". Това вече предизвиква напрежение, което ще нарасне до 2050 г., когато населението на земята се очаква да достигне между 9,4 млрд. и 10,2 млрд. души (от 7,7 милиарда днес), като двама на всеки трима души живеят в градовете. Търсенето на вода вероятно ще нарасне най-бързо в развиващите се страни. В същото време промените в климата ще внесат допълнителен натиск върху осигуряването и доставките, тъй като ще влажните райони ще станат по-сухи. Сушата и обедняването на почвата вече са най-сериозният риск от природни бедствия, твърдят авторите, и тази тенденция вероятно ще се влоши. \"Сушите са може би най-голямата заплаха, следствие от климатичните промени\", се посочва в изследването. Тази година това е най-видимо в Кейптаун, където жителите се сблъскват със сериозни ограничения в резултат на суша, невиждана от преди 384 години. В Бразилия, домакинът на форума, близо 2 милиона души, страдат от строг режим на водата заради необичайно продължителен сух период. До 2050 г. в доклада се предвижда, че между 4,8 милиарда и 5,7 милиарда души ще живеят в райони с малко вода поне за един месец всяка година - в сравнение с днес - те са 3,6 милиарда. Броят на хората, изложени на риск от наводнения, ще се увеличи до 1,6 млрд., от 1,2 млрд. сега. В сухите пояси, обхващащи Мексико, Западна Южна Америка, Южна Европа, Китай, Австралия и Южна Африка, валежите вероятно ще намалеят. Недостигът не може да бъде компенсиран от подземните води, една трета от които вече са в риск. Също така не е възможно изграждането на повече язовири като решение. Качеството на водата също се влошава. От 90-те години насам замърсяването се влошава в почти всяка река в Африка, Азия и Латинска Америка и се очаква да се влоши допълнително през следващите две десетилетия, главно поради селскостопански торове и други агрохимикали, които замърсяват свежи води. Промишлеността и градовете също са голям проблем. Около 80% от промишлените и битови отпадъчни води се изхвърлят без да се обработват или пречистват.", "date": "2018.03.20", "title": "Над 5 млрд. души са застрашени от недостиг на вода до 2050 г."}
{"url": "https://www.dnevnik.bg/sport/2018/03/20/3149090_durjavata_tursi_koi_da_sujivi_sportniia_kompleks/", "text": "Държавата търси инвеститор за спортния комплекс \"Червено знаме\", обявиха от Министерството на младежта и спорта (ММС) пред \"Дневник\". \"В момента се изработва идеен проект за целия комплекс, с който да се търсят инвеститори. Към момента няма проявен инвеститорски интерес\", се казва в отговора на министерството. \"Червено знаме\" има ключова роля в историята на българския спорт. Комплексът включваше бази за развитие на различни спортове - назад във времето там имаше пързалка и няколко футболни терена, ползвани от школата на ЦСКА, но на мястото им беше построена \"Арена Армеец\". В \"Червено знаме\" влизат още нефункциониращи хотел и плувен комплекс, както и няколко зали, сред които и волейболната \"Васил Симов\". Далечното минало Плувният комплекс \"Червено знаме\" беше построен през 1985 г., но от години не работи. В годината на откриването му на него и на комплекса \"Дианабад\" се проведе европейското по плувни спортове, на което Таня Богомилова стана шампионка (на 200 м бруст) и взе още два медала. Годините на прехода и промените в управлението се отразиха и на \"Червено знаме\". Голяма част от комплекса се превърна в \"Арена Армеец\" и прилежащия ѝ паркинг. В пълен контраст с модерното съоръжение на метри встрани останаха хотелът, басейнът и няколко зали. Неколкократно се появяваха предложения и идеи за \"съживяването\" на комплекса, но без резултат. Два месеца преди края на управлението \"Орешарски\", когато министър на спорта беше Мариана Георгиева, държавата даде 300 000 лева за ремонт на съблекалните на басейна, който дори не беше пуснат за ползване. Миналата есен спортният комплекс беше апортиран заедно с още няколко ключови имота в \"Сердика спортни имоти\". В новосъздаденото дружество, което е собственост на ММС,  попаднаха още стадион \"Българска армия\", спортният комплекс в Панчарево и част от спортен комплекс \"Къро\" . Тогава от министерството посочиха, че целта е да се \"създаде по-широк кръг от възможности за реализация на тези спортни имоти чрез публично–частно партньорство\". Капиталът на дружеството от 73.2 млн. лева беше формиран след апортирането на имотите. Впоследствие се проведе конкурсът за базите, ползвани от футболния ЦСКА, и  \"Сердика спортни имоти\" сключи дългосрочен договор с \"ЦСКА-София\" . Но остана въпросът за \"Червено знаме\" и включените имоти от \"Къро\". Завинаги за ЦСКА Сега волейболната зала \"Васил Симов\" остава основният носител на живот в занемарения комплекс. \"Вече подписахме договор с новото дружество \"Сердика спортни имоти\", посочи пред \"Дневник\" изпълнителният директор и треньор на мъжкия волейболен отбор Александър Попов. По думите му клубът се надява на следваща стъпка - да подпише и дългосрочен договор за ползване на залата. Той обясни, че се търси терен за  изграждане на нова зала за ЦСКА , но въпреки това клубът иска да ремонтира и да продължи да използва \"Васил Симов\". \"Ние никога няма да оставим нашата зала. Искаме да я вземем с възможно най-дългия срок, който законът позволява\", каза Попов. В изминалите години в съоръжението бяха правени подобрения, като последните две са свързани с ремонт на покрива и осветлението. Изчисленията на клуба са, че още около 300 хил. лева ще са необходими за смяна на дограма, за ремонт на съблекалните и фасадата и за увеличаване на капацитета. Председателят на Обединени спортни клубове ЦСКА Георги Калчев традиционно е критичен за отношението на държавата към борещите се за съществуването си общо 20 клуба от семейството. \"Те никога не са ни обръщали внимание. Само когато кажем, че ще излизаме на протест, тогава ни викат за среща и ни лъжат\", посочи той пред \"Дневник\". \"За залата (\"Арена Армеец\") ни излъгаха с обещания, когато взеха терена. Сега имаме идеи за целия комплекс, но още не са ни търсили от \"Сердика спортни имоти\". Ние ще следим ситуацията и няма как да стане далавера\", добави Калчев. Още договори В началото на декември 2017 г., на министерството на спорта обявена процедура за пряко отдаване под наем на басейна \"Спартак\" и няколко зали в комплекса \"Къро\". \"Към настоящия момент процедурата е финализирана, като предмет на наемни правоотношения са по-голямата част от СК \"Спартак\" – определен за наемател е \"Плувен клуб – Левски\", и две от залите в СК \"Къро\" - зали за джудо и самбо – съответно с наемател Спортен клуб \"ЦСКА – джудо и джу-джуцу и други видове сродни спортове за самоотбрана\", и зала за борба класически стил – сдружение \"Спортна академия – ЦСКА\", обявиха от министерството. Предстои да се организира на нова процедура за отдаване под наем на незаетите зали в комплекса \"Къро\".", "date": "2018.03.20", "title": "Държавата търси кой да съживи спортния комплекс \"Червено знаме\""}
{"url": "https://www.dnevnik.bg/evropa/2018/03/20/3148996_tursi_se_rabotna_ruka_no_da_e_evtina/", "text": "Никос Вартимиадис е напълно разорен. Затънал е в неизплатени дългове, а пекарната му е фалирала. Никос, който е на средна възраст и има три деца, споделя злощастната съдба на редица други безработни в Гърция. Захващал се е с временна работа, но постоянна така и не успявал да си намери. Докато един ден негов познат, също безработен, му казал, че клон на японско индустриално предприятие в Чехия предлага работа поне 1300 евро твърда месечна заплата. Никос и приятелите му подписали договори с местна посредническа фирма. Условията на работа във фабриката изглеждали отлични. Само че реалността се оказала друга. Когато пристигнали на място, Никос и приятелят му с изненадана научили, че ще получават месечна заплата от 540 евро и няма да има никакво допълнително заплащане за наднормен труд, макар че това им било предварително обещано. Бившият пекар и приятелят му отказали да подпишат окончателния договор и незабавно се върнали обратно в Гърция. За разлика от тях има обаче много други хора, най-вече сред младите, които проявяват истински авантюризъм. \"От момента, в който ни качиха в разнебитения автобус, който трябваше да ни откара във фабриката, ми стана ясно, че става дума за ужасна измама. Само че когато си отчаян, си готов и за сламка да се уловиш\", казва 28-годишната фризьорка Кристина Нери в разговор за ДВ. Бизнес с бедността Близо 55 000 агенции по заетостта в Европа всяка година набират евтина работна ръка за ниско платени дейности, предимно в сектора на услугите. Благодарение на тези посреднически агенции работодателите пестят голяма част от разходите за здравни осигуровки, за платен отпуск и прилични битови условия. А бедните и отчаяни от немотията източноевропейци или съсипаните от кризата гърци са заставени да работят при нечовешки условия. \"Държаха ни като роби в мръсни, запуснати общежития, които по нищо не приличаха на комфортните условия от рекламните снимки на сайта на агенцията. А най-ужасно от всичко беше, че не ни осигуриха каквото и да било медицинско обслужване\", казва Кристина. Докато работела за Toyodа Gosei Czech, тя се разболяла тежко от грип, а фирмата, която ѝ намерила работата, я заплашила, че ако иска болнични, ще я изхвърлят. Кристина успяла да издържи един ден, но след това напуснала, защото не искала да жертва здравето и живота си. След срива на икономиката в Гърция през 2009 г. над 427 000 гърци са напуснали страната си, за да търсят работа в чужбина. По данни на Националната банка на Гърция, безпримерното изтичане на мозъци продължава и до днес. Гърция е на трето място след Кипър и Испания по брой на младите хора, напускащи родината си. Очертава ли се подобрение?  Според официалните статистики, безработицата в Гърция, която преди достигаше до 27%, в последно време осезаемо намалява. С ниво от близо 20% обаче, тя все пак остава близо три пъти по-висока от средната за ЕС, която е 8.8%. Това ще продължи да тласка безработните гърци да си търсят работа в чужбина, а и да стават жертва на криминални фирми. \"Аз веднъж се опарих и повече няма да опитам, но ми е жал за 18 - 19-годишните, които наивно се улавят в капана на измамнически схеми\", казва Кристина. Служители на гръцкото посолство в Прага казват, че са запознати с многобройните оплаквания и измамените очаквания, подклаждани от някои частни агенции по заетостта. \"Има легални ниши, които позволяват извършването на подобни дейност\", посочва обаче дипломат, пожелал да остане анонимен. А това не звучи твърде многообещаващо.", "date": "2018.03.20", "title": "Търси се работна ръка. Но да е евтина!"}
{"url": "https://www.dnevnik.bg/sviat/2018/03/20/3149141_dali_posrednichestvoto_na_trump_moje_da_reshi_spora_na/", "text": "Лидери от Саудитска Арабия, Обединените арабски емирства и Катар ще утъпчат пътека до президента на САЩ Доналд Тръмп в следващите няколко седмици за последователни посещения, които едва ли ще разрешат отдавнашния спор между американските съюзници от Залива. Вашингтон има голямо желание да сложи край на конфронтацията между Катар, от една страна, и няколко други арабски държави, от друга. Разривът разделя междуправителствената организация  Съвет за сътрудничество в Залива  (ССЗ) и вреди на предвожданите от САЩ усилия за поддържане на силен фронт срещу Иран. Съединените щати се надяваха да бъдат домакин на среща на върха САЩ-ССЗ по-късно тази година, но вероятността за това май е малка, като се има предвид, че съперничещите си лидери все още са скарани. \"Между тях няма съгласие. Те не са готови да разрешат тази криза\", каза висш правителствен служител, говорейки за страните, замесени в  кризата в Залива. Саудитска Арабия, Обединените арабски емирства, Бахрейн и Египет  скъсаха връзките си с Катар  в областта на транспорта и търговията през юни миналата година, обвинявайки го, че подкрепя техния главен съперник Иран и поддържа тероризма. Катар отхвърля обвиненията и казва, че бойкотът е опит да се посегне върху неговия суверенитет и да се спре подкрепата му за реформа.  Вашингтон има силни съюзнически отношения със съперничещите си страни. В Катар се намира най-голямата военновъздушна база на САЩ в региона, която има решаващо значение за тяхната кампания срещу \"Ислямска държава\" в Сирия и Ирак. В същото време правителството на Тръмп изгражда още по-близки отношения с катарските съперници  Саудитска Арабия и ОАЕ . Срещи във Вашингтон Саудитският престолонаследник Мохамед бин Салман ще се срещне с Тръмп днес във Вашингтон, а спорът с Катар едва ли ще бъде сред водещите въпроси, които младият лидер ще иска да обсъжда, казват дипломати. После катарският емир шейх Тамим бин Хамад Ал Тани ще се срещне с Тръмп на 10 април в Белия дом. А престолонаследникът на Абу Даби шейх Мохамед бин Зайед, който желае да има последната дума пред Тръмп, иска да се срещне с Тръмп след планирана среща с катарския емир, каза висшият правителствен служител. Първоначално престолонаследникът, известен понякога на Запад като МбЗ, трябваше да се срещне с Тръмп на 27 март. \"Всъщност МбЗ беше поискал от Тръмп да бъде последен\", каза висшият правителствен служител. Засега не са определени нови дати. Лидерите вероятно ще разговарят с Тръмп за противодействието на Иран, борбата с ислямисткия екстремизъм и задълбочаването на икономическото и военното партньорство. \"Изглежда, че няма какво толкова да се спечели, а може доста да се загуби, ако партньорите от Залива се съгласят на още една лидерска среща САЩ-ССЗ, на която да бъде домакин президентът Тръмп в \"Кемп Дейвид\", каза бивш високопоставен американски служител, работил по регионалните въпроси. \"Те могат да спечелят повече, ако самостоятелно преследват своите цели при вече планираните двустранни посещения във Вашингтон\", каза той. Бойкотът на арабските страни разстрои вноса на Катар и накара вложители от четирите държави да изтеглят милиарди долари от катарски банки. Катар, който е водещият износител на втечнен природен газ, разработи нови търговски маршрути и използва десетки милиарди долари от огромния си суверенен фонд, за да защити своите банки. ОАЕ по-специално се ядосва от предполагаемата  подкрепа на Катар за ислямисти  в региона. Правителството на Тръмп се тревожи, че разривът между сунитските мюсюлмански съюзници на САЩ може да облагодетелства Иран в борбата за влияние в Близкия изток. Засега нито Саудитска Арабия, нито ОАЕ смятат, че исканията им са изпълнени, за да бъде уреден спорът. В началото на кризата четирите страни изпратиха на Доха списък с 13 искания, включително затваряне на държавно финансираната телевизия \"Ал Джазира\" и понижаване на нивото на връзките с Иран. Катар увеличава лобистките си усилия във Вашингтон, но Рияд и Абу Даби смятат спора за \"незначителен дразнител\" и \"неспешен проблем, който те могат да понасят много дълго и който не засяга интересите на САЩ\", каза ръководителят на изследователския център \"Интернешънъл крайсис груп\" Роб Мали. \"Те искат да го разглеждат като част от пейзажа, а не като нещо, което изисква незабавно внимание\", каза Мали, който наскоро се е срещал със саудитски служители. Очевидно спорният подход на Белия дом също усложнява усилията на САЩ за посредничество в спора. Отначало Тръмп решително подкрепи саудитците и емирствата, като нарече Катар \"спонсор на тероризма\". Но след това под натиска на уволнения държавен секретар Рекс Тилърсън и министъра на отбраната Джим Матис смекчи своята позиция, като призова за единство в Залива. Катар стана по-уверен в подкрепата на Вашингтон, който наскоро беше домакин на съвместни преговори на високо равнище. Висш американски служител, запознат с посредническите усилия на САЩ, каза, че сред съюзниците от Залива все още има известна готовност за започване на диалог. \"Те започват да осъзнават, че това само облагодетелства иранците, сирийците и руснаците и е време да измислят как да уредят тези въпроси\", каза служителят. \"Разсъждавайки рационално, те знаят, че това трябва да се уреди, че само ще стане по-зле и ще засегне други неща . . . но дълбоко в себе си биха желали да го продължат по някакъв начин, защото емоциите са толкова силни\", каза служителят. /БТА", "date": "2018.03.20", "title": "Дали посредничеството на Тръмп може да реши спора на Залива с Катар"}
{"url": "https://www.dnevnik.bg/sport/2018/03/20/3149347_sezon_2018_v_alpiiskite_ski_godinata_na_neulovimite/", "text": "Сезонът в Световната купа по ски алпийски дисциплини завърши с позната картина – Микаела Шифрин и Марсел Хиршер се качиха на най-високото стъпало. Носителите на големите кристални глобуси от миналия сезон отново бяха над всички останали, като доказаха, че в момента всички трябва да се съобразяват с тях. Преди да започне сезонът, светлините на прожекторите бяха насочени към другата голяма звезда на САЩ Линдзи Вон. Тя обяви голямата си цел да изпревари Ингемар Стенмарк по победи в Световната купа (86) и въпреки че се завърна след контузия, се доближи само на четири от него. Независимо от невероятното постижение на Вон Шифрин и Хиршер останаха господарите на шоуто. Двамата спечелиха общо пет глобуса – австриецът грабна Големия кристален глобус и стана първи в техничните дисциплини, докато Шифрин очаквано победи в слалома и спечели главното класиране. Хамелеонът Шифрин Двадесет и шест старта (23 завършени) от 38 общо в Световната купа през сезона, 12 победи и 18 качвания на подиума. Невероятното представяне на Микаела Шифрин ѝ позволи да спечели 1773 точки и да триумфира с убийствена преднина от 605 точки пред втората Уенди Холденер. Само на 23 години американката доказа, че вдига нивото всеки следващ сезон. Тя не само спечели повече точки (130 повече от 2016-17), спечели с една победа повече, но и започна да кара и във всички дисциплини. \"Ако погледна назад към годината, направо се питам аз ли постигнах всичко това. Записах невероятни резултати, но много по-важно е, че задържах добрата си форма много дълго време. Не знам какво следва оттук насетне за мен, но бих се радвала да продължа да печеля\", каза Шифрин. С 12-те си победи в рамките на един сезон тя се изравни с Вон, която го направи през 2011-12. Повече от тях за една година има единствено Врени Шнайдер – 14 от сезон 1988-89. Шифрин обаче изпревари сънародничката си по друг показател - на 23 години Вон имаше едва седем победи в Световната купа. Точно това накара Стенмарк да направи смела прогноза: \"Мисля, че Шифрин ще бъде първата, която ще достигне 100 победи в Световната купа. Нейният талант е огромен, а изглежда, че мотивацията ѝ не спада изобщо\", каза шведът. Шифрин беше определена като хамелеон от специалистите, след като показа изумителни качества във всички дисциплини. Между декември и януари тя направи изумителна серия от силни резултати, включително и рекорд от пет поредни победи. Американката запази пиковата си форма до олимпийските игри в Пьонгчанг, където спечели злато в гигантския слалом и сребро в комбинацията. Колко по-добър може да става Хиршер Ако виното става все по-добро с годините, изглежда това може да се каже и за Марсел Хиршер. Австриецът спечели своя седми Голям кристален глобус, при това в последователни години. Скиорът от Залцбург, който преди 12 години влезе в Световната купа без сериозна визитка, но с големи мечти, се превърна еднолично в най-успешния в историята. Рекордите, които не успя да подобри или изравни Хиршер през тази година, са изключително малко. Той вече има 17 кристални глобуса (седем големи и десет в отделните дисциплини), като пред него е единствено Стенмарк с 19 (три големи и 16 малки). Хиршер вече е най-успешният австриец в историята, като има 58 победи (Херман Майер е с 54) и спечели седем слалома в рамките на един сезон. Нещо, което са правили още само Стенмарк (1977), Марк Жирардели (1988) и Алберто Томба (1995). Единствено отмененият старт в Оре му попречи да се пробва за осма победа. \"Самото споменаване на тези имена редом до моето е едно огромно признание и уважение. Аз обаче съм малко по-обран, мога да се радвам едва когато сезонът завърши, когато знам, че съм си изпълнил работата, тогава ще има много време за празненства\", заяви Хиршер, сякаш, за да докаже, че е винаги концентриран. Невероятното представяне на Хиршер беше допълнено от общо 13 победи за сезона, което пак го нареди до Стенмарк и Майер. По този начин австриецът си остави още рекорди, които да преследва и да подобрява догодина. По-деморализиращото за неговите съперници е не това, че бяха победени от най-добрия скиор в последното десетилетие, а че това се случи въпреки контузията на Хиршер. През миналия август той счупи глезен на тренировка, но се възстанови и след 18-о място в Зьолден в началото на декември вече беше победител в Бийвър крийк. \"Нямаше как да знам колко бързо ще се възстановя, но определено си поставих за цел силно представяне на олимпийските игри. Просто в течение на сезона в Световната купа се чувствах все по-силен, а това се видя и от резултатите\", обясни Хиршер за забележителното си представяне. И за да оправдае напълно своя прякор Господин Съвършенство, скиорът от Залцбург сбъдна и мечтата си да вземе олимпийско злато. След две четвърти, едно пето и едно второ място във Ванкувър и Сочи този път в Пьонгчанг Хиршер стигна до дълго чаканото олимпийско злато. В слалома не завърши, но грабна златните медали в гигантския слалом и комбинацията.", "date": "2018.03.20", "title": "Сезон 2018 в алпийските ски: годината на неуловимите Шифрин и Хиршер"}
{"url": "https://www.dnevnik.bg/bulgaria/2018/03/20/3149450_astronomicheskata_prolet_nastupva_dnes_v_1815_ch/", "text": "Астрономическата пролет в България настъпва днес в 18:15 ч. Тази година тя дойде със студено време и с валежи от сняг и дъжд, както и със силни ветрове в цялата страна. Минималните температури ще са предимно между минус 2 и минус 3, а в югозападните райони и по Черноморието - до 5-6 градуса. София осъмна със сняг, който обаче се очаква да се разтопи още днес или най-късно утре. През седмицата времето ще продължи да е студено и с превалявания.", "date": "2018.03.20", "title": "Астрономическата пролет настъпва днес в 18:15 ч."}
{"url": "https://www.dnevnik.bg/evropa/2018/03/20/3149452_rusiia_sujali_za_krivorazbranata_evrosolidarnost_po/", "text": "Руското външно министерство изрази вчера съжаление за коментарите, направени по време на  среща на външните министри от Европейския съюз  за отравянето на бившия руски двоен агент Сергей Скрипал във Великобритания, предаде \"Ройтерс\", цитирана от БТА. \"Съжаляваме, че ЕС... отново се подчини на криворазбраните съображения на \"евросолидарността\" и на насъбраните антируски рефлекси\", каза в комюнике министерството. Според външнополитическото ведомство позицията на  Съвета на ЕС по външните работи  страда от спекулации и безпочвени оценки, предаде ТАСС. След заседанието на външните министри в Брюксел върховният представител на ЕС по външната политика и сигурността Федерика Могерини даде пресконференция. На нея тя заяви, че министър-председателят на Обединеното кралство Тереза Мей ще извести държавните глави и правителствените ръководители на срещата на върха на 22 март в Брюксел за хода на разследването на  случая със Скрипал . \"Мнозина твърдяха, че имаме разногласия. Но ние сме единодушни. Нашата обща позиция е, че взимаме изключително сериозно оценката на Великобритания, че вероятно Русия носи отговорност\", заяви Могерини. Бившият полковник от руското военно разузнаване Сергей Скрипал, на 66 години, и неговата дъщеря Юлия, на 33 години, са в болница с опасност за живота, след като бяха намерени в безсъзнание на пейка пред търговски център на 4 март в английския град Солсбъри. Те са били в контакт с нервнопаралитично вещество, известно с името  \"Новичок\" .", "date": "2018.03.20", "title": "Русия съжали за \"криворазбраната\" евросолидарност по случая Скрипал"}
{"url": "https://www.dnevnik.bg/evropa/2018/03/20/3149454_ungariia_e_reshena_da_zashtiti_hristiianskoto_si/", "text": "Унгария защити антиимигрантската си позиция пред Организацията на обединените нации с аргумента, че е решена да запази хомогенното си християнско общество, предаде \"Ройтерс\", цитирана от БТА. \"Първо и най-важно, правителството е твърдо убедено, че унгарският народ има правото да живее в сигурност, без да го е страх от терористични зверства\", заяви вчера външният министър Петер Сиярто пред Комитета на ООН за граждански и политически права. Унгария има \"горчив опит\" от 2015 г., когато около 400 000 мигранти преминаха през територията й на път за Западна Европа, \"незачитайки никакви правила\", каза той. Повечето от тях бяха мюсюлмани, бягащи от конфликти в Близкия изток. Будапеща отговори с издигането на ограда по границата си и отхвърляне на предложенията на ЕС за разследване на мигранти на базата на квотна система. \"Унгарското правителство не допусна нелегални мигранти и няма да допуска в бъдеще\", каза Сиярто. Той добави, че \"унгарците са живели през последните 1000 години в християнско общество, в интегрирано и хомогенно общество, което смятаме за безценно и продължаваме да държим на това\". Министърът добави, че неправителствените организации, които лобират за повече толерантност към имиграцията, не са избрани и не представляват унгарския народ.", "date": "2018.03.20", "title": "Унгария е решена да защити християнското си общество от мигрантите"}
{"url": "https://www.dnevnik.bg/bulgaria/2018/03/20/3149456_durjavata_shte_plati_stotici_milioni_po_arbitraja_za/", "text": "За да се съгласи ЧЕЗ държавата да се включи в сделката за българския им бизнес, трябва да има постигнато взаимно споразумение на арбитража. Това обаче ще струва стотици милиони на държавата. Това заяви бившият финансов министър Милен Велчев. През 2004 г., докато той заемаше поста в правителството на Симеон Сакскобургготски, трите електроразпределителни дружества в страната бяха приватизирани. Според Велчев ще бъде грешка правителството да купи изцяло бизнеса на ЧЕЗ в България. По думите му държавата е лош стопанин и това си личало в дружествата, в които нейното участие е основно. \"Топлофикациите и летище София трябва да се предадат в частни ръце\", уточни Милен Велчев. Бившият финансов министър допълни, че в случая със сделката за ЧЕЗ си проличало, че \"политическият инстинкт на министър-председателя винаги е бил много силен\", като той се намесил, за да се опита да спре \"популистките напъни на част от опозицията да извлекат ползи сред избирателите\". Милен Велчев каза още, че е чул за първи път в медиите името на купувача на \"ЧЕЗ - България\" Гинка Върбакова. Според него тя може да има уговорки с други инвеститори, които ѝ имат доверие. Той добави, че \"това, че не я познаваме, не означава, че няма да се справи с управлението\" на толкова голямо дружество. Велчев заяви, че при продажбата на електроразпределителните дружества през 2004 г. държавата е получила много добри приходи. Сделките пък били напълно прозрачни. С идването на новите собственици се било променило и обслужването на населението, което станало по-добро.", "date": "2018.03.20", "title": "Държавата ще плати стотици милиони по арбитража, за да се включи в сделката за ЧЕЗ, смята Милен Велчев"}
{"url": "https://www.dnevnik.bg/na_put/2018/03/20/3149056_s_visoki_tehnologii_sreshtu_krajbite_na_halbi/", "text": "Популярният пъб \"Бирената стена\" (The Beer Wall) в белгийския град Брюж предприе драстични мерки срещу кражбите на бирени халби. Туристите отмъкват годишно по около 4000 бр. от халбите, които са различни за всеки от видовете белгийска бира. В заведението се предлагат 60 марки бира от общо 1600, произвеждани в страната, разказва британският \"Телеграф\". Халбите съответно са разнообразни по вид и форма - има дори и такива, които наподобяват абатство, пясъчен часовник или кокосова черупка. Досега посетителите редовно отмъкваха по някоя за спомен. Не помогна дори отварянето на магазин, където халбите - сувенири могат да бъдат купени. Затова занапред специална алармена система ще пази стъкларията от кражба. На дъното на всяка от халбите е поставен специален датчик, който ще сигнализира, ако някоя от чашите \"напуска\" заведението. Охранителната система струва на собственика около 4 хил. евро, но той признава, че няма друг избор.", "date": "2018.03.20", "title": "С високи технологии срещу кражбите на халби"}
{"url": "https://www.dnevnik.bg/bulgaria/2018/03/20/3149460_chast_ot_postradalite_bulgari_pri_katastrofata_s/", "text": "Петимата български туристи, които пострадаха по-тежко при  катастрофата с автобус в Египет  вчера, се намират в частната болница \"АМС\" в Хургада, съобщи българският консул Евгени Паралингов, който бе изпратен незабавно на място от вицепремиера и министър на външните работи Екатерина Захариева, съобщиха от министерството. Пострадалите имат фрактури и порезни рани. Днес ранените ще бъдат изследвани със скенер, за да им бъде назначено лечение, включително оперативно, ако се налага. Всички изследвания и операции ще бъдат платени от застраховките на пътниците. От общо 20 ранени 12 са с по-леки травми, ожулвания, охлузвания, синини, леки порезни рани. Всички те са обработени и са изявили желание да продължат туристическата си програма. Представители както на българската, така и на египетската туристическа фирма са в болницата с ранените.", "date": "2018.03.20", "title": "Част от пострадалите българи при катастрофата с автобус в Египет все още са в болница"}
{"url": "https://www.dnevnik.bg/sviat/2018/03/20/3149470_jenite_v_sauditska_arabiia_veche_ne_sa_zaduljeni_da/", "text": "Жените в Саудитска Арабия вече не са задължени да покриват главите си и да носят черна абая. Условието обаче е облеклото им да е скромно и благоприлично. Това обяви престолонаследникът принц Мохамад бин Салман в интервю за американската телевизия Си Би Ес, съобщава БТА. \"Законите са много ясни и са залегнали в шериата - жените носят скромни и благоприлични дрехи, както и мъжете. Това обаче не уточнява специално черна абая или черно покривало за главата. Решението изцяло е оставено на жените, които сами да решат какъв вид скромно и благоприлично облекло да изберат да носят\", заяви принцът реформатор. Все още не се знае дали тези изявления са сигнал за промяна в принудителните правила за обличане на жените в кралството. След като Мохамад бин Салман бе обявен за престолонаследник, в ултраконсервативната Саудитска Арабия започна процес на увеличаване на правата на жените - позволено им бе да посещават публични спортни прояви, а от лятото - и да шофират. На 8 март група жени отбелязаха в Джеда Международния ден на жената, като се възползваха от едно новопридобито право - бягаха за здраве, без да обръщат внимание на слисаните минувачи. Вчера саудитският престолонаследник пристигна на посещение в Съединените щати, като днес  ще бъде приет от президента Доналд Тръмп.", "date": "2018.03.20", "title": "Жените в Саудитска Арабия вече не са задължени да покриват главите си"}
{"url": "https://www.dnevnik.bg/sport/2018/03/20/3149478_fiorentina_shte_krusti_trenirovuchen_kompleks_na/", "text": "Фиорентина\" се подготвя да увековечи бившия си капитан Давиде Астори, който почина на 4 март, като кръсти тренировъчен комплекс на негово име. Базата ще се казва \"Спортен център Давиде Астори\". \"Решихме го, защото това беше неговият дом. Той ходеше там всеки ден за тренировки, като освен това там прекарваше време и със семейството си\", каза президентът на клуба Марио Конини. Според него това е правилният жест, който \"Фиорентина\" трябва да направи. По думите му прекръстването на комплекса ще стане възможно най-скоро. Астори  почина внезапно на 31 години в навечерието на мача с \"Удинезе\" . Според властите причината за смъртта му е сърдечна недостатъчност. Случаят шокира, но и обедини италианския футбол. Стотици привърженици, играчи и треньори присъстваха на погребението на Астори на 8 март. В десетте си сезона в Серия А защитникът изигра близо 300 мача, като записа и 14 срещи за националния отбор.", "date": "2018.03.20", "title": "\"Фиорентина\" ще кръсти тренировъчен комплекс на починалия си капитан Астори"}
{"url": "https://www.dnevnik.bg/bulgaria/2018/03/20/3149472_sujuzut_na_sudiite_kum_borisov_zastupete_se_pred/", "text": "Най-голямата магистратска организация у нас - Съюзът на съдиите в България, отправи призив към премиера Бойко Борисов във връзка с предстоящото посещение на турския президент Реджеп Ердоган у нас  в началото на следващата седмица. Магистратите апелират Борисов да се застъпи пред турския държавен глава за спазването на човешките права в Турция. \"Много се надяваме, че Вие осъзнавате колко е важно за един български държавник да покаже национално достойнство, самочувствие, смелост и принципност при отстояването на основни демократични принципи, при срещите му с представителите на чужди държави\", пишат от ССБ близо седмица преди визитата на Ердоган. В няколкото позиции досега магистратската организация неколкократно се е застъпвала за задържаните след преврата от юли 2016 година магистрати в Турция и откри дарителска сметка в тяхна подкрепа. Обръщаме се към Вас в качеството Ви на министър-председател на държава, която е член на Съвета на Европа и на Европейския съюз. Основни ценности на тези две най-важни европейски организации са изграждането и поддържането на демократична и правова държава, в която се уважават основните човешки права на всеки гражданин. Тези ценности представляват и демократичната основа на Конституцията на Република България, в която Вие сте се клел. Съвсем скоро предстои Вие да бъдете домакин на среща в България между висши представители на Европейския съюз и президента на Република Турция Реджеп Таип Ердоган. След случилия се неуспешен опит за преврат през месец юли 2016г. десетки хиляди турски граждани бяха арестувани, като до нас достига многократно информация от различни легални източници, че много от тях са били задържани без правно основание, без доказателства и са били подложени на изтезания с цел да направят самопризнания за участие в опита за преврат. Между тези хора има над 3 000 турски съдии и прокурори арестувани по едно и също време, като много от тях са задържани вече над една година и половина. Ние, разбира се, осъждаме всеки опит за противоконституционна промяна на властта във всяка суверенна държава, включително и в Република Турция. В същото време обаче, твърдо вярвайки в посочените по-горе демократични ценности, използваме Вашето домакинство на тази предстояща среща, за да Ви призовем по време на нея да се застъпите пред турския президент за спазването на правото на живот, за забраната за изтезание и нечовешко или унизително отношение, за правото на свобода и справедлив съдебен процес, по отношение на всички турски граждани, спрямо които е започнало наказателно преследване по повод на опита за преврат в Турция и в частност на нашите колеги съдии и прокурори. Много се надяваме, че Вие осъзнавате колко е важно за един български държавник да покаже национално достойнство, самочувствие, смелост и принципност при отстояването на основни демократични принципи, при срещите му с представителите на чужди държави.", "date": "2018.03.20", "title": "Съюзът на съдиите към Борисов: Застъпете се пред Ердоган за спазването на човешките права"}
{"url": "https://www.dnevnik.bg/bulgaria/2018/03/20/3149480_policiiata_zadurja_prestupna_grupa_manipulirashta/", "text": "Четирима души са задържани при спецоперация на служители на отдел \"Киберпрестъпност\" при ГДБОП. Те са обвинени, че са изградили механизъм за дистанционен достъп до игрални автомати, благодарение на който изменяли компютърно-информационните данни в софтуера на хазартните съоръжения и така успявали да спечелят печалби в особено големи размери. Организираната престъпна група е действала на територията на цялата страна. Все още се уточнява колко игрални зали и казина са били засегнати от действията на четиримата души. Според МВР групата работила изключително конспиративно и професионално. Всеки от участниците е имал точно определена роля – един симулирал участие в хазартните игри, друг - контролирал дистанционно хазартното съоръжение до този, който е изработвал електронните устройства за изменяне на компютърно-информационните данни в софтуера на хазартните автомати. Четиримата са задържани непосредствено след получаване на поредната си печалба. В тях и в автомобилите им са открити електронни съоръжения за дистанционно манипулиране на игралните автомати, технически средства за контролиране на софтуера на хазартните съоръжения и голяма сума пари.", "date": "2018.03.20", "title": "Полицията задържа престъпна група, манипулираща устройствата в игрални зали и казина"}
{"url": "https://www.dnevnik.bg/sviat/2018/03/20/3149484_bivshiiat_frenski_prezident_nikola_sarkozi_e_zadurjan/", "text": "Бившият френски президент Никола Саркози бе задържан и разпитан тази сутрин от полицията, съобщава БТА. Разпитът е свързан с разследването за предполагаемо незаконно финансиране на предизборната му кампания през 2007 г. Води се разследване дали кампанията му е била финансирана с либийски пари. Саркози е бил разпитан в полицейски участък в Нантер, западно от Париж. Разследването се води от 2013 г. и е за предполагаемо незаконно финансиране на предизборната му кампания през 2007 г. в размер на милиони евро, получени от режима на тогавашния либийски диктатор Муамар Кадафи. Според френския сайт \"Медиапар\" на Саркози може да бъдат предявени обвинения в корупция, търговия с влияние, разхищение на държавни средства, а също и за укриване на данъци. През януари британските власти арестуваха в Лондон френският бизнесмен Александър Джури в рамките на разследване за незаконно финансиране на предизборната кампания на Саркози през 2007 г. За финансиране от Либия на кампанията на Саркози либийските власти съобщиха в началото на март 2011 г. В частност синът на Кадафи - Сейф ал Ислам каза тогава в интервю за телевизия \"Евронюз\", че е поискал от Саркози, който по онова време беше президент, да признае факта, че е получил финансова помощ от либийското правителство. Последваха разследвания на независими журналисти в самата Франция. Самият Саркози категорично отхвърля твърденията за финансиране на кампанията с либийски средства.  Днес във връзка със същото разследване е разпитван и бивш министър и близък съюзник на Саркози - Брис Ортфьо, допълва агенция \"Ройтерс\", като се позовава на друг съдебен източник.", "date": "2018.03.20", "title": "Бившият френски президент Никола Саркози е задържан и разпитан от полицията (допълнена)"}
{"url": "https://www.dnevnik.bg/biznes/2018/03/20/3149483_fermeri_i_zastrahovateli_shte_plashtat_taksi_na_nova/", "text": "Ново държавно предприятие ще осъществява превенция от природни бедствия и неблагоприятни климатични събития в земеделието, а финансирането му ще е чрез такси на земеделските производители и застрахователните дружества. Това предвижда проектозакон на Министерството на земеделието, публикуван за обществено обсъждане. Неблагоприятни събития могат да са градушка, наводнение, суша, пожар и измръзване на земеделски култури. Сега няма нормативен акт, който да урежда тази материя. Идеята на министерството е сегашната агенция \"Борба с градушките\" да бъде преобразувана в държавно предприятие по Търговския закон. То ще формира фонд \"Превенция и обезщетения за вреди от природни бедствия и неблагоприятни климатични събития в земеделието\", от който ще изплаща обезщетения за настъпили събития в особено голям мащаб. Предвижда се земеделските стопани да плащат годишни задължителни вноски за превенция от природни бедствия и неблагоприятни климатични събития в земеделието за обработваема (орна) земя и трайни насаждения. Вноски няма да плащат само собствениците и ползвателите на пасища, мери и ливади. Застрахователните компании, които предлагат застраховки \"Сухопътни превозни средства (без релсови превозни средства)\", \"Пожар и природни бедствия\" и \"Други щети на имущество\" също ще плащат задължителна вноска във фонда за превенция. Пред БНР експертът в аграрното министерство Емилия Манолова уточни, че средствата, необходими за функционирането на системата, са около 30-31 млн. лв. годишно: \"Годишната вноска на единица площ за земеделските производители предвиждаме да бъде в размер на 50 стотинки на декар, като общият размер на тази вноска за всеки производител ще се изчислява въз основа на тези площи, които той е заявил за подпомагане по схемата за единно плащане на площ през предходната стопанска година\", допълни тя. По думите й държавният бюджет ще продължи да подпомага тази дейност, а предприятието няма да формира печалба. Компанията ще може да харчи пари за изграждане и подобряване на съществуващи радарни станции, ракетни площадки; развитие на самолетен способ за градозащита; разходи за ракети; 24-часово радарно площно измерване на количеството и интензивността на валежите; изграждане на системи за ранно предупреждение и прогнози за превенция от наводнения; изграждане и подобряване на отводнителни системи, помпени станции, отводнителни канали; системи за наблюдение и предупреждение от пожари; системи за ранно предупреждение за опасност от измръзване, слани и мраз;", "date": "2018.03.20", "title": "Фермери и застрахователи ще плащат такси на нова държавна фирма за защита на реколтата"}
{"url": "https://www.dnevnik.bg/bulgaria/2018/03/20/3149496_kratki_novini_mestnite_danuci_v_ruse_se_subirat_i_s/", "text": "Язовир \"Кърджали\" прелива Язовир Кърджали е започнал да прелива, като засега няма опасност за населените места по поречието на Арда, съобщи министър Валентин Радев в Ловеч, цитиран от БНР. Ситуацията е овладяна, но ако се наложи ще бъдат предупредени Гърция и Турция, допълни той.Приливна вълна е имало днес и на язовира край карнобатското село Сърница. Там са застрашени две от къщите. Всички водоеми са под наблюдение заради покачването на нивата им, включително и река Дунав, увери Радев.  Активизира се свлачище на входа на Трън Областният управител на Перник Ирена Соколова съобщи, цитирана от агенция \"Фокус\", че е спряно движението в участъка. В момента се ползва обходен маршрут за връзка на областта с града. В момента теренът се дренира, а утре се очаква да започне насипване с едър камък, който да уплътни терена. Конституционният съд ще се произнесе могат ли гражданите да оспорват цените на тока, парното и газа Конституционният съд е образувал дело по искане на националния омбудсмана Мая Манолова за установяване на противоконституционност на текст от Закона за енергетиката, с което да се даде право на гражданите да оспорват пред съд цените на тока, парното и газа. Докладчик по делото е Филип Димитров. Повече за искането на Манолова четете  тук . На полигон \"Ново село\" започна българско-американско учение  Петдневното полево обучение и ротно тактическо учение започна на 19 март. В подготовката участват българска механизирана рота от състава на многонационалната бойна група на Европейския съюз HELBROC-BG и пехотни формирования от Сухопътните войски на САЩ. В учението са включени до 120 офицери, сержанти и войници от 42-ри механизиран батальон – Ямбол и военнослужещи от 1-ви батальон на 18-ти пехотен полк от Първа пехотна дивизия на Сухопътните войски на САЩ. И синдикатите се сетиха, че сделката за ЧЕЗ е важна Близо месец след като малкото дружество \"Инерком\" сключи предварителен договор с чешката ЧЕЗ за покупка на българския й бизнес, КНСБ и КТ \"Подкрепа\" поискаха да знаят какви са социалните параметри на сделката. Те настояват за спешно заседание на временната парламентарна комисия, която проучва казуса. Синдикатите настояват \"Инерком\" и държавните институции да кажат какви са ангажиментите за запазване на работните места, за ръст на доходите, социалните придобивки, производствената програма и ценовата стратегия. Добрич ще има нова пречиствателна станция Утре в Добрич започва изграждането на нова пречиствателна станция за отпадъчни води. Първата копка ще бъде направена от зам.-министъръа на околната среда и водите Красимир Живков. Над 100 хил. жители ще се възползват от модернизираното съоръжение. Общият размер на инвестицията е за над 114.9 млн. лв., като безвъзмездната финансова помощ, предоставена по оперативните програми на Европейския съюз е 86.2 млн. лв. Местните данъци в Русе се събират и с \"Ипей\" Таксите вече могат да се плащат и в касите на \"Изипей\", съобщиха от пресцентъра на общината. Интернет плащането е възможно след еднократна регистрация в сайта \"Ипей\". Плащанията се отразяват веднага и информацията е винаги актуална, като не се изискват допълнителни документи. Плащането се извършва чрез ЕГН (за физически лица) или БУЛСТАТ номер (за фирми). Срокът за плащане на данъци е до 30 април с 5% отстъпка.", "date": "2018.03.20", "title": "Кратки новини: Язовир \"Кърджали\" прелива"}
{"url": "https://www.dnevnik.bg/bulgaria/2018/03/20/3149512_rusenski_i_shumenski_sela_sa_bez_tok_zaradi_loshoto/", "text": " Просена, Долно Абланово, Ново село и част от Басарбово са без ток, съобщи БНР. Причината е обледеняване на проводниците след обилните снеговалежи. Екипите работят за отстраняване на авариите, а снегопочистващите фирми обработват пътните участъци в целия регион. Седем села в  са без ток заради лошото време. Към момента има забрана за движение на камиони над 12 тона по главния път Шумен – Силистра от Венец в посока Шумен. В този район има закъсали тирове, очаква се да бъдат изтеглени. По искане на Областното пътно управление и във  ще бъде ограничено движението за автомобили над 12 тона по магистрала \"Хемус\". Язовир \"Тича\" прелива с 10 кубически метра в секунда, а Камчия и Врана са в коритата си и имат достатъчен обем, информира зам. областният управител Петко Шаренков. Оперативните звена на \"Напоителни системи\" осъществяват контрол на критичните участъци. Между 10 и 15 сантиметра е снежната покривка в  . Пътищата са проходими при зимни условия, но има ограничения за движение на товарни автомобили. Не се допуска движението на камиони над 12 тона между Търговище и Разград, Попово и Разград. Ограничено е движението на автомобили над 5 тона между селата Лиляк и Александрово, където има активирано свлачище и движението се извършва в една лента. Затворен за движение е Kотленският проход. Има закъсали автомобили на стръмните участъци около селата Козма, Пробуда и Бистра. Пристанище   е затворено за маневри на всякакви плавателни съдове. Причината е силен вятър, който достига между 12 и 15 метра в секунда. В града вали от сутринта, но според дежурните в община Бургас няма съществени проблеми и наводнени участъци. Сняг вали в цялата  . На места шосетата са заснежени. Преминаването през прохода Шипка става при зимни условия. Пътищата в областта са отворени за движение, без ограничения.", "date": "2018.03.20", "title": "Русенски и шуменски села са без ток заради лошото време"}
{"url": "https://www.dnevnik.bg/detski_dnevnik/2018/03/19/3149384_za_kakvo_mechtaiat_decata/", "text": "Фото кът с щури снимки за спомен, работилница за малки фотографи и музика на живо очакват посетителите на изложбата портретна фотография \"Мечтая за моя свят\" на великобританския фотограф Пол Клиф, съобщават организаторите от  Център за приобщаващо образование . Събитието е част от  програма \"Училището има смисъл\"  на Центъра, която свързва учители и представители на различни професии в екипи, които работят с цел повишаване на мотивацията на децата да ходят на училище. През 2009 г. Пол Клиф снима деца на 7 и 8 години в партньорски училища в София и Тетевен, като им задава въпроса \"Какво мечтая за моя свят?\" и получава техните отговори: \"Да съм Дракон\", \"Да няма дрога и да сме живи и здрави\", \"Да ида в Англия и да разгледам, още мечтая да ида в София и Бургас\", \"Да имам много пари и половината да ги даря за добра кауза\". През 2017 г. фотографът се завръща в България, за да открие с помощта на Център за приобщаващо образование сниманите деца и да им зададе същия въпрос. Резултатът са педесет фотографии \"преди\" и \"сега\". Откриването на изложбата е на 24 март от 14.30 часа в \"Античен комплекс Сердика\", зона Ларго.", "date": "2018.03.20", "title": "За какво мечтаят децата... след 8 години"}
{"url": "https://www.dnevnik.bg/biznes/2018/03/20/3149497_okolo_150_iazovira_sa_v_losho_sustoianie/", "text": "Около 150 са язовирите, които са в по-тежко състояние. С прехвърлянето на собствеността на язовирите, които не могат да се стопанисват от общините и създаването на търговско дружество за поддръжката им, незабавно ще започне работа за отстраняване на нередностите по тези съоръжения, съобщи министърът на икономиката Емил Караниколов, цитиран от БТА. Министърът каза, че разчети за средствата, необходими за поддръжката им, ще има след като се разбере колко язовира ще бъдат прехвърлени към държавата. По думите му само за язовир \"Бели Искър\" са нужни между 30 и 60 млн. лева. Караниколов очаква на утрешното редовно заседание на Министерския съвет да бъдат обсъдени предложенията за законови промени, свързани с превенцията и поддръжката на язовирите при критични ситуации. Сред предложенията за промени в Закона за водите са тези, свързани категоризацията на язовирите, със задължението за собствениците и операторите на съоръженията да подготвят аварийни планове. Създава се държавно предприятие, в което ще се прехвърли собствеността на всички общински язовири, които не могат да се управляват от тях поради липса на пари. Утре ще бъде възможността за създаване и на търговско дружество, което, докато се прехвърли собствеността на язовирите, ще се занимава с това да поддържа язовирните стени и санитарно-охранителните зони. Засега предложението е то да бъде или към икономическото министерството, или това да е структурата, която се занимава с бедствия и аварии, каза министърът. Обсъжда се и възможността да има и подобно дружество, което да поддържа проводимостта речните корита. Засега, във връзка с идеята да има отчисления от операторите в специален фонд за поддръжка на язовирите, министърът информира, че се обмисля вариант определен процент от наемите да са приход за този фонд. Като начало обаче ще се разчита на средства от държавния бюджет.", "date": "2018.03.20", "title": "Около 150 язовира са в лошо състояние"}
{"url": "https://www.dnevnik.bg/sport/2018/03/20/3149509_kristiano_ronaldo_beshe_izbran_za_nai-dobur_futbolist/", "text": "Носителят на \"Златната топка\"  Кристиано Роналдо  получи поредна награда, след като беше избран за най-добър футболист на Португалия. Нападателят на \"Реал\" (Мадрид) беше награден с приза Quina, който се връчва от футболната асоциация на страната. Роналдо, който през 2017 г. помогна на \"Реал\" да спечели титлата в Испания, Шампионската лига, суперкупите на Европа и Испания, както и световното клубно първенство, спечели с убедителна преднина пред Бернардо Силва и Руй Патрисио. Нападателят, който освен  \"Златната топка\"  спечели и наградите Best, организирани от ФИФА, получи 65% от гласовете. Патрисио и Силва са съответно с 18 и 17. \"Това е награда, за която принос имат всички мои колеги през 2017 година. Никога няма да забравя какво постигнах индивидуално и колективно. Също така посвещавам наградата на моите четири деца, това също е рекорд – три бебета за три месеца\", пошегува се Роналдо, след като получи наградата от президента на УЕФА  Александър Чеферин . \"Винаги съм вярвал, че съм най-добрият, независимо какво казват останалите. Затова продължавам да се боря година след година\", каза още нападателят и обеща да пази португалския дух. Мениджърът на \"Манчестър юнайтед\"  Жозе Моуриньо  беше отличен с наградата \"Вашко да Гама\", която му беше присъдена като посланик на португалския футбол по света. Най-добър треньор за 2017 г. стана Леонардо Жардим. Той изведе \"Монако\" до титлата във френската Лига 1 и полуфиналите в Шампионската лига през миналия сезон.", "date": "2018.03.20", "title": "Кристиано Роналдо беше избран за най-добър футболист на Португалия"}
{"url": "https://www.dnevnik.bg/biznes/2018/03/20/3149515_razhodite_na_rabotodatelite_za_trud_narasnaha_s_nad_12/", "text": "През четвъртото тримесечие на 2017 г. общите разходи на работодателите за един отработен час от наетите от тях служители нарастват с 12.2% спрямо година по-рано, сочат предварителните данни на Националния статистически институт. Средното увеличение в индустрията е с 11.7%, в услугите - с 11.8%, в строителството - с 11.9%. Най-висок ръст на общите разходи за труд за година има в образованието - с 20.2%. В административните и спомагателните дейности\" увеличението е с 15.0%. Двуцифрен ръст отбелязва хотелиерството и ресторантьорството - 12.3%, ВиК секторът - 13.5%, търговията - 14.8%, операциите с недвижими имоти - 14.9% Най-слабо са се увеличили разходите за труд в сектора \"Култура, спорт и развлечения\" - с 1.1%. В енергетиката нарастването е с 3.7%, във финансите и застраховането - с 6.9%. През четвъртото тримесечие на 2017 г. спрямо същия период на предходната разходите за възнаграждение за един отработен час се увеличават с 12.0%, а другите разходи (за осигуровки, обезщетения и пр.) - с 13.2%.", "date": "2018.03.20", "title": "Разходите на работодателите за труд нараснаха с над 12% за година"}
{"url": "https://www.dnevnik.bg/zdrave/2018/03/20/3149511_bezpladni_pregledi_na_shtitovidnata_jleza_shte_ima/", "text": "С безплатни прегледи на щитовидната жлеза през март и април ще се проведе Националната информационна и скринингова кампания 2018, посветена на заболяванията на щитовидната жлеза. Инициативата е по повод Международната тиреоидна седмица и се провежда за седма поредна година в България. Организатори са Националната пациентска организация (НПО) и Сдружението на засегнатите от заболявания на щитовидната жлеза (ВИОМ). В рамките на кампанията тази година няколко лекари в София, Русе, Пловдив и Варна предлагат безплатни ехографски скринингови прегледи. С предимство за записване са хора, които никога не са си правили преглед на щитовидната жлеза, имат роднина с тиреоидно заболяване или са в някоя от групите с повишен риск, например ако планират да имат дете, бременни жени, наскоро родили или такива с проблеми със зачеването, също и в напреднала възраст или с оплаквания. Достъпните кабинети и контактите за записване на час са посочени на  специален сайт за кампанията .", "date": "2018.03.20", "title": "Безплатни прегледи на щитовидната жлеза ще има през март и април в четири града"}
{"url": "https://www.dnevnik.bg/razvlechenie/2018/03/20/3149544_zvezda_ot_seksut_i_gradut_se_kandidatira_za_gubernator/", "text": "Актрисата от \"Сексът и градът\" Синтия Никсън влезе в надпреварата за губернатор на щата Ню Йорк. Тя ще предизвика сегашния губернатор Андрю Куомо за номинацията на Демократическата партия. 51-годишната актриса никога не е заемала изборен пост. В кампанията си тя акцентира на достъпа до качествено държавно образование и намаляване на икономическото неравенство. Ако спечели, тя ще бъде първата жена и първият губернатор на щата с хомосексуална ориентация. Никсън се обяви за \"прогресивната алтернатива\" на центриста Куомо. Съпругата ѝ Кристин Маринони е защитник на правата на ЛГБТ общността и допреди месец работеше за кмета на град Ню Йорк Бил де Блазио. Никсън играеше адвокатката Миранда Хобс в шоуто, излъчвано между 1998 г. и 2004 г. През 2004 г. тя получи награда \"Еми\", която ѝ бе връчена от Доналд Тръмп.", "date": "2018.03.20", "title": "Актриса от \"Сексът и градът\" се кандидатира за губернатор на Ню Йорк"}
{"url": "https://www.dnevnik.bg/sviat/2018/03/20/3149558_papa_francisk_prostituciiata_ne_e_pravene_na_ljubov_a/", "text": "Папа Франциск заяви, че мъжете, които посещават проститутки, са престъпници с болен ум, които мислят, че жените съществуват, за да бъдат експлоатирани. \"Това не е правене на любов, това е изтезаване на жена, нека не бъркаме термините\", заяви той и помоли за прошка за всички християни, които купуват секс от жени, съобщи БТА, като цитира \"Асошиейтед прес\". Папата говори по време на четиричасова среща с 300 младежи, поканени от Ватикана, за да информират църковните лидери какво мислят децата за католическата църква преди голямо събрание на епископите за работата с младите хора. Франциск прикани делегатите да говорят смело. \"Младите хора трябва да бъдат възприемани сериозно\", заяви той. ", "date": "2018.03.20", "title": "Папа Франциск: Проституцията не е правене на любов, а изтезаване на жената"}
{"url": "https://www.dnevnik.bg/skorost/2018/03/20/3149560_ekspertite_preporuchvat_srutishteto_na_putia/", "text": "Мнението на експертите, които направиха оглед на срутището, затворило пътя Смолян - Мадан на 6 март, е на този етап то да не се разчиства, предаде агенция \"Фокус\". Според ръководителя на групата, доц. д-р Стефчо Стойнев, ако се махнат скалните маси от шосето, може да се наруши равновесието на блока отгоре и има риск цялото скално количество да се срути на пътя или в долината на река Черна. Стойнев допълни, че решението за изграждане на обходен път е навременно и правилно, тъй като дори в един момент да се разчистят скалните маси, ще са нужни до 6 месеца работа, преди да се пусне пътят. Експертът допълни, че проучвателни дейности ще продължат. Доц. д-р Стефчо Стойнев коментира, че е станало внезапно обрушване, което е нямало как да се прогнозира и предотврати. Той каза още, че макар и затрупан, пътят е в сравнително добро състояние. От своя страна председателят на управителният съвет на Агенция \"Пътна инфраструктура\" инж. Дончо Атанасов каза, че се надява другата седмица да бъде асфалтирана и обезопасена отсечката, която заобикаля срутището на пътя Смолян - Мадан. Утре пътят ще бъде пробит и отворен.", "date": "2018.03.20", "title": "Експертите препоръчват срутището на пътя Смолян - Мадан все още да не се разчиства"}
{"url": "https://www.dnevnik.bg/photos/2018/03/20/3149547_fotogaleriia_festivalut_na_ogunia_vuv_valensiia/", "text": "Всяка година жителите и гостите на испанската провинция Валенсия посрещат пролетта с фестивал на огъня. \"Лас фаяс\" (Las Fallas) се е превърнал в една от емблемите на областта заради зрелищните фойерверки и пиротехническото шоу, които съпровождат празничните дни.", "date": "2018.03.20", "title": "Фотогалерия: Фестивалът на огъня във Валенсия"}
{"url": "https://www.dnevnik.bg/zelen/2018/03/20/3149566_pochina_psledniiat_mujki_severen_bial_nosorog/", "text": "Последният мъжки северен бял носорог  почина, след като месеци наред беше с влошено здравословно състояние, съобщиха неговите гледачи от консервационния парк Ол Пейета в Кения, цитирани от Би Би Си. Причина за смъртта му са т.нар. възрастови усложнения. Със неговата смърт наближава и краят на техния вид изобщо. 45-годишният Судан е бил приспан в понеделник, след като свързаните с възрастта усложнения са се влошили значително и той вече не можел да стои изправен. Мускулите и костите му са атрофирали, а по кожата му имало големи рани с дълбока инфекция на задния ляв крак. Специалистите се надяваха с помощта на Судан и останалите още само два женски северни бели носорога да спасят подвида от изчезване. Двете женски обаче са негова дъщеря и внучка, пише БТА. Надеждата за запазване на северния бял носорог сега е в разработването на техники  за ин витро оплождане (IVF). Судан беше знаменитост в резервата и привличаше хиляди посетители. Той беше последният северен бял носорог, роден на свобода. Северният бял носорог е най-редкият вид африкански носорог. Южните бели и черните носорози са значително повече. Едно от обясненията за \"лошия късмет\" е, че този вид губи традиционните си местообитания в дивата природа на няколко трайно нестабилни държави като Демократична република Конго, Централноафриканската република, ЧАД и Южен Судан, които са белязани от десетилетия на конфликти и размирици, беззаконие, които не позволяват опазването на вида. Така популацията им от близо 2000 през 1960 г. спада рязко през 1984 г. на едва 15 останали в дивата природа в национален парк на Гарамба, скоро след това и те са унищожени от бракониери.", "date": "2018.03.20", "title": "Почина последният мъжки северен бял носорог"}
{"url": "https://www.dnevnik.bg/biznes/2018/03/20/3149569_plashtaniia_kum_bjudjeta_po_smetki_v_bnb_shte_mogat_da/", "text": "Гражданите и фирмите ще имат възможност да извършват плащания с карти към бюджетни организации направо по сметките им в БНБ , а не чрез банки посредници. Това предвижда проектозакон за промяна в Закона за ограничаване на плащанията в брой, внесен от председателя на бюджетната комисия Менда Стоянова. За физическите и юридическите лица това е допълнителен безплатен и удобен начин за плащане на дължими от тях суми по бюджетите на съответните бюджетни организации. Широкото прилагане в публичния сектор на картовите плащания е насочено към намаляване на финансовата тежест на потребителите при плащане на дължимите такси или цени на административни услуги, оптимизиране на безналичните плащания в публичния сектор и намаляване на разходите, свързани с обслужването на плащанията в брой, се казва в мотивите към законопроекта. Сумите ще постъпват направо в сметката на бюджетните организации в БНБ и ще се избегне необходимостта от събирането на тези суми в сметки в банки и последващото им трансфериране в БНБ, посочва вносителят. С други изменение в Закона за пътищата се въвежда възможност за плащане с карта по сметка в БНБ и на бъдещите толтакси , които се очаква да влязат в сила догодина.", "date": "2018.03.20", "title": "Плащания към бюджета по сметки в БНБ ще могат да се правят с карта"}
{"url": "https://www.dnevnik.bg/sport/2018/03/20/3149552_video_vulneniiata_v_nachaloto_na_tur_dyo_frans_v/", "text": "\"Кейп епик\" започна с обичайната доза вълнения и емоции за участниците. Състезанието, наричано още \"Тур дьо Франс\" в планинското колоездене, се провежда всяка година от 2004 г. насам в Южна Африка. Надпреварата е за отбори от по двама състезатели. Този сезон колоездачите ще трябва да изминат общо 658 км, като трасето включва и много изкачвания. Първия етап от 110 км беше спечелен от Мануел Фумич и Енрике Аванчини. \"Днешният ден беше прекрасен за нас. Свършихме добра работа с момчетата и никога не прескочихме границите си, което е добре\", заяви Аванчини. \"Кейп епик\" продължава до 25 март. Организаторите слагат силен акцент и върху кампанията за пестене на вода.", "date": "2018.03.20", "title": "Видео: Вълненията в началото на \"Тур дьо Франс\" в планинското колоездене"}
{"url": "https://www.dnevnik.bg/bulgaria/2018/03/20/3149578_trima_bejanci_sus_statut_sa_bili_napadnati_krai_lagera/", "text": "Трима мъже от Еритрея, които са получили бежански статут у нас, са били нападнати и пребити в неделя докато отиват на църква. Единият от тях е настанен в болница. Нападателите са двама мъже, които са слезли от автомобил и са нанасяли удари с палки. От Държавната агенция за бежанците потвърдиха инцидента. Според тях един човек се е прибрал в центъра с прорезни рани и препратиха към МВР за повече информация. Оттам потвърдиха за друг инцидент също от неделя, който се е случил на територията на лагера. По информация на \"Дневник\" група от пет - десет души се е опитала да влезе в лагера и да започнат саморазправа. В МВР е постъпил сигнал за напрежение, като са насочени няколко патрулки. Става въпрос за сблъсък между настанени в центъра, като притесненията са били, че то може да се разрастне. От МВР са оставили една полицейска кола за през нощта. Не се е стигнало до ескалация, обясниха от ведомството.  Мъжете, пострадали в неделя, са били релокирани от Италия през ноември. От февруари имат бежански статут. Те са от няколко месеца в лагера във Враждебна, като това не е първият случай, в който към тях е проявявана агресия, разказаха за \"Дневник\" хора, запознати със случая. В. \"Сега\" писа, че настанените еритрейци в центъра във \"Враждебна\" са десет и съжителстват заедно със сирийски и иракски семейства.", "date": "2018.03.20", "title": "Трима бежанци със статут са били нападнати край лагера Враждебна"}
{"url": "https://www.dnevnik.bg/sport/2018/03/20/3149565_rusiia_se_chuvstva_kato_zalojnik_na_svetovnata/", "text": "Изискването Русия да признае резултатите от доклада на независимата  комисия \"Макларън\"  към Световната антидопингова агенция (WADA) държи спорта в страната като заложник. Това каза руският спортен министър Павел Колобков на среща с журналисти. Комисията, оглавявана от професор Ричард Макларън, представи окончателните си резултати през декември 2016 г. и разкри използването на системен допинг с подкрепата на държавата. Заради разследването руски спортисти участваха на олимпийските игри в Рио де Жанейро и Пьонгчанг под неутрален флаг, а лекоатлетическата федерация беше изключена от състава на ИААФ. Руската антидопингова агенция също е с отнет лиценз. Русия изпълни част от препоръките на WADA и Международния олимпийски комитет (МОК) но отказа да приеме доклада. Това беше и последната стъпка преди възстановяването на правата на антидопинговата лаборатория. Все пак след игрите в Пьонгчанг  олимпийското наказание на Русия беше свалено . \"Преди игрите нашите спортисти бяха оправдани от независим съд, който каза, че доказателства за допинг няма. И въпреки това те искат да признаваме нещо, за което съдът твърди, че не съществува. Това ни прави заложници в една парадоксална ситуация. Доказателствата, за които те говориха, са заменени от концепции и препоръки и това прави всички руски спортове заложници\", каза Колобков, цитиран от агенция ТАСС. Той все пак изрази готовност Русия да сътрудничи за изчистване на ситуацията и максимално бързо възстановяване на правата на руските спортисти. \"Тази наша готовност не бива да бъде разглеждана като слабост\", каза още спортният министър. По-рано президентът на Руския олимпийски комитет (РОК)  Александър Жуков каза, че страната няма да признае  заключенията от доклада. Това се случи малко след като МОК свали олимпийското наказание. Руската лека атлетика обаче продължава да бъде с наказание от 2015 година. Състезатели участват в надпревари само под неутрален флаг, но президентът на Световната федерация  лорд Себастиан Коу заяви, че съществува възможност те да бъдат окончателно спрени . \"До момента не виждаме сериозен напредък, но се надяваме това да се случи. През юли ще има среща на съвета и тогава ще обсъдим статута на неутралните спортисти. В случай че това не се случи, потенциалната санкция е изключване\", каза лорд Коу.", "date": "2018.03.20", "title": "Русия се чувства като заложник на Световната антидопингова агенция"}
{"url": "https://www.dnevnik.bg/razvlechenie/2018/03/20/3149576_kompaniiata_na_harvi_uainstiin_obiavi_falit/", "text": "Компанията на продуцента  Харви Уайнстийн  обяви фалит и прекрати споразуменията за поверителност на служителите си, съобщи агенция \"Ройтерс\". Този ход идва, след като студиото търси  купувач или инвеститор  в продължение на месеци. Филиал на Lantern Capital Partners ще придобие активите ѝ. Инвеститорска група, която се беше съгласила да купи американската филмова компания \"Уайнстийн\" (Weinstein), се отказа от сделката, след като разкри, че задълженията на холивудското студио са по-големи, отколкото бе обявено по-рано. Над 70 жени обвиниха съоснователя на компанията  Харви Уайнстийн  в сексуални престъпления – от тормоз до изнасилване. В изявлението си фирмата посочва: \"От октомври се съобщава, че Харви Уайнстийн е използвал споразумения за поверителност, за да принуди обвиняващите го да мълчат. Действието на тези споразумения се прекратява незабавно.\" През февруари главният прокурор на Ню Йорк Ерик Шнайдерман  повдигна обвинени я срещу компанията, Харви и брат му Боб заради това, че институцията не е защитила служителите си от посегателства. Лавината от обвинения срещу Уайнстийн помете и  други високопоставени фигури  в шоубизнеса и политиката и даде старт на движението  #MeToo . То даде смелост на жените да споделят  на какъв натиск  са подложени заради пола си, макар борбата за правата им да е постигнала сериозни успехи в западния свят. Малко по-късно бе създадена и инициативата  Time's Up , която цели да предприеме практически стъпки за справяне с този проблем.", "date": "2018.03.20", "title": "Компанията на Харви Уайнстийн обяви фалит"}
{"url": "https://www.dnevnik.bg/photos/2018/03/20/3149582_snimka_na_denia_poslednite_tri_ili_v_pamet_na_beliia/", "text": "В понеделник . По-рано този месец беше открита нова скулптура \"Последните три\", посветена на последните три оцелели сверни бели носорога, един от които е именно Судан. Паметникът е произведение на австралийските художници и природолюбители Гили и Марк. Скулптурата им изобразява (най-отдолу), дъщеря му Науиин (в средата) и внучката му Фату. Паметникът се намира в квартал Манхатън в Ню Йорк, САЩ.", "date": "2018.03.20", "title": "Снимка на деня: В памет на северния бял носорог"}
{"url": "https://www.dnevnik.bg/morski/2018/03/20/3149586_okolo_3_mln_lv_godishno_shte_struva_obslujvaneto_na/", "text": "Варна очаква да печели по 6 млн. лв. годишно от бъдещата синя зона, която би трябвало да започне да функционира през май т.г. Това каза управителят на специално създаденото предприятие \"Общински паркинги и синя зона\" Младен Иванов. В същото време разходите по обслужването на зоната трябвало да бъдат между 2,5 и 3 млн. лв. Обществената поръчка  за изработка, доставка, монтаж и поддръжка на системата за платено паркиране във Варна беше обявена  спешно през септември 2015 г. непоследствено преди изборите за местна власт . За изпълнител беше избрано дружеството \"Телелинк\", а договорът с него беше подписан в началото на април м.г. Компанията е регистрирана от станалия известен като \"царски лобист\" от времето на кабинета \"Сакскобургготски\" Спас Русев и Любомир Минчев. По-късно вторият откупи дела на Русев. В сектора на телекомуникациите се говори за близост на компанията с депутата от ДПС Делян Пеевски, но формална връзка за това не е установена. Общата стойност на договора между община Варна и \"Телелинк\" е малко От тази сума еднократно трябва да бъдат платени 874 хил. лв. Останалите 774 ще бъдат изплащани на 36 равни месечни вноски. Договорът е влязъл в сила от датата на подписването му – 10 април м.г., и е със срок на изпълнение три години и половина. В същото време според текста на договора, подписан с \"Телелинк\", времето за изработка, доставка и инсталиране на системата за платено паркиране, както и обучението на персонала за работа с нея е 180 календарни дни след подписването му. С други думи, този срок би следвало да е изтекъл още през септември м.г. Във връзка с въвеждането на синята зона във Варна бяха обявени Става дума за търговете за доставка на консумативи за системата за паркиране и за избор на посредник при извършването на електронни разплащания. По първата обществена поръчка договорът, сключен с дружеството \"Мултико 92\" предвижда доставката на общо 750 ролки термохартия, за принтери \"Сименс\", вградени в \"автоматични паркинг системи\" и \"паркинг автомати \"Sicuro\"\" на обща стойност около 5.7 хил. лв. за доставка на бланки от термохартия, подходящи за използване в терминалите за отчитане на платеното паркиране. Обявената прогнозна стойност е 760 хил. лв., като в тази сума влиза и доставката на други консумативи, за други системи на интегрирания градски транспорт във Варна. Вторият търг е за избор на посредник при разплащания между ползвателите на синята зона и община Варна. Срещу тази сума бъдещият изпълнител на поръчката ще трябва да посредничи при заплащането на таксите за почасово паркиране в синя зона чрез кратко текстово съобщение и чрез мобилно приложение. Според данните, поместени в рубриката \"Профил на купувача\" на Община Варна, на първо място в проведения конкурс е класирано акционерното дружество \"Импириу\", но информация за договор с него все още няма. бяха обявени още в началото на т.г. от \"Общински паркинги и синя зона\". Местата, обособени в централната част на Варна, ще са около 3200. От тях 110 ще са запазени за хора с увреждания. В широкия център са планирани около 4 хил. места и 150 за хора с двигателни проблеми. За живеещите в района на зоната ще бъдат издадени 2500 разрешения на физически лица и около 200 на юридически. Според Иванов абонаментът за паркиране на служебни автомобили ще е между 300 и 350 лева месечно. Цената за час престой на лични ще е 1 лев за не повече от 3 часа. за живеещите в обхвата на синята зона ще е 55 лв. Цената за платено паркиране на търговци в централната част на Варна ще е по 150 лева месечно или 1650 лв. на година. По 120 лева на месец или 1320 лева за 12 месеца ще е същата такса, но в широкия градски център. Кратковременното паркиране във Варна ще се заплаща по три начина – със СМС, през мобилно приложение \"Виртуален паркинг метър\" или в брой през специални устройства. Режимът за платено паркиране в синята зона ще е активен от 9 до 19 часа в делничните дни. Това е трети опит на община Варна да въведе система за платено паркиране в града. Съпътствани от скандали, първите два, предприети от бившия кмет на града Кирил Йорданов, завършиха със шумен провал. Особено куриозен беше вторият случай, при който  зоната беше отменена само четири дни след откриването й през май 2012 г. , а Йорданов заяви,  че не е разбрал за въвеждането й . Тогава разследване на \"Дневник\" показа, че според подготвената схема за собствеността на синята зона приходите от платено паркиране във Варна  трябваше да отиват в частни дружества, свързани с ГЕРБ .", "date": "2018.03.20", "title": "Около 3 млн. лв. годишно ще струва обслужването на бъдещата синя зона във Варна"}
{"url": "https://www.dnevnik.bg/biznes/2018/03/20/3149587_raiuner_vzima_majoritaren_dial_ot_samoletnata/", "text": "Ирландският нискотарифен авиопревозвач \"Райънер\" (Ryanair) се съгласи да купи мажоритарен дял от основаната от бившия пилот във \"Формула 1\" Ники Лауда авиокомпания \"Ники\" (Niki), съобщи \"Файненшъл таймс\". \"Райънер\" ще придобие 75% от дяловете в австрийската LaudaMotion след като получи одобрение от европейския антимонополен орган. Ники Лауда основа авиокомпанията, носеща неговото име, през 2003 г. и я продаде на \"Еър Берлин\" (Air Berlin) през 2011 г. След провала на \"Еър Берлин\" бившият състезател успя да си върне компанията, елиминирайки конкуренцията на собственика на \"Бритиш еъруейс\" IAG, който искаше да влее \"Ники\" в нискотарифната си Vueling. В коментар днес Лауда каза, че винаги се е изправял срещу монополите и сделката с \"Райънер\" означава, че неговата авиокомпания \"ще може да се утвърди като силен конкурент\". Купувачът заяви, че ще плати под 50 млн. евро, но ще добави още толкова за бизнес развитие през първата година и още 6 самолета заедно с екипажите. Лауда ще остане начело на борда и ще наблюдава изпълнението на стратегията си за изграждане на успешна австрийска нискотарифна авиокомпания в конкуренцията на \"Луфтханза\" и дъщерните й компании на този пазар, се казва в публикацията.", "date": "2018.03.20", "title": "\"Райънер\" взима мажоритарен дял от самолетната компания на Ники Лауда"}
{"url": "https://www.dnevnik.bg/sport/2018/03/20/3149559_deshan_razkri_che_pol_pogba_ne_e_shtastliv_v/", "text": "Селекционерът на френския национален отбор по футбол Дидие Дешан разкри, че халфът Пол Погба не се чувства щастлив в клубния си тим \"Манчестър юнайтед\". Играчът, който премина на \"Олд Трафорд\" през лятото на 2016 г. срещу 92 милиона паунда, има труден втори сезон, откакто се върна при \"червените дяволи\". Напоследък Погба изгуби титулярното си място за сметка на младия Скот Мактоминей, който се ползва с доверието на Жозе Моуриньо. Според Дешан това се отразява на Погба. \"Той не се чувства щастлив и това е ситуация, която със сигурност не му допада. Пол знае, че може да даде много повече, но има редица причини. Подобно нещо може да се случи на всеки играч, не става въпрос само за Погба\", каза Дешан пред \"Екип\". Селекционерът на Франция уточни, че ще опита да помогне на футболиста с разговори. Дешан добави, че продължава да вярва на Погба и той е в неговите планове. Халфът попадна в състава на Франция за контролните мачове с Колумбия и Русия. Погба не е вкарвал за \"Юнайтед\" от ноември, а в последните срещи играе все по-рядко. Той не взе участие в дербито с \"Ливърпул\", влезе само за 30 минути при  загубата от \"Севиля\"  в Шампионската лига и остана на пейката при  успеха над \"Брайтън\" във ФА къп през уикенда .", "date": "2018.03.20", "title": "Дешан разкри, че Пол Погба не е щастлив в \"Манчестър юнайтед\""}
{"url": "https://www.dnevnik.bg/bulgaria/2018/03/20/3149602_durjavata_shte_proveri_dali_navsiakude_sgradite_sa/", "text": "Голяма част от обществените сгради имат проблеми с достъпната архитектурна среда, каза председателят на Комисията за защита от дискриминация (КЗД) Ана Джумалиева в интервю за БНР. Тя съобщи, че предстои мащабна национална проверка на различни институции. Джумалиева предлага да се помисли за обособяването на специален фонд, който да финансира изграждането на достъпна среда в държавните и общински институции. \"Изграждането на достъпна архитектурна среда е обикновено процес, свързан със сериозни финансови средства. Когато говорим например за държавна институция, е много по-трудно и сме имали случаи, в които ръководител на институцията има желание да изгради подобна среда, но това е свързано със специални средства, които трябва да бъдат предвидени в бюджета\", обясни тя. По думите й може би държавата и институциите трябва да помислят дали след като осигуряването на достъпна среда е свързано с много пари и трудности, не е по-добре да се помисли за създаването на специален фонд.", "date": "2018.03.20", "title": "Държавата ще провери дали навсякъде сградите са достъпни за хора с увреждания"}
{"url": "https://www.dnevnik.bg/evropa/2018/03/20/3149592_izborite_za_evroparlament_shte_sa_mejdu_23_i_26_mai/", "text": "Съветът на Европейския съюз постигна споразумение следващите избори за Европейски парламент да се проведат между 23 и 26 май 2019 г. Изборите за евродепутати се провеждат на всеки пет години. Според Акта за избирането на членове на Европарламента от 1976 г. следващите избори трябва да се проведат от 6 до 9 юни 2019 г.Тъй като държавите членки прецениха, че е \"невъзможно\" изборите да бъдат проведени в този момент, съветът постигна единодушно съгласие да определи алтернативни дати за изборите. \"Ройтерс\" отбелязва, че много страни са възразили срещу първоначалните дати, защото те съвпадат с празнуването на Петдесетница. 26 май е неделя и тъй като някои държави по традиция гласуват в други дни от седмицата, изборите са планирани за дните между 23 и 26 май. След като получи становището на Европейския парламент, съветът се очаква да приеме официално решението си преди края на юни. Последните избори за евродепутати се проведоха на 22 - 25 май 2014 г. Очаква се след излизането на Великобритания от ЕС  броят на членовете на институцията да намалее  от 751 на 705. В броя на българските представители  не се очакват промени . Европейските политически групи вече се подготвят за изборите. Водещите партии се опасяват, че, както се случи на вота през 2014 г., избирателната активност ще е ниска и ще има силна подкрепа за политици с враждебно отношение към ЕС, коментира \"Ройтерс\".", "date": "2018.03.20", "title": "Изборите за Европарламент ще са между 23 и 26 май 2019 г. (допълнена)"}
{"url": "https://www.dnevnik.bg/bulgaria/2018/03/20/3149597_konstitucionniiat_sud_obrazuva_delo_za_istanbulskata/", "text": "Конституционният съд (КС) реши да образува дело за Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция. Това е станало с гласовете на всички конституционни съдии, се вижда от сайта на институцията. Искането до КС бе подписано от 75 депутати от ГЕРБ и бе придружено с постъпилите в парламента положителни и отрицателни становища за ратификацията на международния документ. За докладчик по делото е определен Анастас Анастасов. Конституционните съдии са задължили Министерския съвет да им предостави решението на кабинета за оттегляне на проекта за ратификация на конвенцията, както и превода на документа, с който министрите разполагат, информира БНР. След като получат становищата на държавни институции, представители на съдебната власт, университетски преподаватели и неправителствени организации, конституционните съдии ще преценят дали документът съответства на конституцията. Според юристи еднозначен отговор на въпроса е възможно да бъде даден преди началото на лятната съдебна ваканция. Заради полюсните позиции към документа, включително и в управляващата коалиция, ГЕРБ прецени, че само Конституционният съд може да даде правна експертиза влиза ли той в противоречие с основния закон. Междувременно обаче  Министерският съвет оттегли проекта за ратификацията на Истанбулската конвенция . Правителството мотивира отмяната на вече взетото си решение със сезирането на Конституционния съд. Точно този развой обаче постави Конституционния съд в деликатната ситуация да прецени дали това оттегляне може да е основание да не се образува дело или не. Юристи смятат, че макар ратификацията да е временно отложена, подписът на България под конвенцията остава. Истанбулската конвенция бе приета от правителството на 3 януари, но  още същия ден тя предизвика напрежение между партньорите в управляващата коалиция . Впоследствие БСП се обяви срещу ратификацията ѝ от Народното събрание. Социалистите искаха и да се проведе национален референдум за Истанбулската конвенция, но  предложението бе отхвърлено  от депутатите. По-късно на фона на протести и прокарване на несъществуващи в документа тези за въвеждане на гей бракове и заплаха от \"трети пол\" и управляващите дадоха заявка, че ще отложат разглеждането ѝ от парламента. След това премиерът Бойко Борисов обяви, че партия ГЕРБ ще оттегли решението си за конвенцията, защото  нямало да носят сами пасива . Истанбулската конвенция съдържа серия мерки срещу домашното насилие и въвежда понятия, които целят да разчупят половите стереотипи заради схващането, че те често са в основата на случаи както на насилие, така и дискриминация. Документът указва, че държавите следва да предприемат законодателни и други мерки, за да \"предотвратят всякакви форми на насилие\" по полов признак, било то семейно, домашно, заради конфликти и т.н., както и насилие, способствано от социални и културни стереотипи. Повече за заложеното в документа четете  тук .", "date": "2018.03.20", "title": "Конституционният съд ще се произнесе по Истанбулската конвенция"}
{"url": "https://www.dnevnik.bg/sviat/2018/03/20/3149604_shefut_po_sigurnostta_na_feisbuk_napuska_kompaniiata/", "text": "Директорът по сигурността на \"Фейсбук\" Алекс Стамос ще напусне компанията, защото не е съгласен с подхода на социалната мрежа към разпространяващата се чрез нея дезинформация. Това съобщи източник на агенция \"Ройтерс\", уточнявайки, че Стамос ще се оттегли през август. На него вече са му отнети правомощията да се бори с разпространяваната от правителства пропаганда и той се занимава с прехода на задълженията си към други служители. Според \"Ню Йорк таймс\" Стамос е настоявал руската дейност в социалната мрежа да бъде разследвана и разкрита публично – идея, която висшето ръководство е разглеждало с неохота. Репутацията на \"Фейсбук\" вече пострада след разкритието за масовото купуване на реклами, насочени към потенциални привърженици на Доналд Тръмп от руски акаунти.  В последните дни политици  от двете страни на Атлантическия океан поискаха по-строги регулации за \"Фейсбук\", след като стана известно, че анализатори са  събирали без позволение лични данни  на близо 50 млн. потребители в полза на кампанията на Тръмп. \"Фейсбук\" обяви проблема в блог-пост в петък, часове преди медиите да съобщят, че анализаторската компания \"Кеймбридж аналитика\" ( Cambridge Analytica ), която е работила по кампанията на президента, е имала достъп до данните и може да не ги е изтрила, пише агенция \"Ройтерс\". Дейността на анализаторите е убедила срещу символично заплащане стотици хиляди потребители да участват в тест за личността им и данните им да се събират за научни цели. Проблемът е, че приложението е събирало и данни от \"приятелите\" във \"Фейсбук\" на тези хора и това е създало масив от лични профили на десетки милиони хора без тяхното знание и съгласие. Условията на \"Фейсбук\" позволяват в подобни случаи събиране на данни на свързаните лица с цел подобряване работата на приложението, но не и те да бъдат продавани или използвани, за да им се пробутва адаптирана за тях реклама.", "date": "2018.03.20", "title": "Шефът по сигурността на \"Фейсбук\" напуска компанията"}
{"url": "https://www.dnevnik.bg/zelen/2018/03/20/3149619_v_denia_na_vrabcheto_zapochva_kampaniia_za/", "text": "Години наред една тревожна тенденция се забелязва и от специалисти, и от много жители в големите градове, а тенденцията се засилва: врабчето, един от най-срещаните и обичани пернати обитатели в града – се среща все по-рядко. Само за последните десет години врабчета са намалели с 31%. Това е и основната причина за втора поредна година от Българско дружество за защита на птиците да организират преброяване на вида в България и да установят причините за постепенното изчезване на вида в градовете. Миналата година на днешния Световен ден на врабчето – 20 март, от  организацията започнаха  кампанията  \"Ние броим врабчетата\".  През 2018 г. акцията по броенето ще бъде през май месец, а преди година беше през април. Желаещите да се включат трябва да се регистрират на сайта  и в деня на броенето да отделят 10 минути за наблюдение и да запишат данните си. Тези, които вече са участвали в първата кампания, могат да използват създадения профил.  \"Ние броим врабчетата\" има за цел да оцени състоянието на трите най-често срещани врабчета – домашно, полско и испанско. На  има интерактивна карта, която предлага на всеки да си запази предварително удобно място, което да посети в деня на броенето. На сайта има и подробна информация със снимки и характерни отличителни белези на трите вида врабчета. На 8 април 2017 г. 550 души в цялата страна преброиха 6706 врабчета (вижте изводите от първото преброяване  тук ). Целта на експертите е да установят закономерности в предпочитанията на птиците към средата. Затова е важно в акцията да се включат колкото се може повече хора от различни по тип населени места. Птиците са реален индикатор за случващото се около нас, а врабчетата като градски птици могат да бъдат показател за това какво се случва със средата, в която и ние живеем. През май трите вида врабчета със сигурност вече ще гнездят и благодарение на преброяването ще станат ясни местата, които предпочитат за отглеждане на малките си. Броейки врабчетата дни по-късно в сравнение с миналата година, специалистите ще се опитат да установят дали съществуват закономерности в разпространението им преди и по време на гнезденето им.  Миналата година от БДЗП доказаха, че  врабчетата избягват места за живот, където нивата на шум са високи и липсват зелени площи , както и че предпочитат среда с разнородни местообитания, която им осигурява необходимите условия за съществуване. Сега експертите искат да разберат дали ще се запази тази закономерност или не с месец разлика в броенето.", "date": "2018.03.20", "title": "В деня на врабчето започва кампания за преброяването на вида"}
{"url": "https://www.dnevnik.bg/evropa/2018/03/20/3149612_afrika_se_sumniava_v_distanciraneto_na_makron_ot/", "text": "Никой няма да се разграничи от колониалното минало чрез красиви фрази\": африкански интелектуалци се опасяват, че \"мащабният план\" за франкофонията, който Еманюел Макрон ще огласи днес, ще е нов инструмент в служба на т.нар. \"Франсафрика\". \"Френският език принадлежи колкото на Франция, толкова и на Африка, а може би и повече\", каза френският президент през ноември миналата година в Буркина Фасо. \"Той има бъдеще и това бъдеще се решава в Африка\", добави той в дискретна покана към континента, където според прогнозите, оценявани понякога като оптимистични, до 2050 г. \"френският ще е най-говореният език\". В подкрепа на това стремително развитие в резултат на демографския взрив в Африка президентът ще огласи днес \"мащабен план за френския език и плурализма\", който ще се опита да се дистанцира от колониалната епоха. Френскоезичните интелектуалци на континента, до които се допита АФП, обаче далеч не са убедени, че това ще стане. \"Ако действително се беше разграничил от колониалното минало, той щеше повече да се консултира, вслушва и влиза в диалог. Това едностранчиво, може би дори господарско виждане, няма да получи положителен отзвук в Дакар, нито в Джибути, Казабланка или Киншаса\", категоричен е френско-джибутският писател Абдурахман А. Уабери. \"Под претекста за франкофонията се разиграват огромни геополитически залози\", казва обвинително преподавателят в университета \"Джордж Вашингтон\" в американската столица. Той отбелязва критично, че Франция според него първа приглася, когато базираната в Париж Международна организация на франкофонията засвидетелства \"политическо доверие към африканските диктатори на избори\". \"Слушайки единствено африканските автократи, Елисейският дворец губи всякакво доверие\", казва критично Уабери. Заради това той не очаква нищо от \"мащабния план\" на Макрон. \"Цялата тази кинематография се обобщава в една дума - пиар\", допълва Уабери. \"Франкофонията си остава продължение на френската външна политика, предпочитана територия за вмешателството на Франция в политиката на бившите й колонии\", казва Ален Мабанку, който е с френско-конгоански произход и наскоро отказа покана на Макрон да участва в разработването на неговия \"мащабен план\", като поиска президентът първо да докаже, че е обърнал страницата на колониалното минало. \"Цялостна реформа на франкофонията като институция е неизбежна. \"Вертикалната франкофония\", идваща от Франция и Париж, трябва да изчезне, за да се роди най-сетне, както би казала Яла Кизукиди, философ от френско-конгоански произход, \"хоризонталната франкофония\", тази на народите, за народите и нищо друго освен народите\", обяснява за АФП Мабанку, преподавател в Калифорнийския университет в Лос Анджелис. \"Денационализиран език\" \"Никоя от заинтересованите страни няма да се разграничи от колониалното минало чрез красиви фрази\", предупреждава камерунската писателка Емле Бум. Франкофонията \"дава възможност на Франция да продължава да поддържа активно диктаторите, които изтезават народа си на френски\", отбелязва осъдително камерунецът Ашил Мбебме, теоретик на постколониализма. Тези интелектуалци обаче подчертават също, че макар институционалната франкофония да е въоръжената сила на френската нация, френският език според тях е успял да се \"денационализира\".\"Езикът вече не е монопол на Франция. Това, че Еманюел Макрон го повтаря след нас, е хубаво. Сега той трябва да си направи всички заключения от това\", казва Ашил Мбебме, преподавател в Университета на Уитуотърсранд, Южна Африка.\"Повечето африканци казват \"да\" на езика и \"не\" на франкофонията\", напомня Мбембе. Повече от половин век след края на колониалната епоха френският език - \"военен трофей\", както го нарече алжирският писател Катеб Ясин - се е издигнал над политиката. Щом френският вече не принадлежи на Франция обаче, трябва да се излезе от подчинеността, изискваща Париж да диктува политиката в ареала на един език, който вече не е изключително негов. \"Да на езика като езиков ареал и не на езика на конкретна страна, която прави разлика между свои и чужди\", подчертава Уабери. \"Не на една превъзнасяна до небесата френска литература, от една страна, а от друга - на франкофонска литература, предназначена за онези, които идват от другаде, макар те често да са с френска националност и дори да са родени французи\", казва писателят. /БТА/", "date": "2018.03.20", "title": "Африка се съмнява в дистанцирането на Макрон от колониалното минало"}
{"url": "https://www.dnevnik.bg/sport/2018/03/20/3149622_fernando_karanga_e_nakazan_za_edin_mach_i_e_globen_s/", "text": "Голмайсторът на ЦСКА и Първа лига Фернандо Каранга е наказан за един мач за поведението си в  дербито с \"Левски\" (1:0) , реши дисциплинарната комисия към БФС. Освен това бразилецът е глобен и с общо 6 хил. лева по две провинения. В съобщението в сайта на футболния съюз се посочва, че спирането на състезателните права на нападателя е \"за обида на един или повече зрители\", за което има и глоба от 3000 лева. Другите 3000 лева глоба са \"за показване на неприличен жест без форма на дискриминация\". Каранга отпразнува бурно гола си в 84-ата минута, с който донесе победата за ЦСКА. Пред трибуната с привържениците на своя отбор той направи жест с ръка, символизиращ прерязване на гърлото. За същия жест в предния кръг  \"Пирин\" искаше наказание на бразилеца , но такова не последва, тъй като не беше описано в доклада. По-късно след интервюто си на пистата бразилецът взе хвърлен от публиката на ЦСКА надуваем пенис с вързани на него шалове на \"Левски\" и го вдигна във въздуха. По това време вече привържениците на \"Левски\" бяха напуснали стадиона. След мача нападателят обясни, че в Бразилия не е имал проблеми, когато е празнувал голове с жеста с прерязването на гърлото. Председателят на дисциплинарната комисия към БФС Юрий Кучев заяви, че надуваемият пенис е причината за наказанието от един мач. \"За жеста с рязането на глави - определено считаме, че е обществено неприемлив. В тази обстановка, в която живеем, е неприемлив\", каза Кучев пред \"Дарик\". Каранга ще пропусне първия мач от плейофната фаза, в който ЦСКА приема \"Ботев\". Това му гарантира участие в гостуването на \"Лудогорец\". Бразилецът остава пред угрозата да получи наказание за два мача, ако му бъде показан още един жълт картон. Червените ще трябва да платят 5800 лева глоби за хвърлени предмети, бомбички и факли, както и за нецензурни скандирания. Глобите за \"Левски\" са 3300 лева, като клубът ще трябва да плати и за щетите, нанесени на стадиона.", "date": "2018.03.20", "title": "Фернандо Каранга е наказан за един мач и е глобен с 6 хил. лева"}
{"url": "https://www.dnevnik.bg/biznes/2018/03/20/3149621_antimonopolnata_komisiia_shte_proveri_sdelka_mejdu/", "text": "Комисията за защита на конкуренцията (КЗК) обяви, че проверява концентрация между \"Нова броудкастинг груп\" АД - собственикът на \"Нова тв\" и каналите от групата Diema, и онлайн компанията \"Нетинфо\" АД, съобщава  capital.bg.  Става дума за придобиване на едноличния контрол от \"Нова\" на \"Нетинфо\" след като досега двете компании оперираха като отделни дружества в рамките на общо портфолио. \"Нова броудкастинг груп\" държи 70% в \"Нетинфо\", като останалите 30% са на Радосвет Радев и Христо Христов. По информация на \"Капитал\" преговорите с двамата са стигнали до етап цена. Консолидирането на бизнесите на \"Нова\" и \"Нетинфо\" преминава през одобрението на КЗК, защото и двете компании са с лидерски позиции на пазарите, на които оперират. Според заявлението на \"Нова броудкастинг груп\", подадено до КЗК, се очаква концентрацията да окаже въздействие върху националния пазар на онлайн реклама. В портфолиото на \"Нетинфо\" са уебсайтовете \"АБВ Поща\", Vbox7, vesti.bg, dariknews.bg, sinoptik.bg, edna.bg, gong.bg. През 2016 г. \"Нетинфо\" придоби 51% от Grabo.bg – най-големия български сайт за онлайн пазаруване на популярни услуги, и 51% от Trendo.bg, онлайн магазин с подбрани модни колекции. Тази стъпка е част от по-голяма сделка, в която най-богатият чех Петр Келнер придобива \"Нова броудкастинг груп\".", "date": "2018.03.20", "title": "Антимонополната комисия ще провери сделка между \"Нова тв\" и \"Нетинфо\""}
{"url": "https://www.dnevnik.bg/sport/2018/03/20/3149636_iordan_stalev_e_noviiat_predsedatel_na_sudiiskata/", "text": "Изпълнителният комитет на Българския футболен съюз (БФС) прие промени в състава на Съдийската комисия. Първоначално  изборът на нов шеф беше отложен  след оставката, която подаде досегашният председател Петър Петров. Президентът на БФС Борислав Михайлов заедно със своите вицепрезиденти Йордан Лечков, Атанас Фурнаджиев и Михаил Касабов и членът на изпълкома Емил Костадинов избра за нов председател Йордан Сталев. Бюрото на изпълнителния комитет освободи досегашните членове на Съдийската комисия Валери Цветков, Йордан Гулев, Кольо Данев, Мартин Богдев, Костадин Стоичков и Кирил Йорданов. До  оставката на Петър Петров  се стигна в началото на март, след като в поредица от мачове от елита, основно на водещите отбори, се стигна до грешки. \"Левски\" поиска оставката на председателя на комисията, след като в срещи на \"Лудогорец\" и ЦСКА двата тима бяха облагодетелствани. Новият шеф на съдиите Сталев е добре познат в българския футбол, като дълги години беше главен арбитър в А група. Реферът от Пловдив е и бивш главен счетоводител на МБАЛ \"Пловдив\". Заместник на Сталев ще бъде  Георги Йорданов от Габрово . Членове до края на сезон 2017-2018 ще бъдат Мартин Богдев, Иван Вълчев, Радан Мирянов, Костадин Стоичков и Валентин Добрев.", "date": "2018.03.20", "title": "Йордан Сталев е новият председател на Съдийската комисия към БФС"}
{"url": "https://www.dnevnik.bg/bulgaria/2018/03/20/3149620_sudut_okonchatelno_vurna_deloto_za_sdelkata_za_evn_na/", "text": "Специализираният апелативен съд  потвърди  прекратяването и връщането на прокуратурата на делото за сделката за ЕВН. Определението на съда е от 19 март, като съдебният състав приема, както и първата инстанция, че обвинителният акт е внесен от некомпетентна прокуратура. По делото подсъдими са бившият вицепремиер от първия кабинет на Борисов Симеон Дянков, бившият министър на икономиката и енергетиката от същото правителство Трайчо Трайков, бизнесменът и съиздател на \"Капитал\" и \"Дневник\" Иво Прокопиев, изпълнителният директор на \"Булброкърс\" Радослав Рачев, както и Любомир Евстатиев и Петър Василев. Те са обвинени, че са нанесли щети на държавата при  продажбата на миноритарните държавни дялове в ЕВН. Второинстанционният съд приема също, че обвинителният акт е неясен, което нарушава не само правото на защита на обвиняемите, но и възможността на държавата да потърси защита. Съдиите Емилия Петкова, Венелин Иванов и Красимира Костова отхвърлят жалбите на подсъдимите, с които те искат да им бъдат отменени мерките за неотклонение \"подписка\", съобщава \"Капитал\". От определението се разбира още, че от държавното обвинение не са протестирали определението на специализирания съд от 8 март. Тогава след заседание прокурор Емил Петров (брат на бившия следовател Петьо Петров, известен като Пепи Еврото) заяви, че делото е върнато по чисто процедурни причини и са нужни няколко дни за внасяне отново на обвинителния акт. Делото беше прекратявано  веднъж и от Софийския градски съд  през октомври 2017 година.  Тогава съдът прие, че обвинителният акт не отговаря на изискванията на Наказателно-процесуалния кодекс. От разпореждането на съда се разбра, че според него липсват факти, които да подкрепят твърдените престъпления, липсва и яснота каква вреда твърди прокуратурата, че е настъпила за държавата. Повече за разпореждането на градския съд четете  тук . След това прокуратурата протестира определението на съда, но междувременно влязоха в сила промените в Наказателно-процесуалния кодекс, с които делата за корупция и още няколко престъпления бяха преместени от градския съд в спецсъда. По тази причина и  Софийският апелативен съд отказа да разгледа прокурорския протест.", "date": "2018.03.20", "title": "Съдът окончателно върна делото за сделката за ЕВН на прокуратурата"}
{"url": "https://www.dnevnik.bg/evropa/2018/03/20/3149657_velikobritaniia_shte_otmeni_ogranicheniiata_za/", "text": "Великобритания ще отмени ограниченията за достъп до своя пазар на труда за хърватски граждани, съобщи Би Би Си. Хърватия се присъедини към Европейския съюз през 2013 г., като Великобритания е една от четирите държави, които ограничават достъпа на хървати до своя пазар на труда. В момента хърватите трябва да имат разрешително за работа, за да работят във Великобритания, с някои изключения. Това означава, че хората трябва да се регистрират в министерството на вътрешните работи и да работят една година, преди да получат пълни права. Лондон обаче смята да отмени ограниченията, като посочи, че \"културно-социалният фактор на привличане е ограничен, имайки предвид големия размер на хърватската диаспора в други членки на ЕС, например в Германия\". Министърът на вътрешните работи Каролин Ноукс каза в писмено изявление до парламента, че обстоятелствата сега са различни от 2011 г., когато правителството реши да удължи ограниченията с още пет години за Румъния и България. По думите й според последни оценки във Великобритания има по-малко от 10 000 хървати. \"Ние няма да правим разграничение между гражданите на членките на ЕС при прилагането на нашето споразумение за правата на гражданите. Хърватските граждани ще могат да кандидатстват за постоянен статут при същите условия, както и останалите граждани на членки на ЕС\", посочи Каролин Ноукс. Лондон можеше да удължи контрола за още две години при ясни доказателства, че премахването на ограниченията за хърватски граждани би довело до сътресения на пазара на труда, напомня Би Би Си./БТА", "date": "2018.03.20", "title": "Великобритания ще отмени ограниченията за работници от Хърватия"}
{"url": "https://www.dnevnik.bg/zelen/2018/03/20/3149633_mejdunrodni_organizacii_subirat_podpisi_v_zashtita_na/", "text": "Подписката е адресирана до Европейската комисия и комисар по околна среда, морско дело и рибарство Кармену Велла и комисар за регионалната политика Корина Крецу. В нея от петък, 15 март, са събрани 90 хиляди подписа. Случаят за Кресненското дефиле вече е под наблюдение на Бернската конвенция, която в края на миналата година остави наблюдението върху случая. В момента граждани и представители на неправителствени организации обжалват решението по ОВОС, взето в края на миналата година. От Коалиция \"Да спасим Кресненското дефиле\", както и хора от региона, ясно заявяват, че алтернатива е възможна, необходима е воля от отговорните институции. \"Призоваваме ви да гарантирате, че европейските закони за опазване на природата ще бъдат зачитани и девствената долина на Кресненското дефиле в България ще бъде спасена от унищожение\", се казва в сегашното послание на WeMove.EU.  Магистрала, която минава през Кресненското дефиле, не само ще разруши уникалната природна зона, но и ще прекрати всяка възможност за развитие на устойчив туризъм, предупреждават от организациите. Долината на Струма е едно от малкото места, подходящи за рафтинг в България, припомнят те. Според тях се очаква и негативно въздействие върху околните села, като се намали качеството на продукцията и се прекъснат естествените обходи до нивите и градините, създавайки рискове от пътни злополуки. На срещи с местните хора от град Кресна те са изразили безпокойството си, че пътят им към ключовия за тях регионален център Благоевград ще бъде изключително затруднен по този начин. ", "date": "2018.03.20", "title": "Международни организации събират подписи в защита на Кресненското дефиле"}
{"url": "https://www.dnevnik.bg/biznes/2018/03/20/3149704_durjavata_propuska_dds_za_stotici_milioni_godishno/", "text": "Годишно държавата не успява да събере ДДС за милиони левове, показва справка на Националната агенция за приходите, предоставена на гражданско сдружение \"Боец\". Това съобщи Георги Георгиев от движението на пресконференция, свикана специално за огласяване на данните. Несъбраният ДДС, установен с ревизионни актове, от 2000 година досега се изчислява в милиарди левове. Но тази сума не можело да бъде събрана, защото задължените лица нямали собственост, която да бъде запорирана, поясни той. За периода 2000-2010 година несъбраният ДДС е 1.4 млрд, а само за 2011 г. е 1.1 млрд. лв. - най-голямата годишна сума пропуснати вземания. През следващите години размерът на несъбрания данък се свива до 500 - 700 млн. лв. годишно, а най-ниска е сумата през миналата - 271 млн. лв. Вчера организацията е внесла следващо питане до НАП с искане на справка за дружества и търговци, които са участвали в различни схеми. Утре ще бъде внесен сигнал в прокуратурата срещу финансовия министър и премиера за бездействие. Освен това движението ще настоява президентът Румен Радев да свика Консултативния съвет по национална сигурност по темата, съобщи БТА. . За да се допусне подобна сума да не може да бъде събрана, означава, че институциите не са си свършили работата, смятат членове на сдружението и настояват за пълен списък на всички търговци, които дължат ДДС в големи размери.", "date": "2018.03.20", "title": "Държавата пропуска ДДС за стотици милиони годишно, обяви гражданско сдружение"}
{"url": "https://www.dnevnik.bg/evropa/2018/03/20/3149705_slovashkiiat_prezident_ne_odobri_promenite_v/", "text": "Словашкият президент Андрей Киска отхвърли предложения от  новия премиер Петер Пелегрини  състав на правителство и поиска до петък да му бъдат представени нови номинации, предаде \"Ройтерс\", цитирана от БТА. Миналата седмица Роберт  Фицо подаде оставка  като премиер след  масови протести  заради  убийството на журналиста Ян Куцяк , като протестиращите поискаха справедливо разследване на смъртта му и да бъде назначен нов безпартиен  министър на вътрешните работи . \"Пелегрини трябва да убеди (хората), че новото правителство ще донесе онези промени, които очакваме. Той трябва да състави стабилно правителство, чийто кадрови състав, особено в министерството на вътрешните работи, ще бъде в състояние да успокои напрегнатата обстановка в нашето общество\", каза Киска. \"Изразих пред него и своите конкретни възражения към предложението му и поисках от него до петък да предложи нов състав на правителство\", допълни президентът.", "date": "2018.03.20", "title": "Словашкият президент не одобри промените в правителството, иска нови имена"}
{"url": "https://www.dnevnik.bg/sport/2018/03/20/3149613_banker_oglavi_seriia_a_i_si_postavi_za_cel_da_uvelichi/", "text": "Банкерът Гаетано Мичике беше избран единодушно за президент на италианската Серия А. Финансистът получи пълна подкрепа от 20-те футболни клуба. Лигата беше без президент от година след слизането на Маурицио Берета от поста през март 2017 г. В това време няколко пъти имаше неуспешни опити за определянето на новия президент. Това наложи Серия А да бъде управлявана временно от бившия президент на италианската федерация Карло Тавекио, а след това и от президента на местния олимпийски комитет Джовани Малаго. Сега именно Малаго препоръча Мичике за поста.  Новият президент обяви, че е изненадан. \"Преди 20 дни не съм си представял, че ще съм начело на лигата\", каза 67-годишният банкер, който е президент на Banca IMI. Към думите си, че е развълнуван от \"неочакваната възможност\", Мичике постави пред себе си и организацията високи цели, като на преден план излиза увеличаването на приходите. \"Трябва да си направим изводите и да оценим италианския футбол, който е най-добрият в света. Испания има големи шампиони, Англия и Германия - големи отбори, но в Италия имаме уникални неща - големи отбори и големи градове като Наполи, Бари, Рим, Флоренция, Болоня, Милано, Торино, Генуа, Венеция, с църкви, музеи и ресторанти. Другите първенства не могат да предложат това. Обединявайки всички тези фактори, можем да успеем\", заяви Мичике.", "date": "2018.03.20", "title": "Банкер оглави Серия А и си постави за цел да увеличи приходите в италианския футбол"}
{"url": "https://www.dnevnik.bg/politika/2018/03/20/3149725_bsp_shte_podkrepi_li_izbori_na_chujda_durjava_u_nas/", "text": "Евродепутатите от ГЕРБ питат БСП би ли подкрепила избори от чужда страна на територията на България. Повод за въпросът е позицията на червения депутат Таско Ерменков относно изборните резултати в Крим. Във Фейсбук Ерменков написа: \"Днес Крим гласува за президент на Русия. Обидени от анексията на Русия, над 90% там от гласувалите са за Путин. Ало, САЩ, ФРГ, Франция, ЕС в края на краищата - чухте ли гласа на хората в Крим? Всъщност това е без значение. Чули или не - Крим каза своята тежка дума, а вие, както го беше казал Христо Ботев, \"...а вий... вий сте идиоти!\". В своя позиция евродепутатите от ГЕРБ припомнят декларацията на върховния представител на ЕС по въпросите на външните работи и политиката на сигурност Федерика Могерини от 16 март т.г. В документа ясно се заявява позицията на Европейския съюз за непризнаване на проведените от страна на Руската федерация избори на Кримския полуостров, който попада в рамките на международно признатите граници на Украйна, съобщи пресцентърът на партията.  \"Да считаме ли, че написаното от Таско Ерменков е официална позиция на БСП и дали от Партията на европейските социалисти (ПЕС) знаят за нея\", питат още евродепутатите от ГЕРБ. Според тях изразеното от депутата от БСП Таско Ерменков виждане за пореден път показва, че наследниците на бившата комунистическа партия в България принадлежат само номинално към семейството на европейските социалисти и по редица важни въпроси подкрепят популистки и анти-ЕС позиции, съобщи пресцентърът на ГЕРБ. Подобно държание и политическо позициониране от страна на българските социалисти поставят под въпрос както техния европейски облик, така и евроатлантическата ориентация на страната. За нас подобни позиции са неприемливи и са в разрез с принципите на членството ни в ЕС и НАТО, посочват още евродепутатите от ГЕРБ. \"Виждаме само в рамките на последните няколко месеца колко сериозно се разминава позицията на БСП с тази на европейските социалисти, както по отношение ратификацията на Истанбулската конвенция, така и по отношение на декларацията на принадлежащия към семейството на социалдемократите върховен представител на ЕС по въпросите на външните работи\", подчертават от ГЕРБ. Заветът на българските възрожденци е да бъдем равни с другите европейски народи - нашият национален идеал още в онзи момент е свързан с визията за свободна и обединена Европа, смятат евродепутатите. Те препоръчват на депутата Таско Ерменков и представителите на БСП да се запознаят по-добре с творчеството на Христо Ботев и цяла плеяда български възрожденци и революционери като Васил Левски, Г. С. Раковски, Захари Стоянов и много други, преди да ги цитират в подобен контекст, съобщи пресцентърът на ГЕРБ. Зам.-председателят на парламентарната група на \"БСП за България\" Драгомир Стойнев обяви пред телевизия \"Европа\", че БСП се разграничава от позицията на Ерменков. ", "date": "2018.03.20", "title": "БСП ще подкрепи ли избори на чужда държава у нас, питат евродепутати от ГЕРБ"}
{"url": "https://www.dnevnik.bg/evropa/2018/03/20/3149730_v_bulgariia_prez_2017_g_ima_spad_s_82_v_broia_na/", "text": "В България за миналата година се отчита спад с 82% в броя на подадените молби за убежище, показват данни на \"Евростат\". За миналата година в страната закрила са потърсили 3470 мигранти, докато през 2016 г. броят им е бил 18 990 души. Най-често убежище в България са търсили афганистанци (1050), иракчани (955) и сирийци (940), съобщава БТА. В Европейския съюз за миналата година са били отчетени нови 650 000 мигранти. Основната част са от Сирия, Ирак и Афганистан. За сравнение - през 2016 г. мигрантите са били 1 206 500 души, а през 2014 г. - малко над половин милион. Всеки трети мигрант е потърсил убежище в Германия. Сред най-тежко засегнатите страни са също Италия (126 600, или 20%), Франция (91 100, или 14%), Гърция (57 000, или 9%), Великобритания и Испания (над 30 хиляди, или пет на сто). Сравнено с предходни години, миналата година рекорден ръст в притока на мигранти има в Испания (96 на сто), докато в Германия се наблюдава спад от 73%. Посочените бройки не отчитат близо един милион молби за убежище, по които все още липсва постановено решение. Близо половината от тези нерешени случаи са в Германия (443 800).", "date": "2018.03.20", "title": "В България през 2017 г. има спад с 82% в броя на молбите за убежище"}
{"url": "https://www.dnevnik.bg/biznes/2018/03/20/3149719_firmi_obviniha_bdj_v_naglasena_poruchka_ministerstvoto/", "text": "Две жп компании обвиниха на пресконференция ръководството на БДЖ, че е обявило обществена поръчка за ремонт на локомотиви с предизвестен кандидат. Според зам.-министъра на транспорта Велик Занчев обаче става дума за \"свада\" между частни компании, а обществените поръчки са прозрачни. Ръководствата на локомотивният завод \"Експрес Сервиз\" ООД и българо-хърватското дружество \"БДЖ-Кончар\" АД смятат, че обявената на 12 февруари поръчка за ремонт на локомотиви е предопределено да бъде спечелена от ЖП \"Тракция\". Според шефа на \"Експрес Сервиз\" Анастас Колев участието на неговото дружество се затруднява от изискването в конкурсната документация локомотивите да се предават в Локомотивно депо София, а експресните ремонти да се извършват в рамките на 8 часа. \"Това и съизпълнителската роля на БДЖ, подсказват че на практика, а и на теория, локомотивите не могат да се ремонтират на място различно от Локомотивно депо София\", посочи Колев. \"Няма как локомотив да отпътува от София, да стигне до Русе, да бъде ремонтиран и да се върне в София за 8 часа,\" възмути се той, цитиран от БТА. Според Гинчо Павлов от \"БДЖ-Кончар\" ситуацията е парадоксална, защото технологията на локомотивите е интелектуална собственост на неговото дружество, но агенция \"Железопътна администрация\" не му е издала сертификат за поддръжката им, въпреки че реално локомотивите са създадени от тази фирма и допреди две години са били обслужвани единствено от нея. Зам.-министърът на транспорта Велик Занчев в отговор заяви, че според него компаниите чрез медиен натиск се борят за работа. Той припомни, че от близо два месеца в публичното пространство вървят обвинения срещу БДЖ по най-различни поводи, докато именно сегашното ръководство е спасило железницата от фалит. \"Искам да си дадем ясна сметка, че БДЖ е националният жп превозвач, той е институция. Не може да се плюе, без да има доказателства\", заяви Занчев, цитиран от \"Фокус\". За конкретната поръчка ще бъде извършена спешна проверка и ако има нарушения, тя ще бъде прекратена, а виновните - строго наказани, обеща зам.-министърът.", "date": "2018.03.20", "title": "Фирми обвиниха БДЖ в нагласена поръчка, министерството видя свада на конкуренти"}
{"url": "https://www.dnevnik.bg/sport/2018/03/20/3149734_okrujnata_prokuratura_v_ruse_shte_razsledva_remonta_na/", "text": "Окръжна прокуратура - Русе, се е самосезирала по публикация в печатно издание и ще разследва ремонта на стадиона в града. Това потвърди пред \"Дневник\" окръжният прокурор Георги Георгиев. По случая е образувана прокурорска преписка и ще бъде направена проверка с оглед данни за извършено престъпление от общ характер на Градския стадион в Русе. \"Преценихме, че сега има нередности, и се самосезирахме, какъвто е законът. Определено в града се трупа недоволство. Вижда се, че ремонтът не е качествен, а това доведе и до отлагане на футболна среща. Поводът беше публикация в местния вестник \"Утро\", ако не се лъжа, от 14 март\", каза окръжният прокурор Георгиев. Преди седмица  мачът от 25-ия кръг на Първа лига между \"Дунав\" и \"Славия\" беше отложен , след като падналият дъжд наводни терена. Тогава от съдийската бригада прецениха, че около 40% от площта на игрището е заета от големи локви. Усилията на домакините да отводнят терена също не дадоха резултат. Теренът в Русе беше изграден преди по-малко от година с  1 милиона лева финансиране от Министерството на младежта и спорта.  Парите бяха предназначени за обновяване на терена и поставяне на осветление. Само четири месеца след първия мач, който се изигра на 28 април, настилката се оказа в изключително окаяно състояние. \"Дунав\" и общината в Русе обвиниха изпълнителя на проекта \"Тарктур\" ЕООД, която беше единствената допусната до участие в конкурса фирма. От фирмата пък обвиниха клуба, че е съсипал терена с неправилна поддръжка. Накрая спортният министър Красен Кралев обяви , че причината за лошото състояние на настилката са \"грешки в проектирането\". През септември миналата година той заяви, че ще проведе среща с кмета на Русе за окончателно разрешаване на проблема.", "date": "2018.03.20", "title": "Окръжната прокуратура в Русе ще разследва ремонта на стадиона"}
{"url": "https://www.dnevnik.bg/bulgaria/2018/03/20/3149747_niama_kak_do_vsiaka_dupka_da_ima_policai_obiavi/", "text": "Няма как на всяка дупка да има полицай. Но навсякъде ще дадем предписания. Там, където полицията види, че има нарушена пътна обстановка и проблеми с настилката, ние ще сигнализираме.\" Думите са на министъра на вътрешните работи Валентин Радев, цитиран от \"Нова телевизия\". Нареждането до всяка дупка да има полицай, който да предупреждава водачите, докато тя бъде запълнена,  дойде вчера от премиера Бойко Борисов  на извънредно заседание на правителството. Любопитното е, че Радев присъства на събирането, където е направена препоръката, но в стенограмата от заседанието не е отбелязано да не се е съгласил с премиера. Днес той обяви, че е разговарял с регионалния министър Николай Нанков по въпроса за дупките по пътищата. Радев коментира и темата с камерите по пътищата, като посочи, че акцентът трябва да е в събираемостта на глобите. \"Хората трябва да знаят, че рано или късно законът ще ги настигне. Ние и досега с наличните камери успявахме да установяваме нарушенията\", поясни Радев. Днес той се срещна с кметовете на населените места в Плевенска област, както и с ръководството на местната полиция. Една от темите е била искането на общините за дежурен полицай 24 часа в денонощието. \"Не можем да сложим дежурен навсякъде. Професионалното ръководство е направило карта. Ще има разположени мобилни екипи\", уточни Валентин Радев. Министърът увери, че районите, в които няма дежурен инспектор, ще имат достъп до полицейска услуга по всяко време. По повод дискусиите за  включването на частните охранители в борбата с престъпността  той обясни, че те само ще помагат, а полицията ще върши работата.", "date": "2018.03.20", "title": "Няма как до всяка дупка да има полицай, обяви министърът на вътрешните работи"}
{"url": "https://www.dnevnik.bg/detski_dnevnik/2018/03/20/3149743_zaiavleniia_za_iaviavane_na_maturi_sa_podali_55_hil/", "text": "Участие в държавния зрелостен изпит по български език и литература са заявили 55 167 зрелостници, а 44 850 - във втория задължителен изпит по предмет по избор. Матурите ще се проведат съответно на 21 и 23 май, съобщиха от просветното ведомство. И тази година най-много ученици – 13 820, са пожелали биология за втория си зрелостен изпит. Английски език са посочили 13 744, а география и икономика – 6904. За изпита по философия са подадени 3893 заявления. На матура по математика желаят да се явят 2479 зрелостници, а по история и цивилизация – 1305. Изпити по химия и физика се очаква да положат съответно 246 и 282 дванадесетокласници. Най-малко бъдещи абитуриенти са поискали да се явят на изпит по италиански език – 86. Общо 10 421 младежи са предпочели възможността в дипломите им да се впише средноаритметичната оценка от двата държавни изпита за придобиване на професионална квалификация вместо оценка от втора матура по общообразователен предмет.  За трети зрелостен изпит по желание са кандидатствали 782 ученици. Изпитите по желание ще са в периода от 29 май до 1 юни по график, който ще бъде обявен допълнително.", "date": "2018.03.20", "title": "Заявления за явяване на матури са подали 55 хил. зрелостници"}
{"url": "https://www.dnevnik.bg/sviat/2018/03/20/3149748_svatbenata_torta_na_hari_i_megan_-_s_limon_buz_i/", "text": "Сватбената торта на британския принц Хари и годеницата му  Меган Маркъл  ще бъде дело на калифорнийска сладкарка, позната на булката, съобщиха от двореца Кенсингтън. Клеър Птак има пекарна на име Violet Bakery в Лондон и преди време  Маркъл  я е интервюирала за лайфстайл сайта си The Tig. Птак използва сезонни и органични съставки в сладкишите си. За празничния повод тя ще направи торта с лимон, бъз и маслен крем, а украсата ѝ ще бъде от свежи цветя. \"Не мога да опиша с какъв възторг научих, че принц Хари и  Меган Маркъл  са ме избрали\", каза Птак. \"Още по-вълнуващо е, че ние действително имаме едни и същи ценности по отношение на произхода на храната, устойчивостта, сезонността и най-важното – вкуса.\" Хари и Меган ще се оженят на 19 май в параклиса \"Сейнт Джордж\" в Уиндзорския замък след близо двегодишна връзка. Наскоро  те съобщиха , че ще поканят хиляди британци да участват в празненствата по случай  сватбата им . 2640 души ще присъстват в замъка Уиндзор, за да видят пристигането на  булката  и  младоженеца  за церемонията и по-късно потеглянето им от замъка. Поканените ще бъдат избрани сред работещите в  благотворителните организации , на които двойката е патрон, местни ученици и граждани и 1200 души ще са от други населени места. Какво е известно досега за церемонията  четете тук .", "date": "2018.03.20", "title": "Сватбената торта на Хари и Меган - с лимон, бъз и маслен крем"}
{"url": "https://www.dnevnik.bg/bulgaria/2018/03/20/3149740_sudiiata_s_bednite_rodnini_v_primorsko_ostava_vremenen/", "text": "След близо двучасово обсъждане съдийската колегия на Висшия съдебен съвет (ВСС) реши Панайот Генков, известен от скандала с \"бедните\" магистратски роднини, получили право на строеж в Приморско, да остане и.д. председател на Административния съд в Бургас. Решението бе взето с 8 срещу 6 гласа. Съдът в Бургас няма титулярен ръководител отдавна. Миналата година конкурсът за избор на такъв се провали, след като  именно Генков се отказа изненадащо от надпреварата , а другите претенденти не събраха нужното мнозинство в своя подкрепа. Сега е обявен нов конкурс. До обсъждането за Генков се стигна след скорошно решение на съдийската колегия за промяна на правилата за предлагането на временните ръководители. Колегията реши, че при изтекъл мандат, оставка или прекратяване на правомощията на титуляра не шефът на по-горния съд, a съдийската колегия ще определя и.д. председател, и то измежду заместниците на титуляря, припомня defakto.bg. Aĸo пък нямa заместник, постът временно ще се заема от най-старшия съдия, a aĸo нямa нитo един съдия - и.д. ce предлага от по-горестоящия председател или от член на съдийската колегия. Номинацията на Генков дойде от  бившия председател на Върховния административен съд (ВАС) Георги Колев , който се мотивира с натрупания от Генков опит, \"личните му качества като отговорност и решителност\". Това се случи при налични заместници на титуляря на ръководния пост. Комисията по атестирането и конкурсите предложи на съдийската колегия временен шеф да стане зам.-председателят на съда - Станимира Друмева. Сегашният председател на ВАС Георги Чолаков се обяви против идеята, тъй като ще се влезе в процедура за изменение на влязъл в сила административен акт - по назначаването на Генков. Освен това в разговор с него Друмева заявила, че не знае за номинацията си и не иска да става временен шеф. Чолаков бе подкрепен от Боян Магдалинчев, който, преди да влезе в съдебния съвет, бе зам.-председател на ВАС - той коментира, че е недопустимо да се придава обратна сила на решение, взето през ноември миналата година. Против бе и Bepoниĸa Имoвa. Атанаска Дишева, която бе съдия във ВАС преди съвета, защити другата теза - в случая не става дума за нормативен акт, на който се придава сила, нито за индивидуален административен акт. Накрая попита дали изказванията на другите означават, че съдийската колегия няма право да смени нито един временен шеф на съд, назначен преди ноември 2017 г. - когато колегията промени правилата за избор на и.д. ръководители. В крайна сметка мнозинството реши, че новите правила за определяне на временни ръководители ще важат само занапред. Името на някогашния шеф на отделение във ВАС - Генков, нашумя през 2010 г., когато се оказа, че шест години по-рано дъщеря му Ваня Генкова - тогава студентка, се е регистрирала в община Приморско, а скоро след това получила като крайно нуждаеща се право на строеж върху 430 кв.м на Буруната в града срещу 1677 лв. По-късно крайно нуждаещата се от жилище студентка построява хотел и продава апартаментите на баща си, а после  те са продадени на бизнесмени с дела, решавани именно във ВАС, включително от отделението на баща ѝ. Преди време съдийската колегия реши още, че Генков, както и всички върховни магистрати, които желаят да станат административни ръководители, няма да подлежат на  проверка за професионални качества.", "date": "2018.03.20", "title": "Съдията с \"бедните\" роднини в Приморско остава временен шеф на бургаски съд"}
{"url": "https://www.dnevnik.bg/zdrave/2018/03/20/3149749_mejdunaroden_nauchen_ekip_s_bulgarsko_uchastie_napravi/", "text": "Мащабно изследване разкрива как 70 белтъка в човешкия организъм участват в поправката на ДНК и отваря широк фронт за нови фундаментални изследвания върху процеса и ефективността на противораковите терапии, съобщава пресцентърът на Българската академия на науките. Български учени съвместно с изследователи от Института по молекулярна клетъчна биология и генетика \"Макс Планк\" са открили точния механизъм, по който белтъците поправят наранения генетичен код в клетките - механизъм, който при онкологичните заболявания се изключва или поврежда и позволява на злокачествените клетки да живеят и да се разпространяват. Откритието е  публикувано  в престижния журнал Molecular Cell. Как работят клетките и защо това е важно  През целия живот на човека ДНК непрекъснато претърпява увреждания в резултат на множество външни и вътрешни фактори и трябва да бъде незабавно поправяна, за да се предотврати настъпването на мутации, геномна нестабилност и развитието на ракови заболявания, поясняват от БАН. Различните видове увреждания, настъпващи в ДНК, се поправят от голям брой белтъци, организирани в специфични пътища за поправка на ДНК. Тези белтъци трябва да бъдат координирани както пространствено, така и времево, за да се поправят ефективно комплексните увреждания на ДНК. Как това се постига от клетката все още е недобре разбрано поради сложността и бързата динамика на процеса. Този въпрос е особено важен, тъй като много противоракови лекарства или увреждат ДНК, или потискат функцията на определени белтъци, участващи в поправката й, поясняват още от академията на науките. Систематичното проучване на въздействието на такива лекарства върху цялостната координация на процеса на поправка може да доведе до нови открития по отношение на механизмите им на действие, да предложи нови приложения или да загатне възможни странични ефекти, смятат те. Какво са постигнали учените  Пробивът в разбирането на процеса на оздравяване на ДНК е на международен екип от изследователи от Института по молекулярна биология към БАН (ИМБ-БАН), СУ \"Св. Климент Охридски\", \"Макс Планк\" Института по молекулярна клетъчна биология и генетика (MPI-CBG), Биотехнологичния център и медицинския факултет на Техническия университет в Дрезден и Департамента по математика към Университета на Пенсилвания. Те са създали висококачествен кинетичен модел на динамиката на 70 ключови белтъка, участващи в поправката на ДНК, като за целта са използвали белтъци от специална медуза - единствените в природата, излъчващи светлина, така че да се проследи с точност движението им. За експеримента бил създаден и специален светлинен микроскоп. След продължителни наблюдения на процесите в клетката учените успели да групират белтъците въз основа на тяхното време на натрупване на местата на увреждане. Открили например, че белтъците, които синтезират нови участъци ДНК като част от процеса на поправка, се натрупват по различно време: белтъците, които синтезират ДНК без грешки, се натрупват в рамките на тридесет секунди, докато белтъците, осъществяващи синтеза на ДНК, при която възникват грешки, се натрупват минута по-късно. Механизмът, отговорен за забавянето на втората група белтъци, който е разкрит в хода на това проучване, дава възможност за осъществяването на прецизна поправка на сложни увреждания в ДНК, съобщават от БАН. А поправката на сложните увреждания е точно това, което предизвиква злокачественото мутиране на клетките. \"Първо клетките се мъчат много прецизно да поправят ДНК и ако не успеят, тогава се включва авариен механизъм, който е бърз, който ще спаси клетката, но на цената на това, че се натрупват нови мутации\", казва пред БНТ един от учените в екипа - доц. Стойно Стойнев от Институт по молекулярна биология към БАН. \"Нормалните клетки могат да спрат и да изчакат, докато се поправят, докато раковите клетки в повечето случаи не могат да спрат, този механизъм също им е повреден и умират\", пояснява той. Учените, установили също и че някои от новите онколекарства могат да забавят прецизния ремонт на клетката, но предстоят още много изследвания в тази посока на базата на откритието. От БАН се надяват екипът им да бъде поканен от някоя иновативна фармацевтична компания за продължаване на изследването.", "date": "2018.03.20", "title": "Международен научен екип с българско участие направи стъпка напред в лечението на рака"}
{"url": "https://www.dnevnik.bg/bulgaria/2018/03/20/3149752_zapochna_poseshtenieto_na_prezidenta_radev_v_izrael/", "text": "Започна официалното посещение на президента Румен Радев в Израел. Той ще остане в страната до 22 март по покана на Реувен Ривлин. Визитата на българския държавен глава е в контекста на 75-ата годишнина от спасението на българските евреи и 70-ата годишнина от създаването на Държавата Израел, информира прессекретариатът на държавния глава. Посещението на Радев е в продължение на политическия диалог на най-високо равнище между двете страни. Сред темите на срещите на българския държавен глава ще са възможностите за задълбочаване на сътрудничеството във всички области от взаимен интерес, в това число в сферата на сигурността, борбата с тероризма, икономиката и инвестициите. Българският държавен глава беше посрещнат от израелския си колега с официална церемония в президентския дворец в Йерусалим, след което се проведоха пленарни разговори на официалните делегации на България и Израел. По-късно Радев се срещна с организациите на българските евреи в Израел, които определи като естествен мост за развитие на двустранния обмен в областта на образованието и културата. \"Вие сте най-добрите посланици на България в Израел, защото вие винаги сте били наши приятели\", подчерта държавният глава. Президентът изрази признателността си за ентусиазма, с който българските евреи пазят традициите и духа на двустранните отношения със създадените клубове, организации и сдружения. \"С президента Ривлин споделяме обща позиция, че връзките между България и Израел трябва да бъдат много по-активни и ползотворни във всички области, не само по отношение на икономиката и инвестициите\", посочи още държавният глава. В изказването си президентът Радев обяви, че безпрецедентният акт на спасяването на българските евреи през Втората световна война с основание е повод за гордост за всеки българин. По думите му това не се дължи на случайност, а на изградените вековни връзки между българи и евреи. \"Нашата еврейска общност в България винаги е била интегрирана пълноценно и е била неразделна част от българското общество. Винаги българските евреи са били рамо до рамо със своите български съграждани в борбите на българския народ, както и в челните редици на науката, образованието и изкуството в България\", подчерта още Румен Радев.", "date": "2018.03.20", "title": "България предлага на Израел сътрудничество в технологиите и антитероризма (допълнена)"}
{"url": "https://www.dnevnik.bg/sviat/2018/03/20/3149715_a_kakvo_idva_sled_putin/", "text": "С най-доброто си представяне на избори в цялата си политическа кариера президентът Владимир Путин бе преизбран с лекота за следващия си шестгодишен мандат, но тягостният въпрос какво ще стане след края на неговото управление вече се задава на руския хоризонт. В изявата му след изборната победа в неделя, Путин незабавно бе попитан какви са му плановете за след 2024 година. Питането беше отражение на неспокойствието в Русия заради въпроса с приемствеността, който ще бъде основна част от политическия пейзаж в близко бъдеще. Путин събра близо 77% от вота и полира имиджа си на лидер, радващ се на огромна обществена подкрепа. Това ще му даде повече поле за маневриране при обмислянето на избора си: да подготви надежден приемник, да премахне ограничението за максимален брой последователни мандати или да създаде нов властови пост, за да може да продължи да дърпа юздите, след като приключи четвъртият му мандат. Всички тези опции ще останат на масата и Путин вероятно ще почака още няколко години, преди да направи избора си. Запитан дали може да подеме инициативата за промени в конституцията, той отговори с характерната си сдържаност и каза, че \"още\" няма планове. Също така се присмя на идеята да си вземе шестгодишна почивка, след което отново да стане президент през 2030 г. \"Това е малко нелепо, нека пресметнем. Александър Баунов, анализатор в Московски център \"Карнеги\", каза, че ще бъде добре за Путин \"да напусне президентския пост с рекордно висок резултат\", тъй като теоретично това е последният му президентски мандат. \"Последният му мандат на този пост. . . ще бъде период на преход във властта. Много по-лесно е да влезеш в този властови преход, когато имаш този особено висок резултат\", каза Баунов. През последните няколко години Путин методично сменя членовете на кабинета и губернаторите на административно-териториалните единици на Руската федерация. Някои от тях, например губернаторът на Тулска област Алексей Дюмин, на 45 години, и министърът на икономическото развитие Максим Орешкин, на 35, са спрягани за негови потенциални приемници. Скептици отбелязват обаче, че макар и Путин да възнамерява да остане на власт, Кремъл може умишлено да насърчи раздухването на слухове за негов приемник, за да види как елитите и широката общественост ще реагират. 65-годишният руски лидер остава в добра физическа форма, продължава да играе хокей на лед и да се занимава с други активни дейности, така че може да бъде достатъчно здрав да продължи и след 2024 година. Ходът на китайския лидер  Си Цзинпин  да премахне ограничението за максимален брой президентски мандати може да се окаже изкушаващ пример за руския лидер. Си бе един от първите чуждестранни лидери, които поздравиха Путин за победата. Путин спази ограничението от максимум два последователни мандата, когато през 2008 г. зае премиерския пост и остави дългогодишния си сътрудник  Дмитрий Медведев  да служи като президент по заместване за четири години. особено заради решението му да позволи на Запада да предприеме военни действия в Либия, които доведоха до падането от власт и смъртта на дългогодишния лидер  Муамар Кадафи . След като си върна президентския пост през 2012 г., Путин се фокусира върху укрепването на руското влияние в света и смело се опълчи на Запада. Връхна точка на тази политика бе  руската анексия на Кримския полуостров  през 2014 г. и подкрепата за сепаратисткия бунт в Източна Украйна - действия, които доведоха до западни санкции и предизвикаха напрежение, каквото не бе виждано от времето на студената война. Путин се самоизтъква като защитник срещу ръководените от САЩ заговори Русия да бъде изолирана и отслабена. Тъй като тези обтегнати отношения със Запада не дават никакви признаци на подобрение, трудно бихме си представили как той ще напусне поста през 2024 г. Въпреки че тези конфронтации изостриха икономическите несгоди на Русия, те засилиха  патриотичните настроения в Русия  и увеличиха подкрепата за Путин. \"Ако руски лидер е добре дошъл и приет като личен приятел, ако се усмихва от сутрин до вечер редом до различни западни лидери, това поражда подозрения тук у дома\", каза Баунов. \"Но ако руски лидер е силно критикуван от Запада, от медии и политици, това означава най-вероятно, че той прави всичко по силите си да защити националните интереси на Русия.\" Татяна Орлова, 67-годишна пенсионерка от Санкт Петербург, гласувала за Путин, го нарича \"Моля се на Бог за него\", добави тя. Въпреки че опълчването срещу Запада се възприема добре от руснаците, има спад в стандарта на живот, предизвикан от комбинирания удар от санкции и ниски цени на петрола. Мнозина са недоволни от работата му във вътрешен план и очакват от него да повиши заплатите, да оздрави боледуващите здравна и образователна система и да модернизира разпадащата се инфраструктура. \"Преди шест години всички бяха добре финансово, хората купуваха коли, апартаменти\", каза 34-годишната Ирина Коровина, която е гласувала в Екатеринбург за Путин. \"Сега нещата са по-трудни. Хората пестят от храна, от дрехи. Иска ми се нещата да станат пак такива, каквито бяха.\" По-рано този месец Путин постави за цел 50-процентно увеличение на руския БВП на глава от населението до средата на следващото десетилетие, но не даде много подробности как може да бъде постигнато това. В  речта си за състоянието на нацията  той размишляваше върху опасенията, че Русия ще изостане от други страни, ако не прави повече иновации. \"Вече имахме две икономически кризи, предизвикани от прекомерното разчитане на петрола и газа: през 2008-2009 г. и през 2014-2015 г. цените на петрола се сринаха\", каза Крис Уефър от консултантската компания \"Макро\". \"Малко като в цитата от Оскар Уайлд, \"Един път е зла участ, втори път изглежда небрежност\", но в случая на Русия два пъти бе зла участ, а третият ще изглежда като небрежност\", каза Уифър. \"Мисля, че правителството отчаяно се бори Обещанията на Путин да избави постепенно Русия от огромната ѝ зависимост от износа на петрол, газ и други суровини надали скоро ще се реализират и плановете за насърчаване на икономическия растеж може да се окажат трудни за прилагане. Въпреки това икономическите проблеми вероятно няма да представляват значителна заплаха за неговото управление. В Русия понякога има на отделни места протести заради икономически проблеми като намаляване на заплатите, но няма национално движение и много профсъюзи са под контрола на работодателите. Изборите в неделя още повече маргинализираха разделената опозиция. Дори сигналите на много места за незаконно пускане на допълнителни бюлетини в урните и жалбите от наблюдатели и опозиционни активисти за принуждаване на гражданите да гласуват, за да увеличат избирателната активност, няма да накърнят победата на Путин в очите на повечето руснаци. \"Поне ще имаме стабилност - това все пак е нещо\", заяви 20-годишната студентка Екатерина Корнилцева в Екатеринбург, също гласувала за Путин. Елена Соловьова от Санкт Петербург, 43-годишна мениджърка, каза, че е гласувала за други в минали избори, но този път е дала гласа си за Путин, защото \"не желая никакъв срив, който да влоши живота ми или този на децата ми\". В краткосрочен план Путин може да направи промени в правителството и структурите за сигурност, за да изпробва нови имена и да прецени дали са годни за негови приемници. Те вероятно ще са млади технократи, \"които нямат политическо минало и идеологически пристрастия\", каза базираната в Париж анализаторка Татяна Становая. Ако не намери сериозен кандидат до средата на мандата си и вижда пред себе си \"страх и безпокойство... то Путин ще се изкуши още повече да остане на власт\", добави тя. /БТА", "date": "2018.03.20", "title": "А какво идва след Путин"}
{"url": "https://www.dnevnik.bg/sport/2018/03/20/3149882_cska-sofiia_se_oplaka_ot_teror_zaradi_nakazanieto_na/", "text": "ЦСКА-София\" се оплака от атака срещу клуба заради  наказанието на нападателя Фернандо Каранга . Голмайсторът на Първа лига беше санкциониран да не играе един мач и да плати глоба от 6000 лева по две провинения. Спирането на състезателните му права е \"за обида на един или повече зрители\", за което има и глоба от 3000 лева. Другите 3000 лева глоба са \"за показване на неприличен жест без форма на дискриминация\". След наказанието на нападателя от клуба разпространиха отговор чрез официалния си сайт, в който осъдиха действията на Дисциплинарната комисия. \"Изумени сме как нито една комисия на БФС не се сезира за действията на футболиста от \"Лудогорец\" Сисиньо  в мача с \"Берое\" , а за състезател на ЦСКА се действа светкавично\", пишат армейците. От клуба обясниха, че ръководителите на другите отбори изпитват страх, че \"ЦСКА може да стане шампион\". \"Има защо да се страхувате. Ние няма да оставим нещата така и ще вземем всички законови мерки да спрем терора върху нашия клуб. Ние сме ЦСКА и ще се борим докрай\", завършва писмото на \"ЦСКА-София\".", "date": "2018.03.20", "title": "\"ЦСКА-София\" се оплака от терор заради наказанието на Каранга"}
{"url": "https://www.dnevnik.bg/politika/2018/03/20/3149886_sds_shte_predloji_prez_april_svoia_koncepciia_za/", "text": "В средата на април членовете на СДС ще обсъдят своя концепция за обединение вдясно. това се разбра от думите на лидера на партията Божидар Лукарски в ефира на БиТиВи. Смятаме, че трябва да се предложи на народа ясна кауза, с ценности, с конкретни решения, обяви той. В отговор на въпрос посочи, че за да се говори за коалиция вдясно, на мястото на разпадащия се Реформаторски блок, първо трябва да се уточнят ценностите и геополитическата й насоченост. Първо трябва да решим дали гледаме по-либерално или по-дясно и патриотично, посочи Лукарски, а по въпроса за геополитиката даде пример с това, че са налице опити България да бъде теглена към орбитата на Кремъл. Според него неотдавнашният член на Реформаторите - Движение \"България на гражданите\" не предлага път за обединение, освен това партията преди да иска оставката на правителството първо трябвало да си оттегли кадрите във властта. Лукарски напомни, че кадри на ДБГ оглавяват Комисията за защита на потребителите, тази за метрологичен надзор и Българската агенция за инвестиции. Отрече СДС да е водил вече разговори за коалиции с когото и да било, включително и с \"Обединени патриоти\", с които си делят една сграда.", "date": "2018.03.20", "title": "СДС ще предложи през април своя концепция за обединение вдясно"}
{"url": "https://www.dnevnik.bg/sviat/2018/03/20/3149896_stivun_hoking_shte_bude_pogreban_do_njuton_i_darvin/", "text": "Британският физик Стивън Хокинг, който почина миналата седмица на 76 години, ще бъде погребан до някои от най-прочутите имена в световната наука като сър Исак Нютон и Чарлз Дарвин. Това потвърди Уестминстърското абатство, където лежат тленните останки и на 17 монарси и някои от най-важните фигури в британската история. По-късно тази година в абатството в центъра на Лондон ще бъде отслужена благодарствена молитва в памет на най-популярния учен от нашите дни. Тогава ще бъдат положени и останките на Хокинг като проява на изключителна чест и почит към човека, който на 21 години започва да страда от деградация на периферната нервна система, довела го до почти пълна парализа. Това не му попречи да изследва сложни теми като възникването на вселената и естеството на черните дупки и времето. Някои сочат, че той не е лауреат на Нобелова награда и че е по-скоро много умел популяризатор на сложни за обяснение теории. Но от Уестминстърското абатство казаха, че \"е напълно подходящо останките на професор Стивън Хокинг да бъдат погребани тук, близо до забележителните му колеги учени\". Нютон е погребан в абатството през 1727 г., а близо до него е положен и Дарвин през 1882 г. Последните големи изследователи, на които е оказана такава чест, са Ърнест Ръдърфорд, един от пионерите в ядрената физика, през 1937 г., и Джоузеф Джон Томпсън, откривателят на електроните, през 1940 г.", "date": "2018.03.20", "title": "Стивън Хокинг ще бъде погребан до Нютон и Дарвин"}
{"url": "https://www.dnevnik.bg/politika/2018/03/20/3149893_kurdjali_e_v_dushata_na_vseki_politik_koito_go_e/", "text": "Няма случай, при който политик да е посетил Кърджали и градът да не е останал в душата му. Това смята кметът на града Хасан Азис. Коментарът му в ефира на БиТиВи е в отговор на въпрос за коментар на турския президент Ердоган. На 10 март в своя реч той обяви за Кърджали и още няколко града в различни страни, че \"те са част от нашите душевни граници\".  Азис разказа, че преди 10 г. като премиер Ердоган посетил Кърджали и останал с няколко часа повече от предвиденото заради топлия прием, който получил.Същото се случило и при посещението на Георги Първанов, когато бил президент, а бившият посланик на САЩ Джеймс Пардю пък останал цяла седмица. Аз съм сигурне, че Кърджали е дълбоко в душата и на почетния председател на ДПС Ахмед Доган, обяви Азис. Според него само добрите знаци в думите на Ердоган трябва да бъдат разчетени, макар че от друга страна се солидаризирал с  позицията на Министерството на външните работи по случая . По темата за частната охрана в малките населени места Азис посочи, че разбира защо колегите му прибягват до нея. Разказа, че създаването на общинска полиция не е алтернатива, защото струвала скъпо, а организирането й отнемало почти цял мандат на кмет. Не искаме да изземваме функциите на полицията, но се чувстваме отговорни като кметове за опазването на обществения ред особено в малките населени места, обясни Азис. За нас частната охрана е крайно решение, но кметовете са принудени да прибягват до него, допълни той. В отговор на въпрос за проблеми с язовирите край Кърджали, кметът посочи, че държавата чрез НЕК отговаря за едноименния язовир, но посочи като проблем за общините вменяването им на такива отговорности без да е предвиден бюджет за тях. Според него трябва да се направят промени в Закона за водите, да се направи класификация на язовирите и да се предвидят средства, които да се дават на общините, на които се вменяват такива ангажименти. Посочи, че в момента кметовете не могат да дават язовири под наем, а само на концесия, но никой не ги и искал заради задълженията, които трябва да поемат концесионерите.", "date": "2018.03.20", "title": "Кърджали е в душата на всеки политик, който го е посетил, смята кметът на града"}
{"url": "https://www.dnevnik.bg/evropa/2018/03/20/3149630_frenskite_obshtini_vse_poveche_se_mobilizirat_sreshtu/", "text": "Френските общини все повече се мобилизират срещу \"светлинното замърсяване\", заяви Асоциацията за защита на нощното небе и околна среда (ANPCEN), цитирана от \"Франс прес\". Асоциацията обозначи днес 374 общини като \"звездни градове и села\" за усилията им в защита на нощното небе и нощната околна среда. Заедно с обозначените преди това френските общини, удостоени с една до пет звезди, вече са общо 574. Според председателя на асоциацията Ан-Мари Дюкру има още много работа да се свърши, но важното е осъзнаването на проблема. Гасенето на светлините през нощта се е превърнало в нещо обичайно и се практикува от 12 000 френски общини. Вече е доказано, че гасенето на светлините нощем не води до увеличаване на престъпността. Мерките помагат и за икономията на електроенергия - през 2017 година новоудостоените общини са спестили 6 милиона евро, отбелязва Дюкру. Наименованието \"звездни градове и села\" съществува от 2009 година и се присъжда за четири години. Общините представят досие, за да се кандидатират. Удостоените днес 374 - с население между 18 и 61 000 души - са избрани сред общо 500 кандидатствали. В същото време според Асоциацията за защита на нощното небе и околна среда 91 процента от удостоените общини не упражняват необходимия контрол над осветлението на витрините и фасадите въпреки наредбата от 2003 година, налагаща забрана на светлините след 1 часа през нощта. Защитниците на нощта изтъкват отражението на \"светлинното замърсяване\" върху околната среда и здравето на хората и животните. При хората настъпва разстройване на биологичния часовник, който регулира биологичните и хормоналните функции, а при животните се нарушават ориентацията и репродуктивните способности. Активистите са обезпокоени и от бума на ЛЕД осветлението, което консумира по-малко енергия, но цял разред от тези осветителни тела излъчват прекалено бяла светлина./БТА", "date": "2018.03.20", "title": "Френски общини се мобилизират срещу \"светлинното замърсяване\""}
{"url": "https://www.dnevnik.bg/photos/2018/03/20/3149655_fotogaleriia_svetovnite_snimki_na_denia_-_20_mart_2018/", "text": "Залез над храма \"Златната планина\" в Банкок, Тайланд.", "date": "2018.03.20", "title": "Фотогалерия: Световните снимки на деня - 20 март 2018 г."}
{"url": "https://www.dnevnik.bg/sport/2018/03/20/3149843_avtorut_na_doklada_za_ruskiia_doping_podkrepi/", "text": "Спортистите трябва да имат разрешение за използване на забранени вещества с медицинска цел. Това е становището на  професор Ричард Макларън , който разследваше допинг скандалите в руския спорт, довели до изхвърляне на страната от олимпийските игри в Рио де Жанейро и Пьонгчанг и от международната лека атлетика. \"Разрешенията за терапевтична употреба (TUE) имат място в спорта. Въпросът е, че всичко трябва да се обсъди много внимателно и позволенията да се конкретизират\", обясни Макларън пред радио Би Би Си. Повод за коментара му бяха последните събития, свързани със звездите на британското колоездене. Наскоро  Комисията за спорт, култура и медии в британския парламент  обвини сър Брадли Уигинс и колоездачния отбор \"Скай\" в \"преминаване на етичната граница\". Според комисията от британския тим са използвали забранените вещества не за медицински цели, а за подобряване на представянето на колоездача. \"Състезателите трябва да имат право да ги ползват, но наистина само когато това е с медицинска цел, а не за да се злоупотребява\", добави професор Макларън. Подобен скандал на този с Уигинс има и с друг колоездачен шампион от \"Скай\" - Крис Фрум. Британецът, който е четирикратен победител в \"Тур дьо Франс\" и спечели испанската Вуелта през 2017 г.,  даде положителна проба за салбутамол . Веществото се предписва на състезатели с дихателни проблеми, но се смята, че при прекомерна употреба помага за подобряване на представянето. Мненията в колоезденето за употребата на забранени вещества с терапевтична цел са изключително разделени. Друг колоездач на \"Скай\" - Герант Томас, призова подобни вещества да бъдат забранени изцяло, за да няма различно тълкуване на ситуациите.", "date": "2018.03.20", "title": "Авторът на доклада за руския допинг подкрепи изключенията за терапевтична употреба"}
{"url": "https://www.dnevnik.bg/sport/2018/03/20/3149797_jujna_koreia_shte_razdade_bonusi_na_stoinost_25/", "text": "Министерството на културата, спорта и туризма на Южна Корея ще раздаде бонуси на обща стойност 2.5 милиона евро (3.3 милиарда вона) на участниците и треньорите в олимпийските и параолимпийските игри в Пьонгчанг. Общо 254 души ще получат премии. От тях 186 представяха Южна Корея на олимпийските и 68 на параолимпийските игри, съобщава агенция Yonhap. Всеки олимпийски шампион ще получи по 48 хиляди евро, а сребърните и бронзовите медалисти съответно 23 и 19 хиляди хиляди. За треньорите предвидените суми са по-високи – 60 хиляди за старши треньорите на златните медалисти и 45 за помощниците. Спортистите, които нямат отличие от игрите, ще получат по 2300 евро. Разпределените суми съответно за олимпийския и параолимпийския комитет са 1.9 милиона евро и 603 хиляди евро. Южна Корея, която беше домакин на олимпийските игри, завърши турнира със 17 отличия – пет златни, осем сребърни и четири бронзови медала. В класирането по медали страната беше седма. На параолимпийските игри, които бяха закрити на 18 март, домакините се отчетоха с един златен и два бронзови медала.", "date": "2018.03.20", "title": "Южна Корея ще раздаде бонуси на стойност 2.5 милиона за олимпийците и параолимпийците"}
{"url": "https://www.dnevnik.bg/sport/2018/03/20/3149888_hosep_guardiola_shte_investira_v_katalunski_restorant/", "text": "Мениджърът на \"Манчестър сити\"  Хосеп Гуардиола  има сериозни намерения да се задържи дълго в Северозападна Англия. Испанецът, който уверено води тима си към титла във Висшата лига, постоянно е спряган с подписване на нов дългосрочен договор. Освен това Гуардиола ще започне и бизнес в Англия, разкриха медиите в родината му. Гуардиола, заедно с близките си приятели и колеги при \"гражданите\" Чики Бегиристайн и Феран Сориано ще инвестират в ресторант в града. Заведението ще носи името \"Вкусване\" (Tasting от англ.), а партньор на футболните специалисти ще бъде шеф Пако Перес. Кулинарът е сред най-известните в Испания, като притежава два ресторант, които са наградени с две  звезди \"Мишлен\"  - \"Мирамар\" в Ланса и \"Енотека\" в Барселона. Перес също така има ресторант с една звезда в Берлин. За да отворят ресторант в Манчестър Гуардиола и колегите му ще си партнират с местната фирма Fazenda. Нейният директор Томас Моние вече изрази задоволството си, че ще може да работи както с тримата футболни специалисти, така и с шеф Перес. \"Ресторантът трябва да пренесе каталунската култура на Острова. В него ще предлагаме типични ястия от региона, както и отбрана селекция каталунски вина\", съобщиха от екипа на Гуардиола. \"Вкусване\" ще разполага със 120 места на три етажа.", "date": "2018.03.20", "title": "Гуардиола ще инвестира в каталунски ресторант в Манчестър"}
{"url": "https://www.dnevnik.bg/sport/2018/03/20/3149908_jestut_na_karanga_bil_obshtestveno_nepriemliv/", "text": "Жестът с прерязването на гърлото, който няколко пъти нападателят на ЦСКА Фернандо Каранга прави след гол, е обществено неприемлив, обяви председателят на дисциплинарната комисия Юрий Кучев. Бразилецът беше наказан за една среща, но санкцията е не заради жеста след  попадението срещу \"Левски\" , а заради вдигнатия надуваем фалос след мача. \"Всички длъжностни лица са описали деянието. Имаме и сезиране от страна на \"Левски\", където са описани двата инцидента - с предмета, изнесен след срещата, и жеста. За този фалос, който разнася из терена, наказанието е една среща лишаване от състезателни права и 3000 лева глоба\", каза Кучев пред \"Нова телевизия\". \"За жеста с рязането на главите - определено считаме, че е обществено неприемлив. В тази обстановка, в която живеем, е неприемлив. За него той е глобен с още 3000 лева\". Каранга направи същия жест и в предния кръг след победния гол срещу \"Пирин\", но  тогава наказание нямаше . Правил го е и в предходни мачове, но също без последствия. Кучев приветства  \"Левски\" за подадения сигнал . \"Поздравявам \"Левски\", че те са може би първият отбор, който ни сезира официално за нещо. Аз от десетина години приканвам клубовете да реагират, когато се чувстват ощетени\", каза председателят на комисията. Каранга ще пропусне домакинството на \"Ботев\". Червените  реагираха остро срещу наказанието му и заявиха, че ще предприемат всички законови мерки , за да спрат терора срещу клуба. От \"Българска армия\" обясниха, че ръководителите на другите отбори изпитват страх, че \"ЦСКА може да стане шампион\". \"Има защо да се страхувате\", добавиха червените.", "date": "2018.03.20", "title": "Жестът на Каранга бил обществено неприемлив, комисията приветства \"Левски\" за сигнала"}
