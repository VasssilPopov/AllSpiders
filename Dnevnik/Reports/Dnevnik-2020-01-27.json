{"url": "https://www.dnevnik.bg/sviat/2020/01/27/4021081_za_ruskite_interesi_rabotiat_v_pravitelstvoto/", "text": "Всички партии в българското правителство и парламента, както и почти всички български всекидневници работят за руските интереси. Това е особено видимо в прокарването на енергийни проекти, които или противоречат на икономическата логика (като продължаването на \"Турски поток\" през България), или директно заплашват националната сигурност (АЕЦ \"Белене\"). На Балканите, политическите елити с готовност прегръщат руския авторитарен модел, което пасва на доминиращите в района механизми за \"пленяване\" на държавата от частни интереси. Хората, които взимат решенията, стават колаборационисти на Москва и това сътрудничество се гарантира и чрез корупционна рента, която те си извличат от руски мащабни инфраструктурни и енергийни проекти. На фона на нежеланието, с което Европейският съюз се ангажира политически с Югоизточна Европа, САЩ отново се превръщат в незаменим контрабаланс на дестабилизиращите сили на Балканите. Засиленото американско дипломатическо присъствие в района през 2019 г. трябва да бъде последвано от също толкова силни действия за борба с корупцията и прането на пари, както и за изграждане отново на демократичните институции като бент срещу зловредно чуждестранно влияние. Това са само част от заключенията на доклад на Центъра за изследване на демокрацията за механизмите на руското влияние след 2014 г., изработен с помощ от 10 изследователи и разследващи журналисти от района. Авторите благодарят за съветите и координацията на десетки представители на структури на НАТО, ЕС, Държавния департамент и три външни министерства в Европа, неправителствени организации в САЩ и Европа, на посланика на САЩ Ерук Рубин и др. Той е третият от поредицата \"Кремълският наръчник\" и бе представен миналата седмица във Вашигтон в Центъра за анализ на европейските политики (Center for European Policy Analysis). В анализа са обхванати 8 държави, включително от ЕС и НАТО: България, Албания, Северна Македония, Сърбия, Косово, Босна и Херцеговина и Черна гора.      \"Дори управляващата ГЕРБ и коалиционните ѝ партньори от Патриотичния фронт фактически прегърнаха от 2016 г. насам повечето от прокарваните от Кремъл енергийни проекти, макар на думи партията на Бойко Борисов да се обявява за реализиране на стратегическите евроатлантически цели на България\", се казва в текста. В него се посочва, че \"Атака\" е най-откровено проруската партия в България, но за Кремъл тя е периферен играч и основните му операции за политическа намеса са фокусирани върху структурно важни политически сили, включително основните управляващи и опозиционни партии. \"БСП е най-популярната промосковска партия в България, както и най-голямата опозиционна група в парламента. Партията не е евроскептична и общо взето следва евроатлантическата ориентация във външната политика, но в тандем с други по-малки, но много влиятелни партии като ДПС и АБВ, системно работи да прокарва руския икономически дневен ред в България. Те са особено активни в лобирането на мащабни инфраструктурни проекти. Медии и групи за натиск В допълнение, руското медийно влияние минава през няколко малки кабелни телевизии като \"Канал 3\" и \"Алфа\" и поне 3 вестника (\"Дума\", \"Земя\" и \"Атака\"), директно свързани с Русия било през собствениците си или чрез влиянието върху съдържанието на това, което те излъчват и печатат, пишат авторите. \"Част от най-многотиражните всекидневници като \"Телеграф\", \"Труд\", \"Монитор\" и \"24 часа\" разпространяват руска пропаганда чрез специално внимание върху това колко правилна била руската външна политика в Европа, Близкия изток и Латинска Америка, колко важни са за Европа, България и Балканите руските енергийни проекти и колко отвратителни са евроатлантическите ценности. Общото между всички тези издания е, че са свързани с мрежи с тесни бизнес връзки с Русия - като тази на един от българските медийна магнати и депутат Делян Пеевски. Медии под руско влияние станаха и платформи за свързани помежду си проруски политици, журналисти и интелектуалци, които омешват в едно пропагандирането на санкционирано от Кремъл говорене за консервативни и традиционни ценности навсякъде, където се появи съответна възможност в обществения дебат - особено когато става дума за социален пол, ЛГБТ или традиционното семейство.\" В доклада се посочва, че особено непрозрачно е положението при онлайн медии и групи в социалните мрежи, където се постига влияние почти без инвестиране на средства. Отвъд повсеместният за района проблем с неясните крайни собственици на медиите, олигархизирането на медийните пазари (и то от мрежи, тясно свързани с бизнес с Русия), слабото прилагане на закона, зависимостта на медиите от големи рекламодатели на иначе малък пазар за реклами ситуацията се усложнява и от силните политически връзки с хора в управлението. Първо, тези мрежи подкрепят концентрацията на публични и частни средства в конкретни медии, често свързани с руската външна политика или проруски частни интереси. Второ, комбинацията от притежаване на медии и участие в политиката предоставя на националното правителство мощен инструмент за ефективен контрол над това, което се пише и говори в полза на честни и руски политически и икономически интереси. Това става, независимо, че в официалната си позиция правителството може да изглежда балансирано и неутрално по същите тези въпроси, обясняват авторите на доклада. При това Русия не оставя всичко на местни олигархични мрежи. Чрез религиозни, културни и неправителствени организации и групи тя се опитва да обърква, дезориентира, манипулира, да сее нестабилност и напрежение, да съживява стари конфликти, сред общности, избиратели и населението на страни в района, които не могат да се нарекат русофили. Нещо повече - тези групи могат и без директна намеса в процеса за взимане на решения да създадат бързо атмосфера, която да принуди правителството да промени свое решение.      \"Отслабването на притегателната сила на Европейския съюз оставя властови вакуум в Югоизточна Европа, който авторитарни сили като Русия са готови да запълнят\", казват авторите. \"Кремъл се възползва от отстъплението на демокрацията и всеобщото завладяване на държавата и нейните нефункциониращи институции, за да засили икономическото и политическото си влияние в региона. Докато руската икономическа мощ в Югоизточна Европа отслабва след налагането на санкции от страна на ЕС и НАТО през 2014 г., цялостната й способност да влияе на националните политики остава значителна и дори придобива по-голяма ефективност.\" Растящата роля на авторитарни държави в политиката и икономиката на Югоизточна Европа още повече бетонира мрежите за превземане на държавата, които контролират ключови процеси при взимането на решения. От своя страна, това подкопава доверието към помощта за демократични реформи, идваща от евроатлантически партньори, каквато е политиката на ЕС за превръщане на върховенството на закона, свободните медии и независимото правораздаване в критерии за достъп до еврофондове. \"Виваком\", КТБ, \"Турски поток\" и АЕЦ \"Белене\" Конкретно за България в доклада се дават примери за ролята на Русия не само в натоварването на българския данъкоплатец с многомилиардни проекти като АЕЦ \"Белене\" и \"Турски поток\", но и спорния, според авторите, модел на \"Лукойл\", позволяващ на компанията да плаща малки данъци в страната, макар да е доминираща сила в петролния сектор. Авторите обръщат внимание и на това, че значителна част от инвестициите, които прави \"Лукойл\", се отчитат като идващи не от Русия, а от Холандия, тъй като преминават през регистрирано там дружество. През руската държавна банка ВТБ властите в Москва участваха в Корпоративна търговска банка, заеха страната на Делян Пеевски в конфликта, довел до ликвидирането ѝ и финансираха придобиването на \"Виваком\", но и по този начин получиха огромен контрол над стратегическата комуникационна инфраструктура на страната през Национално Управление \"Радио и телевизионни станции\" (НУРТС), се казва още в текста. За продължението на \"Турски поток\" се напомня, че както и да се представя прераждането в него на \"Южен поток\" като икономически, а не геополитически, вариант на оригинала, той си остава най-важният политически проект на Русия в района. Въпреки усилията на българското правителство да го \"излъска\" като отговарящ на европейските изисквания, той е белязн от повторение на недостатъците на \"Южен поток\" - прибързано прокарване на решенията през парламента в противоречие на принципите за национална енергийна сигурност, набързо проведени общектвени поръчки със странни компании за европейския пазар, предварително определени руски доставчици и растящ натиск от Москва и Белград да се започне строителство на тръбата. България прие новия проект и се отказа от опити да търси компенсации в следващите 10 години по съществуващият договор за доставки през Украйна до 2030 г. Всъщност, още през 2006 г. българското правителство допусна споровете с \"Газпром\" да се решават не в неутрална страна, а в арбитражен съд към Търговската камара на Русия. \"По време на преговорите за \"Турски поток\" руското правителство \"караше колата\" и насочваше диалога, докато българските политици гледаха на споразумението като на услуга, направена от Русия на България, вместо като на сделка между равнопоставени партньори, от която печелят и двете страни.\" Други милиарди левове са похарчени от България за АЕЦ \"Белене\" без икономическо и енергийно основание, продължават авторите. През 2008 г. бе подписан доовор за строителство за 4 млрд. евро, от които бяха похармени около 2 милиарда от иначе оскъдните фондове на държавния енергиен холдинг. Макар проектът да бе формално замразен през 2012 г., рентата, идваща от изразходването на тези ресурси, захранва силни ядрени лобита от експерти, политици и консултанти в страната, способни да монополизират обществения дебат по темата. Същата партия, която замрази \"Белене\", го размрази през 2017 г. \"Изпълнението на проекта допълнително ще вкара българското правителство в асиметрични и скъпи икономически отношения с Русия, които в бъдеще може да се превърнат в лостове за политически изгоди. БЕХ вече е вкаран в дългова спирала, която вероятно ще се ускори с рестартирането на проекта.\" Авторите припомнят, че правителството извлича аргументи от много спорен и все още не напълно публичен доклад на БАН, от който се оттеглиха няколко дъши заради несъгласие. Припомня се и изключително високата степен на невероятност да се получат финансовите и икономическите условия, които да оправдаят строителството на втора АЕЦ: \"среден и непрекъснат годишен растеж на икономиката между 3 и 4 процента от БВП в следващите 25 години, увеличаване на населението на България с 300 000 души и ръст на потреблението на енергия с 25%\". Докладът на БАН беше координиран от бивш вицепремиер, който току що бе подписал договор за съвместно дружество с Русия за строителство на \"Южен поток\".      - правителствата в коалиция с неправителствения сектор и международни партньори да изработи и приложи стратегии срещу превземането на държавата, включително редовна диагностика и оценка дали има такава тенденция и докъде е напреднала - разнообразяване на източниците на чуждестранни капитали отвъд тези от авторитарни държави, прицелили се в структурно важни сектори без използването на конкурентни правила; това е основно задача за централните банки и финансовите регулатори - изясняване от антимонополните власти, данъчните инспектори, финансовите регулатори и агенциите за национална сигурност на крайните собсвеници на преки чуждестранни инвестиции; така ще се избягва концентрация на пазара, пране на пари и придобиване на стратегически активи от компании, свързани с авторитарни държави - демонтиране на олигополите в търговията на едро и дребно с горива, които позволяват н аруски петролни гиганти за извличат несъразмерна рента - по-строго прилагане на законите за финансиране на политически партии и редовно публикуване от спецслужбите на оценка за заплахите от чуждестранна намеса - засилване и подкрепа за независимостта на националните медийни регулатори - ЕС да е по-активен във върховенството на закона и борбата с корупцията и да последва примера на САЩ като изпрати в района специален пратеник с директен достъп до Брюксел, Берлин и Париж - директно ангажиране на Еврокомисията с гражданското общество в Югоизточна Европа чрез управлявани от Брюксел програми за върховенство на закона, правосъдие и т.н.", "date": "2020.01.27", "title": "За руските интереси работят в правителството, парламента и водещи медии"}
{"url": "https://www.dnevnik.bg/analizi/2020/01/27/4021055_bez_promiana_i_agresivna_strategiia_za_razvitie/", "text": "                         Докато в центъра на общественото внимание е кризата с безводието в Перник и, в по-общ план, управлението на ВиК инфраструктурата, във Върховния административен съд тече обжалване на решението за избор на концесионер на Летище София. Независимо от изхода на делото, отново трябва да припомним защо летището има нужда от динамично и иновативно управление, както и от значителни нови инвестиции. Тенденциите на европейския авиационен пазар, както и данните за динамиката на трафика на Летище София дават достатъчно основания за това. като в три от месеците се отчита спад. На пръв поглед, не изглежда зле – но това се случва в година с рекордна заетост, рекордно ниска безработица, след петгодишен период на сравнително висок икономически растеж и двуцифрен ръст на заплатите. Заедно с това, интересът на чужденци към София не е намалял – така например за полугодието на 2019 г. броят на апартаментите за споделено ползване, регистриран в платформата Airbnb e нараснал с 29%. Не можем да го отдадем и на някакъв извънреден ръст през 2018 г. – тогава също се отчита скромно увеличение спрямо 2017 г. от 7,2%. В сравнителен план летището в София е със сходен, но по-малък трафик с тези например в Рига, Краков или Тулуза, и повече от два пъти по-нисък от този в Будапеща, при все фалиралия унгарски национален превозвач \"Малев\".      Големият ръст на пътниците през 2017 г. от над 30% се дължи единствено на започването на полетите на \"Райънеър\". Втори превозвач (\"Уизеър\" ) предложи полети София – Варна и трафикът нарасна с 50%. И така нататък. Ако се откриват нови маршрути, ако нови компании навлизат на пазара и започват да предлагат добра услуга, пътниците се увеличават; ако нищо активно не се прави – както през последната година – то и трафикът стагнира.      Летищата, особено в големи градове или столици, дълги години се разглеждаха като естествен монопол с ниска еластичност на търсенето. Привържениците на държавното управление на летищата най-общо споделят разбирането, че известен брой хора така или иначе трябва да стигнат до определени крайни дестинации, и за да ги обслужат, някакви (вероятно 5-6) авиокомпании ще предложат полети. От началото на 21-ви век това е, меко казано, израз на интелектуална немощ или просто мързел. Това, което ни показват данните за глобалния, европейския и българския пазар на въздушен превоз, сочи обратното – когато има полети, хората започват да летят. Предлагането създава търсене – но това предполага активно действие за развитие в състезателна среда при печалби, притискани от конкуренция. Авиационният пазар в последното десетилетие е изключително динамичен и няма нищо общо с времената на националните превозвачи и на практика картелизираните маршрути. Всяка година в Европа се откриват и закриват по близо 3000 маршрута, или около 15-16% от общия брой – още една илюстрация за динамиката на пазара. Може би е нужно да се припомни, че най-голямата авиокомпания в Европа по брой превозени пътници е \"Райънеър\". Пет от най-големите 10 авиокомпании в Европа са нискотарифни, като за периода от 2009 до 2019 г. те са увеличили броя на превозените пътници със 162%. Без да се омаловажава ефектът на ниските цени, тези превозвачи променят модела на свързаност, като залагат на директни полети – вече 37% от пътуванията без прекачване са осъществени от лоу-кост компании, а при летищата със сходен профил на софийското – близо 50%. едва ли градът и целият регион, който впрочем включва и част от Македония и Южна Сърбия, ще получат по-добра свързаност и качество на услугите в дългосрочен план. Още повече, летището в София няма специализация, то обслужва както почти изцяло бизнес пътуванията от и за България, така и българите, работещи за кратко или продължително в по-богати страни от ЕС, студенти в чужди университети, българите с туристически пътувания, както и все по-бързо нарастващия брой посетители на София за кратки градски ваканции. Дългосрочната цел е София, а и голяма част от България, да получат по-голям достъп и свързаност с добро качество и на конкурентна цена. Летището и в момента, а още повече – в бъдеще – ще трябва да предлага комплексна услуга, да обслужва бизнес пътници, студенти и сезонни работници, търсещи ниски цени, туристи за близки и далечни дестинации, да предлага връзки с големи хъбове, осигуряващи още повече връзки и маршрути. Това е и предпоставка за позициониране като добра инвестиционна дестинация и отваряне на региона и страната за разнообразни услуги – от културни фестивали, през медицински услуги до развлекателен туризъм. Всъщност, \"откриването\" на София за туризъм е именно резултат от такава трансформираща промяна – едновременното навлизане на конкуренция в полетите до града и разширяването на ползването на онлайн приложения за търсене, оценяване и резервиране на услуги. Накрая, софийското летище ще се сблъска с новата \"нормалност\" в сектора – авиационните такси няма да могат да покриват не само инвестициите в инфраструктурата, но дори и текущите разходи за дейността. Средно за Европа приходите, свързани с авиационни услуги, са едва 54% от общите приходи на летищните оператори. Летищата, под натиска на конкуренцията и необходимостта да привличат авиолинии с изгодни условия, а ще търсят нови източници на доход чрез развиване на широк кръг други дейности. Средно за европейските летища например 29% от неавиационните приходи са от наеми и бизнес услуги, различни от магазини и заведения за хранене. Но дори при търговията и обектите за развлечения вероятно потенциалът е много по-висок – най-малкото, в момента услугите са близо до несъществуващи. Досегашният държавен мениджмънт изглежда има ограничени въображение, амбиция и знания, за да направи нещо по-различно. Междувременно, и за малко перспектива и поглед върху случващото се около нас, Черна гора е на финала на концесионирането на летищата в Подгорица и Тиват. Международният оператор на летището в Будапеща откри нов терминал буквално преди дни, а полските ЛОТ добавят полети както в Европа, така и до Азия и САЩ и като цяло превръщат Будапеща в свой втори хъб след Варшава.", "date": "2020.01.27", "title": "Без промяна и агресивна стратегия за развитие Летище София ще дава още от същото"}
{"url": "https://www.dnevnik.bg/analizi/2020/01/27/4021086_v_bulgariia_veche_niama_koi_da_lekuva_horata/", "text": "                         Пред Центъра за спешна медицинска помощ в София са строени чисто нови линейки. Европейският съюз е вложил много средства в българската медицинска инфраструктура. Но проблемът не е в машините – се казва в сайта на Еuronews – онова, което не достига, са хората. Три четвърти от бъдещите лекари в България искат да заминат, сочи една анкета сред студенти медици. Най-предпочитаните от тях места за работа и живот са Германия, Австрия и скандинавските страни. Лекарката от Центъра за спешна помощ Кристина Манчева още като дете искала да стане лекарка. Тя е една от онези, които са решили да останат в страната. \"Основният проблем е в недостига на квалифицирани медицински кадри във всички области, и най-вече в спешната помощ. Има огромна нужда от повече хора. Разполагаме с по-малко от половината от нужния персонал\", казва тя. България бързо застарява и страната има нужда от медици, но младежта напуска. По прогноза на ООН, до 2050-та година България може да загуби още 23 процента от населението си. Само Германия е \"внесла\" близо 50 000 лекари от чужбина - от които някъде другаде има остра нужда. Към тях се прибавят и между 100 000 и 300 000 медицински сестри и санитари, предимно от Източна Европа. По данни на Българския лекарски съюз, цитирани от \"Ди Цайт\", само през 2018 година 348 лекари са напуснали страната, общо в периода между 2015-та и 2018-та те са били 1 692. Репортерът на Еuronews посещава Видин, където средната възраст на населението е най-високата в България. В града е пълно с аптеки. След успешното лечение на раковото ѝ заболяване Цветелина Милославова има нужда от всекидневни медицински масажи. Но във Видин почти няма физиотерапевти – повечето са заминали. В градската болница пък вече няма урология, а съвсем наскоро е затворена и неврологията. Както посочва главният лекар на частната клиника \"Омега\" във Видин Данчо Кирашки (бивш дългогодишен служител на градската болница) - в града липсват цели отделения. \"Който има нужда от лекар-специалист, трябва да пътува 60 или 100 километра до следващата болница. Преди колегите ми да си стегнат куфарите, имахме във Видин 300 лекари, днес са само 120.\" Софиянката Румяна Тодорова е патолог, от пет години живее в Бавария. Те е една от двете хиляди български лекари, които работят в Германия. Защо? \"Ние, лекарите, не получаваме достатъчно признание в България. Запитах се дали искам да приема това обществено отношение. За да станеш лекар, трябва да работиш много, да полагаш усилия. За това има нужда от любов към професията и от мотивация. Страхувам се да не изгубя и двете в тази болна система на здравеопазване в България. И заплащането е ниско, и обществено признание липсва.\" Именно в това отношение са препоръките, които дава неврологът д-р Велина Гергелчева. Нейната рецепта за България: по-високи заплати, модерна медицинска техника и шансове за кариерно развитие на младите лекари. \"Аз смятам, че младите лекари трябва да имат избор. По време на специализацията е важно да се съберат знания и опит и в чужбина, защо не? Самата аз съм работила две години в Германия, в Мюнхен, преди да се върна обратно в България\", казва Гергелчева. Младият невролог Александър Фарфаров е сред тези, които искат да останат в България. Той обаче смята, че трябва да се промени цялата система на здравеопазване, включително и да се въведат частни здравни осигуровки. Държавните разходи за здравеопазване, възлизащи на пет процента от брутния вътрешен продукт са твърде ниски в сравнение с тези в другите държави от ЕС, смята Фарфаров. \"Най-големият проблем на българското здравеопазване е отливът на медици, поради което най-вече селските райони остават без обслужване. Провинцията трябва да стане по-атрактивна за младите хора - така че те да могат да изградят живота си там. Не става дума само за здравеопазването, а и за цялата социална среда.\" Еuronews привежда и данни за чистия доход на лекарите от спешната помощ в България - доскоро средно около 900 лева, а от началото на годината - между 1200 и 1300 лева. В Германия началната заплата на асистент-лекарите в клиниките е 4402 евро бруто. Според синдикални данни, през последните 10 години България е била напусната от близо 30 000 медицински сестри. В Западна Европа доходите им са до 10 пъти по-високи от тези в родината.", "date": "2020.01.27", "title": "В България вече няма кой да лекува хората"}
{"url": "https://www.dnevnik.bg/bulgaria/2020/01/27/4021078_jult_kod_za_poledici_e_obiaven_v_7_oblasti_v_zapadna/", "text": "Жълт код за сняг и поледици е в сила за 7 области днес, сочи справка на сайта на Националния институт по метеорология и хидрология, съобщи \"Фокус\". Предупреждението е валидно за областите Видин, Монтана, Враца, София област и град, Перник и Кюстендил. Там ще има условия за поледици след полунощ и в сутрешните часове. Бъдете внимателни за обширни области със сняг и/или лед на пътя, предупреждават метеоролозите. Внимавайте когато вървите, карате колело или шофирате при заледени повърхности.  Възможни са ограничения при дейности на открито. Жълтият код означава потенциална опасност. Има повишена вероятност за опасното метеорологично явление за което е предупреждението. Възможни са щети.", "date": "2020.01.27", "title": "Жълт код за поледици е обявен в 7 области в Западна България"}
{"url": "https://www.dnevnik.bg/sport/2020/01/27/4021084_fotogaleriia_kobe_braiunt_-_vduhnoviteliat_s_shirokata/", "text": "Един от най-обичаните играчи от НБА  , но остави огромно наследство на баскетбола и спорта. Брайънт е избран под №13 в драфта през 1996 г. от \"Шарлот хорнетс\", но още преди това \"Лейкърс\" договаря избора на \"стършелите\" в сделка за Владе Дивац. Брайънт става едва петият играч, който влиза в НБА директно от гимназията. По време на драфта той дори няма 18 години, така че родителите му подписват неговия първи договор с \"езерняците\". На 23 август гардът навършва пълнолетие и подписва собствен контракт преди началото на първия си сезон в лигата.", "date": "2020.01.27", "title": "Фотогалерия: Кобе Брайънт - вдъхновителят с широката усмивка"}
{"url": "https://www.dnevnik.bg/razvlechenie/2020/01/27/4021014_fotogaleriia_pernik_vurna_kabineta_kum_zadachite_s/", "text": "Вижте подборката на редакцията сред най-духовитите и препоръчвани комикси от седмицата.", "date": "2020.01.27", "title": "Фотогалерия: Перник върна кабинета към задачите с басейни от 8 клас, и още комикси"}
{"url": "https://www.dnevnik.bg/razvlechenie/2020/01/27/4021107_bili_ailish_e_golemiiat_pobeditel_na_nagradite_grami/", "text": "Поп певицата Били Айлиш е големият победител на тазгодишните музикални награди \"Грами\", измествайки Тейлър Суифт като най-младия изпълнител, който печели престижното музикално отличие. 18-годишната тийн звезда спечели пет отличия, сред които за най-добър нов изпълнител, за най-добър албум с дебютния си \"When We All Fall Asleep, Where Do We Go\" и за и най-добра песен - \"Bad Guy\". Сингълът спечели и наградата за запис на годината, което осигури на Айлиш спечелването на \"голямата четворка\" на наградите \"Грами\". Тя е първият човек с това постижение след Кристофър Крос (Крис Крос) през 1981 г., отбелязва Би Би Си. Повече за нея  четете тук.  Получавайки отличието за най-добра песен, Айлиш заяви, че е имало много други песни, които заслужават тази чест. Тя се обърна и към феновете, подчертавайки, че нито един от изпълнителите, присъстващи на церемонията, \"не би бил тук\", както и към Ариана Гранде, която според нея спокойно могла да получи наградата за албум на годината. По-рано Айлиш каза, че се чувства като фен, който случайно е бил допуснат до церемонията. Братът на Айлиш Финиъс О‘Конър грабна наградата за продуцент на годината за работата си по албума \"When We All Fall Asleep, Where Do We Go\". Той заяви, че записът е направен в домашни условия, защото е най-креативен там, където се чувства най-удобно. \"За мен е голяма чест да получа награда \"Грами\" за това, че направих домашни бисквити\", пошегува се той. \"Не направихме този албум, за да спечелим \"Грами\", изтъкна О‘Конър. \"Направихме го за депресията, суицидните мисли и промените в климата, както и за това какво е да си лошо момче, каквото и да означава това\", продължи той. Лизо спечели \"Грами\" за най-добро вокално соло за песента си \"Truth Hurts\". В своята реч тя говори за това как музиката е в състояние да помага на хората. Най-емоционалният момент на вечерта беше завръщането на сцена на Деми Ловато, която имаше изпълнение за първи път от 2018 г., когато спешно беше хоспитализирана с подозрения, че е предозирала с хероин. Тя изпя новата си песен \"Anyone\", която описа като балада за \"вика за помощ\", написана дни, преди да бъде хоспитализирана. Cage The Elephant грабнаха отличието за рок албум на годината със \"Social Cues\", а \"Igor\" на Тайлър стана рап албум на годината. Таня Тъкър пък получи приза за кънтри албум на годината за \"While I'm Livin\". Пълният списък на наградените може да видите  тук .", "date": "2020.01.27", "title": "Били Айлиш е големият победител на наградите \"Грами\" (допълнена)"}
{"url": "https://www.dnevnik.bg/evropa/2020/01/27/4021108_salvini_se_provali_v_opita_da_otneme_kljuchov_region/", "text": "Италианският крайнодесен лидер Матео Салвини се провали в опитите си да сложи край на десетилетията ляво управление в северния регион Емилия-Романя  на изборите в неделя , а неуспехът му донесе огромно облекчение за затруднените лявоцентристи, предаде \"Ройтерс\". При 99% преброени гласове кандидатът на влизащата в управляващата коалиция Демократическа партия Стефано Боначини и настоящ губернатор на областта получава 51.4%, а съперничката му от \"Лига\" Лучия Боргонцони - 43.7%. Салвини води активна кампания в региона от началото на годината, стремейки се към победа, с която се надяваше да свали крехкото, раздирано от вътрешни спорове, национално правителство, включващо Демократическата партия и предишния коалиционен партньор на \"Лига\", Движение \"Пет звезди\". Въпреки че се провали в Емилия-Романя, Салвини остана доволен от факта, че неговият десен блок си осигури победа на отделни регионални избори в неделя в южната област Калабрия. \"Емилия-Романя изпрати сигнал. Салвини знае как да говори за проблемите, но не знае как да ги решава и хората отговориха на това\", коментира лидерът на Демократическата партия Никола Дзингарети. Знак за огромния интерес към вота беше избирателната активност – 68%, или с около 30 процентни пункта по-висока в сравнение с последните такива избори през 2014 г. Но докато Демократическата партия избегна катастрофата, за коалиционния ѝ партньор, антиситемното Движение \"Пет звезди\", нямаше добри новини. Партията е напът да спечели едва 5% от гласовете в Емилия-Романя и малко повече от 6% в Калабрия. Тя стана най-голямата партия в Италия на националните избори през 2018 г., на които спечели 33% от гласовете. В последните месеци обаче подкрепата за нея започна да намалява, което доведе до напускане на нейни депутати и до  оставката на лидера ѝ Луиджи ди Майо . От март 2018 г. десницата е спечелила девет регионални вота и има една загуба – тази в Емилия-Романя. Боначини получи допълнителен тласък от местното  движение на \"сардините\" , което организира протести срещу Салвини. Матео Салвини  внезапно напусна италианското правителство  през лятото на 2019 г., след като се сблъска с коалиционния си партньор – Движение \"Пет звезди\". Салвини реши да предложи вот на недоверие към премиера Джузепе Конте. Но ходът му, смятан от критици за опит да управлява Италия сам,  доведе до коалиция  между \"Пет звезди\" и Демократическата партия. Това предотврати предсрочните избори и попречи на Салвини да сформира правителство.", "date": "2020.01.27", "title": "Салвини се провали в опита да отнеме ключов регион от левицата"}
{"url": "https://www.dnevnik.bg/na_put/2020/01/27/4019359_fotogaleriia_mudrostta_na_putia/", "text": "Пътят до Сантяго де Компостела е най-популярният поклонически маршрут в света - с множество варианти и добре изградена мрежа от места за настаняване, качествена маркировка и обозначения. Авторът - Оги Ковачев, е избрал т. нар. френски (класически) маршрут. Трасето му се простира от малкото френско селце Сент Жан Пиед де Порт на границата с Испания, сгушено в Пиринеите, преминавайки през почти цяла северна Испания до град Сантяго де Компостела, отстоящ само на 80 км от Атлантическия океан.", "date": "2020.01.27", "title": "Фотогалерия: Мъдростта на пътя"}
{"url": "https://www.dnevnik.bg/evropa/2020/01/27/4021110_na_izvunredna_sreshta_prez_fevruari_es_shte_tursi/", "text": "Извънредна среща на върха на Европейския съюз, посветена на бюджета, ще се състои на 20 февруари в Брюксел, предаде \"Франс прес\". Председателят на Европейския съвет Шарл Мишел покани държавните и правителствените ръководители на 27-те страни членки (Великобритания ще напусне съюза на 31 януари), за да \"постигнат споразумение\" за бюджета на ЕС в периода 2021 - 2027 г. \"Всяко отлагане би създало тежки практически и политически проблеми и би навредило на продължаването на сегашните програми и политики, както и на започването на нови\", обяснява Мишел в писмото с поканата. Той признава, че е \"напълно наясно, че тези преговори са сред най-трудните\", но изразява увереност, че \"със здрав разум и решимост\" може да бъде постигнато \"споразумение, което ще е от полза за всички европейци\", и призовава всички лидери от ЕС да проявят готовност за компромис. Заседанието на Европейския съвет \"ще започне на 20 февруари\", уточнява Мишел, давайки да се разбере, че то може да не завърши още същия ден. Това ще е първата среща на върха на съюза след излизането на Великобритания. Финландия, която бе ротационен председател на Съвета на ЕС през втората половина на миналата година, предложи проектобюджет,  орязващ близо 200 милиона евро  от предложението на Европейската комисия. Този проект, плод на трудни компромиси, отразява дълбоките разногласия между страните членки, отбелязва \"Франс прес\", цитирана от БТА. Европейската комисия предложи бюджет от 1.11% от брутния национален доход на 27 държави членки. Европейският парламент настоя за 1.3%. Т.нар. пет пестеливи държави - Австрия, Германия, Холандия, Швеция и Дания – настояват за намален бюджет от 1% от БНД предвид излизането на Великобритания, втория най-голям платец в бюджета. Тези страни отдават предимство на инвестициите в новите приоритети за сметка на традиционните политики. В другия край са \" приятелите на кохезията \" - България, Испания, Португалия, Гърция, Хърватия, Кипър, Чехия, Естония, Унгария, Латвия, Литва, Малта, Пола, Румъния, Словакия и Словения. Те защитават необходимостта кохезионната политика да остане напълно финансирана и искат по-амбициозен бюджет. Някои от тях смятат, че дори предложението на Еврокомисията не е достатъчно, за да може ЕС да постигне политическите си цели. Още за разделенията на държавите членки и каква е позицията на България за дългосрочния бюджет на ЕС четете  тук  и  тук .", "date": "2020.01.27", "title": "На извънредна среща през февруари ЕС ще търси компромис за дългосрочния си бюджет"}
{"url": "https://www.dnevnik.bg/sport/2020/01/27/4021111_nai-velikite_izpulneniia_v_znamenitata_kariera_na_kobe/", "text": "В неделя на 41-годишна възраст  загина легендарният баскетболист на \"Лос Анджелис лейкърс\" Кобе Брайънт . Хеликоптерът на бившия играч се разби в околностите на Лос Анджелис. Брайънт е бил на борда заедно с 13-годишната си дъщеря Джана Мария и още седем души. Брайънт  прекара 20 години в НБА  и през цялото време носеше екипа на \"Лейкърс\". С тима той спечели пет шампионски пръстена, 18 пъти игра в мача на звездите и два пъти беше MVP на финалите.", "date": "2020.01.27", "title": ""}
{"url": "https://www.dnevnik.bg/bulgaria/2020/01/27/4021117_bolnite_ot_grip_se_uvelichavat_vakanciia_e_obiavena_v/", "text": "Болните от грип в последните седмици се увеличават и вече в няколко области в страната е обявена грипна епидемия, а учениците в различни градове са в грипна ваканция тази седмица. През изминалата седмица (20 - 26 януари) общо 380 356 души в цялата страна са търсили лекарска помощ, като болните от грип и остри респираторни заболявания са близо 7 хиляди по данни на Националния център по заразни и паразитни болести. Най-много са заболелите в София-град - 2602 души, но като дял от населението заболеваемостта не е от най-високите - 196 на 10 хил. души. Най-висока е заболеваемостта в Благоевград - 433 на 10 хил. души, където още преди седмица бе обявена грипна епидемия. Висок е делът на болните (над 230 на 10 хил. души) и в Хасково, Монтана, Пазарджик и Кърджали. Средната заболеваемост за страната е 176 на 10 хил. души. От днес в грипна ваканция са учениците в областите София-град, Бургас и Хасково. Грипна ваканция е обявена и в общините Асеновград, Луковит, Павликени и Сухиндол, както и в част от училищата в Пловдив, Кюстендил, Враца, Габрово и Силистра.  . Обявяването на грипна ваканция става по преценка на регионалните управления по образованието. Учениците могат да бъдат разпуснати и в области, където още не е обявена епидемия, с цел да се ограничи разпространението на заразата. Заместник-министърът на образованието Таня Михайлова изрази увереност пред Би Ти Ви, че грипната ваканция няма да се отрази на процеса в засегнатите училища и учениците там могат да наваксат в края на срока. \"Колегите могат спокойно да направят ново разпределение на своята работа със съответния клас, така че да няма ощетени ученици по отношение на материала\", каза тя и допълни, че никой не чака последната седмица на срока, за да бъде оформена оценката му. Тя посъветва учениците да не се събират навън и на големи групи са времето на ваканцията, като изтъкна, че смисълът ѝ е да се ограничат контактите, за да не се разпространява грипът.", "date": "2020.01.27", "title": "Болните от грип се увеличават, ваканция е обявена в много градове"}
{"url": "https://www.dnevnik.bg/detski_dnevnik/obrazovanie/2020/01/27/4021126_vania_kastreva_vurvi_se_kum_olekotiavane_na/", "text": "\"Във времето се върви към олекотяване на Националното външно оценяване. Това всъщност се случва и за 7 клас\", заяви началникът на Регионалното управление на образованието в София Ваня Кастрева пред БНТ. Тя коментира недоволството от страна на родители заради изпита след 7 клас по математика, където се предвижда в първия модул децата да решат 20 задачи за 60 минути, както и заради изпита по български език след 4 клас, където от тази година диктовката ще бъде от аудиозапис. Кастрева посочи, че формата на изпитите е обявена отдавна и учителите имат време да проиграят новите моменти. По думите ѝ в началото на февруари се очаква ново обсъждане на тези варианти, като посочи, че преразглеждане на вариантите е от правомощията на просветния министър Красимир Вълчев. Кастрева припомни, че при въвеждането на националното външно оценяване за 4 клас в началото то беше за четири учебни предмета, а сега се провежда само за два. Отхвърли твърденията на някои учители, че изпитите след 4 клас са безсмислени, и призивите те да бъдат отменени. Според нея националното външно оценяване е важен измерител за качеството на образованието и има \"изключителна диагностична, не само мониторингова функция\". По думите ѝ се върви към създаване на условия за мерене на уменията на децата. \"Още през май за 4 клас, а през септември за 7 клас бяха качени моделите за външно оценяване, те могат да проследят всички преминали външни оценявания и ще видят как се върви в интерес на децата\", увери Кастрева. На въпрос за въвеждането на едносменен режим в училищата Ваня Кастрева посочи, че това е процес, който ще отнеме време. \"Над 125 училища в София са на едносменен процес\", съобщи тя и добави, че очакванията са със започването на строителство на нови училищни сгради все повече това да се случва.", "date": "2020.01.27", "title": "Ваня Кастрева: Върви се към олекотяване на националното външно оценяване"}
{"url": "https://www.dnevnik.bg/video/btv/2020/01/27/4021137_kak_se_suzdavat_nelegali_za_nujdite_na_razuznavaneto/", "text": "В края на миналата седмица  България изгони двама руски дипломати, заподозрени за шпионаж.  Появи се обаче информация, че единият от тях е работил за създаването на \"нелегали\", които да събират информация за нуждите на руското разузнаване. Как действат \"нелегалите\" и защо е важно, че се стигна до  образуване на досъдебно производство за дейността на двамата руски граждани , обясни тази сутрин пред Би Ти Ви Владимир Писанчев, бивш председател на Държавната агенция \"Национална сигурност\" (ДАНС) и настоящ генерален консул на България в Солун. \"За пръв път от 1989 година имаме досъдебно производство за шпионаж. Това означава, че се минава на едно качествено друго ниво на работа на прокуратурата и на службите. До този момент се работи с оперативни данни. Ние сме реагирали, гонили сме дипломати, играли сме оперативни игри, но когато има досъдебно производство, ние събираме доказателства, които трябва да издържат в съда. Самото разследване изисква правна обосновка на доказателствата, а не просто оперативна. Преди се бягаше от шпионски съдебни процеси и от такъв тип разследване. Досъдебното производство е сигнал, че тези хора са преминали граница, която не трябва да бъде преминавана. Това е предупреждение - \"Ние с вас ще изграждаме отношения, но една граница не бива да бъде премината и ако тя бъде премината, действията ще са тези\", коментира Писанчев.", "date": "2020.01.27", "title": ""}
{"url": "https://www.dnevnik.bg/evropa/2020/01/27/4020612_brekzit_pochti_doide_kakvo_ne_se_promenia_sled_31/", "text": "В петък проточилият се \"развод\" на Великобритания с Европейския съюз най-после ще достигне своя край. Финалната права обаче ще отбележи началото на нова битка – за това как раздялата ще работи на практика. В действителност почти всички аспекти на бизнеса и всекидневието ще останат непроменени, докато Обединеното кралство и ЕС договорят специфични въпроси – от търговията и сътрудничеството в сигурността до паспортите за домашните любимци, пише \"Блумбърг\". Новият краен срок  е 31 декември 2020 г., когато приключва т.нар. преходен период, започващ на 1 февруари. Това е амбициозна цел, предвид че договарянето на подобни сделки обикновено отнема години. Как ще изглежда Брекзит първоначално? Великобритания вече смени корицата на  новоиздадените паспорти , но други сигнали за промяна няма да са толкова видими. - Свободното движение на граждани от ЕС и Великобритания към блока и за излизане от него ще остане непроменено. В момента заради свободата на движение гражданите на ЕС не се нуждаят от виза, за да работят във Великобритания, но имигрантите от страни извън блока подлежат на система с точки, основана на познанията им по английски език, спонсорство от компания или заплата. Правителството казва, че  ще въведе основана на точки система  от австралийски тип от януари 2021 г. По силата на тази система хората, които искат да работят във Великобритания, ще получават точки според редица професионални и лични характеристики, като например ниво на образование. - Ще влезе в сила сделка за защита на над 3 милиона граждани на ЕС, живеещи във Великобритания, и на около милион британски граждани в блока. Споразумението им дава възможност да останат там, където са, и да продължат да имат право на пенсии и достъп до образование на местата, където живеят. - Гражданите на ЕС във Великобритания ще имат същите права както досега. Те ще трябва да кандидатстват за статут за уседналост до 30 юни 2021 г. - Великобритания ще плати \"сметката си за развода\", която може да достигне около 33 милиарда паунда. - Ще бъдат задействани плановете за предотвратяване на появата на \"твърда\" граница на остров Ирландия, но няма да влязат в сила, докато не настъпи краят на преходния период. - Великобритания ще продължи да прилага правилата на ЕС, но няма да бъде представена в евроинституциите и повече няма да има право на глас при вземането на решенията. - Преходният период трябва да приключи на 31 декември, но може да бъде удължен еднократно за срок до 1 или 2 години, като решение трябва да се вземе до 1 юли тази година. - Великобритания ще може да договаря търговски сделки с трети страни. САЩ изразиха увереност, че могат да сключат такава с Лондон до края на годината. \"Гардиън\" отбелязва, че макар ежедневният живот да остава същият и Великобритания да продължава да бъде част от единия пазар и митническия съюз до края на годината, споразумението за оттеглянето ще бъде правно обвързващ международен договор. Той включва санкции за всяко \"отстъпление или половинчати мерки\", както съветникът на главния преговарящ на ЕС за Брекзит Мишел Барние посочи миналата седмица в Лондон. Какво остава неуредено? Законодателството за Брекзит не засяга далеч по-големия въпрос какви ще са бъдещите отношения между ЕС и Великобритания след края на преходния период през декември 2020 г. На теория дотогава двете страни ще са подписали споразумение за свободна търговия. Но това е въпрос на политически преговори. Така че ако работите за японска компания със седалище в Лондон, която изнася за ЕС, все още ще има неяснота около условията за търгуване от началото на 2021 г. Ами ако няма сделка през 2020 г.? Преговарящите от ЕС предупредиха, че крайният срок за сключване на всеобхватна търговска сделка до декември 2020 г.  е нереалистичен . Джонсън изключи удължаване на преходния период, въпреки че и преди е променял мнението си. Ако ЕС и Великобритания не стигнат до сделка, Великобритания ще трябва да търгува с ЕС при условията, договорени през 1995 г. от членовете на Световната търговска организация. Тази ситуация в голяма степен  ще прилича на Брекзит без сделка . Ключовият момент ще е дойде преди 1 юли – крайният срок да се поиска удължаване на преходния период. Липса на яснота Малко са известните детайли за плановете за преговори на премиера Борис Джонсън. Въпреки че бизнесът настояваше правителството да разкрие визията за Брекзит, отвъд общия стремеж за сделка, свободна от мита и квоти, твърде малко се знае за конкретните цели на Джонсън. Министърът за Брекзит Стивън Баркли обяви, че Великобритания ще представи повече подробности за целите си за сделката за свободна търговия с ЕС следващия месец, предаде \"Ройтерс\". Той подчерта: \"Ключовият въпрос е, че ще имаме контрол върху правилата си. Ключовата възможност е, че ще можем да определяме свои стандарти, високи стандарти, за правата на работниците, за околната среда, държавната помощ като част от търговската политика.\" Малко вероятно е преговорите да започнат преди началото на март. В началото на февруари се очакват промени в кабинета на Джонсън.", "date": "2020.01.27", "title": "Брекзит почти дойде. Какво (не) се променя след 31 януари"}
{"url": "https://www.dnevnik.bg/citat_na_deniia/2020/01/27/4021133_citat_na_denia_rusiia_ni_e_vliazla_v_legloto/", "text": "\"Каква балансирана политика (спрямо Русия - бел. ред.), като те са ни влезли в леглата.\" Това заяви президентът на Атлантическия клуб в България Соломон Паси пред БНТ, коментирайки политиката на България спрямо Русия и последния дипломатически скандал след  изгонването на двама руски дипломати , заподозрени в шпионаж. \"Няма как да имаш балансирана политика с човек, който е нахлул в дома ти\", каза Паси, който даде пример със Санаторно-оздравителен комплекс \"Камчия\", който е руска собственост. На забележка, че думите за балансирана политика са на премиера Борисов, Соломон Паси каза, че \"то и Тодор Живков имаше такава политика, това се нарича политика на снишаването\". \"В политиката най-важното нещо е политическият избор\", добави той.", "date": "2020.01.27", "title": "Цитат на деня: Русия ни е влязла в леглото"}
{"url": "https://www.dnevnik.bg/sviat/2020/01/27/4021138_koia_e_bili_ailish_-_pop_zvezdata_koiato_iade_paiaci/", "text": "                        18-годишната Били Айлиш се прибра у дома с пет награди \"Грами\", включително \"голямата четворка\" - за най-добър албум, най-добра песен, най-добър запис и дебют. (И за най-добър поп албум.) Тя е най-младият солов изпълнител,  взел голямата награда  за албум на годината. Айлиш избухна на световната сцена миналата година с призрачни мелодии, мрачна естетика и истеричен хумор. Но основната ѝ аудитория – тийнейджърите, знае за нея от години, благодарение на стрийминг платформите и на една индустрия, която внимателно създаде образа на \"странното хлапе\" в противовес на розовата поп принцеса  Ариана Гранде . Как се случи това, разказва \"Бъзфийд\". Айлиш смесва пънк, деветдесетарски хип-хоп, развлачени дрехи и калейдоскопична галерия от цветове на косата. Видеата ѝ са семпли, но изненадващи – в You Should See Me in a Crown тя изяжда паяк, в When the Party’s Over изпива черна течност, която после изплаква, а в xanny в лицето ѝ гасят цигари. Тогава 17-годишното момиче получи медийно отразяване, за което множество звезди могат само да мечтаят – \"Ню Йорк таймс\" писа за нея текст със заглавието \"Това не е типичната 17-годишна поп звезда. Свиквайте\", \"Билборд\" я нарече \"новият пример за успех в стрийминг ерата\", а \"Ролинг Стоун\" я обяви за \"Триумф на шантавите\". Триумфът веднага ѝ навлече критики, че а не е събрало органична фен маса в интернет, както се твърди. Истината е някъде по средата. Тя е израснала в Лос Анджелис, а родителите ѝ са актьори – баща ѝ с малки роли в \"Западното крило\" и \"Железният човек\", майка ѝ – в сапунени опери. Брат ѝ Финиъс създава музиката ѝ заедно с нея. Двамата са били обучавани у дома, тя е озвучавала филми, пяла е в хор и е взимала уроци по танци, а той е играл в \"Клуб \"Веселие\" и \"Съвременно семейство\". На 17 Финиъс пише баладата Ocean Eyes за собствената си група, но решава да я даде на 13-годишната си тогава сестра, която пее кавъри чудесно. Двамата качват записа в SoundCloud \"буквално за да изпратим линк на учителя ми танци. За един ден песента беше слушана 1000 пъти и изпаднахме във възторг\", разказва Айлиш. Историята за никому неизвестния неоправдан артист, който изведнъж добива слава благодарение на Youtube или SoundCloud, е основният наратив на шоубизнеса в наши дни – това се случи с покойния XXXTentacion и с  Lil Nas X , чийто кънтри рап Old Town Road стана хит въпреки съпротивата на традиционната кънтри индустрия. Възходът на Айлиш отне повече време и бе по-скоро внимателно планирано корпоративно откриване на продукт вместо органичен интернет феномен. Тя не заобиколи традиционните \"пазачи на портата\" - по-скоро новите сред тях, като SoundCloud и Spotify я подкрепиха отрано. Ocean Eyes не бе всеизвестен хит, но привлече вниманието на мениджър, който се е свързал с Финиъс още през ноември 2015 г. В началото на 2016 г. Айлиш вече бе част от лондския лейбъл A&R и компанията за креативни услуги Platoon, която \"пакетира\" млади музиканти, преди да ги представи на големите лейбъли. Личният пиар на Айлиш я свърза с  \"Шанел\"  и с бъдещата ѝ стилистка Саманта Бъркарт, която оформи имиджа ѝ. През март 2016 г. Ocean Eyes бе визуалирана с нов клип, в който стана ясно, че Няколко месеца по-късно я пое новият лейбъл Darkroom – чиито създадели са наясно, че в ерата на стрийминга е нужен не просто един хит, а създаването на цяла сценична личност и прилежащата ѝ естетика – точно това, което правят Айлиш и брат ѝ. Тя няма нито една песен, която хората моментално да разпознават, за разлика от Лорд с нейната Royals например. \"Не искаме нищо да бъде по-важно от артистката Били\", коментира мениджърът ѝ. Първият ѝ запис – EP-то Don’t Smile at Me, я превърна в \"дарк поп\" певица – в Bellyache тя пее от гледната точка на човек, избил приятелите си и чувстващ се гузен. Айлиш стана и корпоративен проект за Spotify, които я промотираха в плейлиста \"Днешните хитове\", обикновено посветен на песните, чуващи се по радиото. Тя влезе в естестиката, започната от  Лана дел Рей  – меланхоличен поп, повлиян от хип-хопа. Но Били има и още нещо – уникална връзка с почитателите си, които на практика са на нейна възраст. Мнозина са я открили през музиката, но са ѝ станали истински фенове в \"Инстаграм\". Тя е израснала с тези платформи, имиджът ѝ е неразривно свързан с тях и момичето знае какво искат хората от нея. В същото време успява непрекъснато да ги изненада, което би могло да създаде прекалено големи очаквания към нея в бъдеще. А що се отнася до стила ѝ – четири палта едно върху друго или панталони, нахлузени на ръцете – Айлиш казва: \"Вече не се обличам като обикновено – навън трябва да си луд. Харесва ми да ме обсъждат и не ми пука дали на хората не им харесва, дори е по-добре, защото тогава значи съм ви в главите, мислите за мен, а това, братле, си е ваш проблем.\"", "date": "2020.01.27", "title": "Коя е Били Айлиш - поп звездата, която яде паяци"}
{"url": "https://www.dnevnik.bg/bulgaria/2020/01/27/4021141_geshev_pita_konstitucionniia_sud_kakvo_e_durjavna/", "text": "Главният прокурор Иван Гешев е поискал тълкуване на конкретни текстове от Конституцията, свързани с имунитета на президента, се вижда от изпратено до Конституционния съд (КС) искане, публикувано на сайта на прокуратурата (пълния текст на искането вижте в прикачения файл). От документа е заличена датата, на която той е изведен. Конституционният съд вече е образувал дело по искането на главния прокурор. То е и първото за годината, което конституционните съдии ще гледат. За докладчик е определена съдия Мариана Карагьозова, която е назначена в КС през 2015 г. от президентската квота (тогава държавен глава е Росен Плевнелиев). Без да става известно каква е причината за въпросите към КС, новият главен прокурор иска точна дефиниция на понятието \"държавна измяна\" и на начина, по който разследващите трябва да процедират, ако установят, че държавният глава може да е извършил подобно престъпление. Шест въпроса до съда Според чл. 103 от конституцията президентът и вицепрезидентът не носят отговорност за действията, извършени при изпълнение на своите функции, с изключение на държавна измяна и нарушение на конституцията. Във връзка с това Гешев задава шест въпроса до Конституционния съд. Сред тях са дали записаното в основния закон понятие \"държавна измяна\" се припокрива със записаното в Наказателния кодекс в раздел \"Измяна\", глава \"Престъпления против републиката\", както и каква е разликата между \"държавна измяна\" и \"нарушение на конституцията\" и какви са изискванията за вида и мащаба на престъплението. Искането на Иван Гешев идва ден преди президентът Румен Радев  да отчете свършеното  през третата година от своя мандат. От президентството уточниха за \"Дневник\", че ще имат коментар по темата по-късно днес (коментарът четете  тук ). Румен Радев не подписа от първия път указа за назначаването на Иван Гешев за главен прокурор. През ноември държавният глава  реши да върне  процедурата отново във ВСС точно две седмици след като Гешев бе избран с 20 гласа \"за\" и 4 \"против\". Минути след подписването на указа от втория път Гешев и Радев  се срещнаха в президентството  и обсъдиха работата на прокуратурата, ролята на главния прокурор и др. Юристи скептични дали искането е допустимо Трябва да има установен проблем като спор по прилагането на разпоредбите, за които се иска тълкуване, за да е допустимо искането, коментира пред \"Дневник\" бивш конституционен съдия, пожелал името му да не бъде споменавано. Ние не знаем какъв конкретен проблем е породил това питане, каза той. И допълни, че досега практиката на КС за допустимост е била такава - да има обективиран правен спор или противоречия по приложението на законов или конституционен текст. Какво гласи чл. 103 (1) Президентът и вицепрезидентът не носят отговорност за действията, извършени при изпълнение на своите функции, с изключение на държавна измяна и нарушение на конституцията.", "date": "2020.01.27", "title": "Гешев пита Конституционния съд какво е държавна измяна заради президента (обновена)"}
{"url": "https://www.dnevnik.bg/evropa/2020/01/27/4021142_sled_brekzit_sasht_iskat_da_postignat_turgovska_sdelka/", "text": "САЩ искат да договорят търговска сделка с Великобритания тази година, заяви финансовият министър Стивън Мнучин, цитиран от Би Би Си. След среща с британския си колега Саджид Джавид в Лондон той изрази оптимизъм, че Великобритания може да договори търговски споразумения със САЩ и с Европейския съюз едновременно. След като  Брекзит настъпи на 31 януари,  Обединеното кралство ще може да договаря и подписва нови търговски сделки със страни без съществуващи споразумения с ЕС, например със САЩ. В същото време Великобритания  ще договаря сделка за свободна търговия с ЕС , за да гарантира, че британските стоки няма да бъдат подложени на мита и други търговски бариери след края на преходния период на 31 декември. Мнучин каза, че САЩ са \"готови да посветят много средства\", за да осигурят търговска сделка с Великобритания тази година. \"Дискриминационният\" технологичен данък Министърът  повтори възраженията на САЩ  срещу новия данък върху приходите на големи технологични фирми и го определи като \"дискриминационен\". Според него той \"не е подходящ\" и нарушава \"нашите данъчни договори и други въпроси\". Това ще бъде налог  от 2% върху някои конкретни цифрови услуги: \"търсачки, социални мрежи и магазините за онлайн пазаруване\" според министерството на финансите. С този данък ще бъдат обложени само компании, които имат годишен оборот над 500 милиона паунда (560 милиона евро). Саджид Джавид каза, че данъкът върху дигиталните услуги ще бъде само временна мярка, докато се договори международно споразумение как да се действа спрямо онлайн гиганти като \"Гугъл\" и \"Фейсбук\". Миналата седмица Мнучин заплаши с мита британските производители на автомобили, след като  Джавид се опълчи  на натиска на САЩ да отмени планирания данък.", "date": "2020.01.27", "title": "След Брекзит: САЩ искат да постигнат търговска сделка с Великобритания тази година"}
{"url": "https://www.dnevnik.bg/photos/2020/01/27/4021130_snimka_na_denia_skorostnoto_stroitelstvo_na_novata/", "text": "Строителната площадка на новата болница, предназначена за заразените от коронавирус, в предградие на Ухан, Китай. Целта е тя да бъде изградена за дни и да побира 1000 легла. От четвъртък вечерта 35 багера, 10 булдозера и стотици строители работят денонощно, за да бъдe оборудвана болницата и да приеме първите пациенти на 3 февруари, понеделник", "date": "2020.01.27", "title": "Снимка на деня: Скоростното строителство на новата болница в Китай"}
{"url": "https://www.dnevnik.bg/detski_dnevnik/2020/01/27/4021235_gripna_vakanciia_i_za_uchenicite_v_plovdiv_i_iambol/", "text": "Още няколко области в страната обявиха грипна епидемия и ваканция заради увеличението на случаите на болни от вирусни инфекции. От утре се прекратяват занятията в Пловдив, Перник, Смолян, Ямбол и София област, съобщи пресцентърът на Министерството на здравеопазването. Учениците няма да ходят на училище до 4 февруари Следва междусрочната ваканция на 5 февруари и от 6-ти заниманията ще бъдат подновени. Епидемия вече е обявена в 12 области на страната, сочат данните на здравните власти. В няколко области епидемия има само за отделни общини. В епидемия и ваканция са общините Асеновград, Луковит, Павликени и Сухиндол, както и в част от училищата в Кюстендил, Враца, Габрово и Силистра. От утре епидемия ще има и в Добрич, Балчик и Генерал Тошево. В Благоевград от болести са засегнати общините Симитли, Кресна, Струмяни, Сандански, Петрич, Разлог, Банско, Белица и Якоруда. При обявяване на грипна епидемия до второ нареждане се ограничават плановите операции и свижданията в лечебните заведения. Преустановяват се женските и детските консултации.", "date": "2020.01.27", "title": "Грипна ваканция и за учениците в Пловдив, Ямбол и Перник, Смолян, София-област (обновена в 18 ч.)"}
{"url": "https://www.dnevnik.bg/video/120minuti/2020/01/27/4021158_iliiana_iotova_partiite_shte_se_opitat_da_pozeleneiat/", "text": "\"Традиционните партии ще направят опит да \"позеленеят\", защото това искат младите хора\", заяви вицепрезидентът Илияна Йотова в предаването \"120 минути\" по Би Ти Ви.  \"Няма международен форум, на който темата за екологията и  климатичните промени  да не присъства. Няма да е далече времето, когато ще се роди истинско зелено движение в България. То ще бъде продиктувано от необходимост и това ще бъде най-категоричното, най-откровеното и най-честното раждане на една политическа сила\", допълни тя. Вицепрезидентът коментира и  водната криза в Перник.  \"Никой не може да ме убеди, че месеци наред никой не е забелязал какво става с язовир \"Студена\" и никой не е уведомил съответните власти. Аз съм абсолютно сигурна, че е имало експерти, които не са си мълчали. Може по политически причини темата да е била оставена настрана\", заяви тя. ", "date": "2020.01.27", "title": ""}
{"url": "https://www.dnevnik.bg/bulgaria/2020/01/27/4021202_aktualnite_obiavi_na_karieribg/", "text": "                          търси: Freight Audit Payment Specialist търси: IT Administrator търси: PR Manager for BIODERMA Brand Manager of the innovative cosmetic brand ETAT PUR търси: СЧЕТОВОДИТЕЛ търси: Energy Operations Assistant търси: Junior Associate, Entrepreneur Selection & Growth  търси: Инспектори по банков надзор в дирекция \"Инспекции\"  търси: Болничен медицински представител На  karieri.bg  ще намерите и други актуални предложения за професионалисти в различни области. Как отново да обикнем работното си място. Какви са актуалните стажове, стипендии и конкурси. Как да се справим с конфликт на работното място.", "date": "2020.01.27", "title": "Актуалните обяви на karieri.bg"}
{"url": "https://www.dnevnik.bg/analizi/2020/01/27/4021140_shte_vlizame_v_evrozonata_s_oporochen_zakon/", "text": "                         Заглавието е на \"Дневник\". Колко сериозно ще приемат европейските ни партньори поправката в националния ни закон за обезпечаване прилагането на съответните европейски актове във връзка с присъединяването ни към Механизма за обменните курсове (сиреч да въведем еврото, простичко казано), щом като законодателят ни не е приложил собствените си конституционни изисквания за законосъобразност на поправката? Конституцията на България предвижда законите да се обсъждат и приемат с В случая текстът е предложен между първо и второ четене на друг закон, а именно на Закона за изменение и допълнение на Валутния закон, при което процедурата предвижда гласуването да е наред с целия проектозакон на второ гласуване, което обаче за тази поправка ще е първо гласуване. Така поправката на Закона за БНБ ще се приеме само с едно гласуване, макар и конституцията да предвижда две. Много е вероятно президентът да постанови указа за публикуването му в Държавен вестник, след което ще стане действащ закон. Казвам, че е много вероятно, тъй като в подобни случаи на нарушена процедура е реагирал тъкмо така. После с този действащ закон ние ще кажем на Европейската комисия, че сме извършили необходимото за присъединяването. Във всеки следващ момент разпоредбата може да бъде атакувана пред Конституционния съд и след като в хода на производството се констатира опорочената процедура и липса на приложеното конституционно изискване за обсъждане и приемане на две гласувания в две отделни заседания, има голяма вероятност да бъде отменен. Отмяната на законова разпоредба има действие само занапред, сиреч след влизане в сила на решението на Конституционния съд. Представете си, че през това време сме извършили процедурите по присъединяване и от страна на ЕК, и от страна на България. Може даже да бъде въведено и еврото дотогава. Е? И дали това ще остане незабелязано от европейските ни партньори? И за какво взаимно доверие ще може да става дума тогава? А за върховенство на закона? Искрено препоръчвам на депутатите да си оттеглят предложението, внесено в ход на процедура, която го опорочава, и да го внесат наново, в самостоятелна процедура, за да гарантират сигурност, стабилност и предвидимост на промените, както и доверие от партньорите ни, не на последно място, уважение от избирателите си.", "date": "2020.01.27", "title": "Ще влизаме в еврозоната с опорочен закон?"}
{"url": "https://www.dnevnik.bg/bulgaria/2020/01/27/4021238_deloto_za_iznudvane_na_dogan_i_peevski_tihomulkom/", "text": "Делото за изнудване на почетния председател на ДПС Ахмед Доган и депутата Делян Пеевски е приключило със споразумение между прокуратурата и двамата обвиняеми, съобщава  \"Свободна Европа\" . Обвинени за изнудването са румънският гражданин Дорин Йордаке и българинът Дилян Георгиев, които според прокуратурата са искали от Доган и Пеевски 12 млн. евро, за да заличат имената им от доклад за контрабанда на цигари през \"Булгартабак\". Двамата са в ареста от 8 месеца, а сега Йордаке се е съгласил на споразумение, по което получава точно 8 месеца затвор, са съобщили пред изданието от Специализирания наказателен съд. Споразумението със сочения за съучастник Дилян Георгиев е за 6 месеца лишаване от свобода. Двамата вече са освободени. За развръзката на производството няма информация от прокуратурата. В края на ноември се разбра, че по делото за изнудване са били разпитвани и Ахмед Доган и Делян Пеевски, които казали, че  никой не се е свързвал с тях да ги изнудва , нито са чували, че някой е смятал да го прави. На това основание адвокатът на румънеца Дорин Йордаке поиска промяна на мярката арест в по-лека, но съдът няколко пъти отказва. За интригуващото  намесване на имената на Доган и Пеевски  в дело за изнудване се разбра през септември, когато от Специализираната прокуратура съобщиха, че още през май са били арестувани румънецът Дорин Йордаке и българинът Дилян Георгиев. Според обвинението те заедно с все още издирвания румънец Овидиу Семенеску са изнудвали Доган и Пеевски, за да ги заличат от доклад на френските специални служби, в който двамата се споменавали във връзка с контрабанда на цигари през \"Булгартабак\" и така се финансирали терористични организации. Докладът на френските служби не е виждан от никого, а прокуратурата така и не го показа. По неофициална информация на \"Свободна Европа\" точно преди Нова година, в един и същи ден, двамата обвиняеми са се отказали от адвокатите си, а веднага след това е подготвено споразумението. То е одобрено от Специализирания съд преди десетина дни.", "date": "2020.01.27", "title": "Делото за изнудване на Доган и Пеевски тихомълком завършило със споразумение"}
{"url": "https://www.dnevnik.bg/video/120minuti/2020/01/27/4021239_vlizam_v_radioto_bez_nikakuv_politicheski_bagaj_zaiavi/", "text": "Аз наистина влизам в радиото без никакъв политически багаж\", заяви в предаването \"120 минути\" по Би Ти Ви новият генерален директор на Българското национално радио (БНР) Андон Балтаков. Той подчерта, че политиците в страната нямат номера на мобилния му телефон. На 22 януари Балтаков  беше избран с гласовете на четирима от общо петимата членове на Съвета за електронни медии . До новия конкурс се стигна, след като предишният директор  Светослав Костов беше уволнен  заради безпрецедентното спиране на сигнала на радиото и скандала около  свалянето на ефира на журналиста от програма \"Хоризонт\" Силвия Великова. Пред Би Ти Ви Балтаков подчерта, че един от първите му приоритети е подобряване на микроклимата в националното радио. \"Първото нещо, което бих искал да направя, е установяване на тотална прозрачност на взимане на управленските решения и начина, по който БНР се финансира и се разпределя общественият финансов ресурс\", добави той. \"Дойдох да победя, но не вярвах, че ще спечеля. Бях убеден в силата на моята кандидатура и на концепцията, която представих. В едни такива състезания никога не знаеш кой ще бъде победителят. Аз винаги съм бил амбициозен човек в живота си и в професията си. Човек винаги трябва да се явява на подобни конкурси с мисълта, че ще успее. Явно в случая съм бил най-добрият кандидат, за което благодаря\", каза още той.  Кой е Андон Балтаков и как протече изборът му -  тук. ", "date": "2020.01.27", "title": ""}
{"url": "https://www.dnevnik.bg/sport/2020/01/27/4021190_livurpul_shte_e_bez_tituliarite_i_bez_klop_za/", "text": "Ливърпул\" ще е без титулярните си футболисти и без мениджъра си Юрген Клоп за преиграването срещу \"Шроузбъри\" за Купата на Англия. Германецът обяви, че ще се съобрази с предварителните планове да даде почивка на първия отбор. Червените изпуснаха преднина от два гола при  равенството 2:2 срещу третодивизионния отбор . Общо четири отбора от Висшата лига ще имат преигравания, като те ще са на 4 и 5 февруари. Това съвпада по време с въведената зимна пауза в английското първенство, която ще е от 2 до 16 февруари. \"Преди две седмици вече казах на момчетата, че ще имаме почивка, което означава, че няма да сме там. Не може да се отнасят с нас все едно не им пука. Знам, че не е много популярно решение, но така го виждам аз\", каза Клоп. В преиграването \"ще играят децата\", посочи той. Вместо германеца отборът ще бъде воден от Нийл Кричли. В този вид Ливърпул\" вече беше принуден да играе срещу \"Астън вила\" в четвъртфинала от Купата на лигата, когато загуби с 0:5. \"Трябва да уважаваме футболистите. Те имат нужда от почивка - физическа и психическа. Това е смисълът на зимната пауза. Трябваше да вземем тези решения предварително, защото момчетата имат семейства\", посочи Клоп.", "date": "2020.01.27", "title": "\"Ливърпул\" ще е без титулярите и без Клоп за преиграването за купата"}
{"url": "https://www.dnevnik.bg/evropa/2020/01/27/4021240_velkobritaniia_shte_vuvede_specialna_viza_za_talanti/", "text": "Британското правителство обяви, че на 20 февруари ще постави началото на нова виза за таланти, за да насърчи учени, изследователи и математици да отидат във Великобритания, предаде \"Гардиън\". Няма да има лимит колко души може да бъдат приети. Премиерът Борис Джонсън освен това обяви пакет в размер на 300 милиона паунда за изследвания във висша математика. На фона на  наближаването на Брекзит на 31 януари  премиерът каза: \"Тъй като напускаме ЕС, искам да изпратя послание, че Великобритания е отворена за най-талантливите умове по света и е готова да ги подкрепи в превръщането на идеите им в реалност.\" Новата ускорена виза заменя старата виза за \"изключителни таланти\", която позволяваше кандидатите да бъдат подкрепени от Royal Society, Royal Academy of Engineering, the British Academy, Tech Nation или Arts Council England. Броят на кандидатите преди беше ограничен до 2 хил. на година, но този лимит никога не беше достигнат. Сега кандидатите няма да се нуждаят от предложение за работа преди пристигането си във Великобритания и по ускорен начин ще се осигурява уседналост за всички учени, които са подкрепени. \"Ройтерс\" уточнява, че от 20 януари кандидатурите на учени и изследователи за визи ще бъдат ускорени, ако те са били подкрепени от един от четири национални органа.", "date": "2020.01.27", "title": "Великобритания ще въведе специална виза за таланти дни след Брекзит"}
{"url": "https://www.dnevnik.bg/sport/2020/01/27/4021245_petur_hubchev_nie_niamame_pritesneniia/", "text": "В \"Левски\" няма притеснения и мисли в последните седмици, обясни треньорът на сините Петър Хубчев при заминаването за втория подготвителен лагер на тима. Въпреки  ситуацията със собственика Васил Божков  и постоянните срещи между феновете на Хубчев беше зададен въпрос \"Има ли някакви мисли в отбора и у вас и спокойна ли е атмосферата\", на което той отговори с краткото \"Не\". \"Традиционният отговор – селекцията е отворен процес\", отговори Хубчев на въпрос може ли в \"Левски\" да има още нови попълнения. Дотук тимът привлече Симеон Славчев, Деян Лозев и  Стайн Спиерингс .", "date": "2020.01.27", "title": ""}
{"url": "https://www.dnevnik.bg/sviat/2020/01/27/4021250_samolet_s_nad_80_dushi_se_razbi_v_afganistan/", "text": "Пътнически самолет на Ariana Afghan Airlines - държавната авиокомпания на Афганистан, е катастрофирал в провинция Газни в страната, съобщи местният телевизионен канал 1Т. Според Ariana news на борда е имало 83-ма души. Местността Дех Як, където е паднал самолетът, е под контрола на талибаните. Говорител на губернатора на провинцията съобщи за телевизионния канал, че към мястото на катастрофата са се отправили специалисти. Засега информацията за случилото е противоречива, като дори има съмнение, че самолетът не принадлежи на тази авиокомпания. В социалните мрежи се твърди, че става дума за полет 358, но и за него има объркване, защото според едни източници самолетът е пътувал от Херат към столицата Кабул, а според други - от Херат за Делхи. В следобедните часове неяснотите се увеличиха, след като изпълнителният директор на авиокомпанията заяви за \"Ройтерс\", че няма проблем с нейни самолети и цитираните полети от Херат са преминали нормално. Губернаторът на Газни каза, че няма точна информация за жертви или дори за името на превозвача. Според двама души от администрацията на провинцията може самолетът да е на чуждестранна компания. Това създава допълнително объркване, защото частни компании използват в Афганистан самолети и хеликоптери за пренасяне служители на на частни въоръжени фирми или на хуманитарна помощ. Високопоставен служител от отбраната в Кабул твърди, че САЩ и НАТО не са губили днес самолет или хеликоптер.", "date": "2020.01.27", "title": "Мистерия със самолет, разбил се в Афганистан"}
{"url": "https://www.dnevnik.bg/evropa/2020/01/27/4021260_slovenskiiat_premier_podava_ostavka_iska_predsrochni/", "text": "Словенският премиер лявоцентрист Марян Шарец заяви, че внася оставката си в парламента в понеделник, и призова за предсрочни избори, посочвайки, че неговото правителство на малцинството не може да прокара важно законодателство, предаде \"Ройтерс\". Управляващата коалиция,  съставена от пет лявоцентристки партии , разполагаше с едва 43 от 90 места в парламента и загуби неофициалната подкрепа на опозиционната Лява партия през ноември, което я затрудни в прокарването на законопроекти през парламента. \"С тази коалиция, тази ситуация в парламента, не мога да изпълня очакванията на хората. Бих бил способен да ги изпълня след избори\", заяви Шарец по време на пресконференция. Малко преди изявлението му националната агенция STA съобщи за оставката на финансовия министър Андрей Бертончели. В петък Бертончели направи изявление, с което изрази несъгласието си с ново законодателство, предложено от партията на Шарец \"Листата на Марян Шарец\", по силата на което бюджетът трябва да покрива загуби на националната здравна система. Според Бертончели това ще бъде неприемливо. Анализатори смятат, че опозиционната дясноцентристка Словенска демократическа партия, която е най-голямата партия в парламента, вероятно ще опита да сформира ново правителство. Евентуални предсрочни избори ще се състоят само ако този опит се провали. Редовни избори в страната трябва да има в средата на 2022 г.", "date": "2020.01.27", "title": "Словенският премиер подава оставка, иска предсрочни избори"}
{"url": "https://www.dnevnik.bg/gradska_sreda/2020/01/27/4021242_preporukite_na_curkvata_kum_proekta_za_ploshtad_sveta/", "text": "Съобразяване с дейността на катедралния храм \"Света Неделя\" е основната препоръка, която ще бъде отправена към италианското студио \"Фуксас\", чийто проект на 29 ноември спечели конкурса за обновяване на едноименния площад. На среща в общинското направление \"Архитектура и градоустройство\" в петък се проведе среща между главния архитект на София Здравко Здравков, членове на журито на международния конкурс с председател Малина Едрева, представители на двата творчески съюза на архитектите и пратеници на Софийската митрополия – отец Ангел Ангелов, предстоятел на храм \"Света София\", и отец Кирил Попов от храм \"Света Неделя\". Духовниците представиха своите  забележки към проекта на \"Фуксас\" . Те са свързани с планираната забрана на всякакъв достъп на коли до площада и храма, което ще ограничи църковната дейност. Спорно е и насищането на пространството пред сградата на Софийската митрополия, където живее патриарх Неофит, със стъклени осветителни навеси.      \"Тези забележки сигурно ще бъдат включени като препоръки към авторите на проекта. Със светещите чадъри или гъби, които закриват църквата, площадът ще изглежда като някакво карнавално експо. Предвидените зелени площи не са дървета, а кашпи, които буквално ще пречат на пешеходците, излизащи от метрото при Булбанк и Министерството на здравеопазването. Ще преминава и трамвай през пешеходния площад и ще изникне същият проблем като при ул. \"Граф Игнатиев\" - пак ще се слагат колчета\", заяви арх. Борислав Игнатов, общински съветник от \"Демократична България\", пред \"Дневник\". Като член на журито на конкурса той единствен гласува против спечелилия проект на \"Фуксас\". Как изглежда той вижте  тук . Главният архитект на София Здравко Здравков възприема забележките на представителите на Софийската митрополия и ще препоръча на студио \"Фуксас\" определени промени в проекта. \"Ще настояваме да се предвидят трасета с подсилени настилки към храма и патриаршията и да се осигури достъп до тях при определени ритуали и на автомобили със специален режим. Искам да се прецизира дизайнът на хайтек навесите (осветителните тела) и като брой, и като големина\", обясни за \"24 часа\" Здравков. Представители на студио \"Фуксас\" ще дойдат в България през февруари и тогава ще се запознаят с препоръките за промени в техния проект. Ако не се съгласят с тях, според условията на конкурса възложителят – Столичната община, има право да сключи договор с класирания на второ място. Това е проектът на Al Architects LLD, разработен от руски и италиански архитекти. \"В този проект също има доста екстравагантности и моето мнение, както и заявеното на срещата от Съюза на архитектите в България, с които не съм обсъждал предварително темата, е, че проведеният конкурс трябва да спре дотук и да се мисли за по-друго решение за площад \"Света Неделя\", заяви арх. Игнатов.", "date": "2020.01.27", "title": "Препоръките на църквата към проекта за площад \"Света Неделя\" бяха възприети от общината"}
{"url": "https://www.dnevnik.bg/video/2020/01/27/4021268_samolet_sus_150_dushi_se_okaza_po_korem_nasred_ulicata/", "text": "Пътнически самолет на компания Caspian Airlines със 135 души на борда се оказа по средата на градска улица в град Махшехр в Иран, съобщи агенция ИРНА. Вероятната причина за идващата от Техеран машина е късното захождане за кацане, поради което пистата не е била достатъчна. Самолетът е на асфалта \"по корем\", не е ясно дали шаситата са се строшили или изобщо не са били спускани, няма данни за пострадали.", "date": "2020.01.27", "title": ""}
{"url": "https://www.dnevnik.bg/sport/2020/01/27/4021263_ultras_levski_podkrepi_rukovodstvoto_i_zaiavi/", "text": "Фенската организация \"Ултрас Левски\" подкрепи ръководството и заяви готовност за протести. Запалянковците заявиха и че започват кампания \"Долу ръцете от Левски\", чиято цел е \"да заявим категорична позиция срещу съмнителните схеми и начини, по които подставени лица се спускат в \"Левски\", а клубът се употребява като политически инструмент\". Организацията е една от четирите, които имаха представители при срещата с министър-председателя Бойко Борисов в петък. На нея премиерът заяви, че е най-добре  запалянковците да вземат акциите и управлението на клуба . След срещата  феновете бяха разединени във вижданията си за пътя към бъдещето . Наскоро Васил Божков, който стои зад собствеността на \"Левски\",  директно заяви , че ако се приемат предложените промени в Закона за хазарта, той няма да има пари да издържа \"Левски\". \"Изразяваме категорична подкрепа към настоящото ръководство на \"Левски\" на база поставените през последната година основи за дългосрочно и професионално управление, а именно: финансова стабилност и прозрачност; ясен произход на средствата, влизащи в клуба; план за погасяване на задълженията; подобрена организация и структуриране на клуба; инвестиции в ДЮШ и спортната база; пресичането на практики за източване на клуба чрез комисиони от трансфери\", казват от \"Ултрас Левски\". Феновете призовават за спазване на законите в България. \"Заявяваме категорична позиция против използването на държавния апарат като репресивна машина, работеща \"по целесъобразност\" за изземване, реваншизъм или обслужване на интереси от неизяснен произход и чрез недемократични методи. Изразяваме нашата готовност за протести, тъй като този пореден смущаващ случай от дневния ред на държавата този път засяга пряко и развитието на нашия клуб\", гласи позицията. В нея от \"Ултрас Левски\" призовават за обединение в синята общност. Запалянковците приканват феновете да купуват масово абонаменти карти за предстоящия полусезон. \"Закупуването на абонаментни карти за пролет 2020 няма да напълни клубната каса, нито ще обезпечи бюджета, но ще бъде ясен сигнал, че \"сините\" привърженици ще гарантират, заявяват и отстояват позицията си на трибуните и ще защитават интересите на клуба си от всякакви външни влияния.\" Националният клуб на привържениците (НКП), която е другата организация с много силно влияние, показа различно отношение. Председателят ѝ Степан Хиндлиян обаче заяви, че  НКП подава ръка на Божков, ако той реши да продължи да финансира \"Левски\" . Тръстът \"Синя България\" обяви, че  няма да допусне да бъдат използвани за лични търговски интереси .", "date": "2020.01.27", "title": "\"Ултрас Левски\" подкрепи ръководството и заяви готовност за протести"}
{"url": "https://www.dnevnik.bg/sviat/2020/01/27/4021280_kitaiskiiat_koronavirus_suveti_za_predpazvane_ot/", "text": "Коронавирусът от Китай се разпространи в поне десет други държави, сред които САЩ, Южна Корея и Япония. Само четири от регистрираните  80 смъртни случая  са извън Китай, но експертите предупреждават, че около 100 хил. души може вече да са заразени. Световната здравна организация (СЗО)  препоръчва прости мерки за ограничаване на излагането и пренасянето на вируса, за който все още няма лекарство или ваксина. Ето какви са те: - често  миене на ръцете  с гел, съдържащ алкохол, или с топла вода и сапун. - при  кихане или кашляне  устата и носът да се покриват с лакът или кърпичка. - да се избягва близък контакт с хора с кашлица или температура. - при повишена температура, кашлица и трудности с дишането лекарска помощ да се търси рано, както и да се даде на лекуващия лекар информация за скорошни пътувания. - да се избягва пряк контакт с животни и повърхности, докосвани от тях, при посещения на пазари в заразените райони. - да се избягва консумацията на сурови или недобре сготвени животински продукти, както и суровото месо, мляко или животински органи да се обработват внимателно. Експертите са разделени в мнението си по въпроса дали  маските за лице  биха помогнали. Според някои изследвания те биха предотвратили преноса на вируса от ръцете към устата, имайки предвид колко често хората докосват лицето си всеки ден. Но според д-р Дейвид Карингтън от колежа \"Сейнт Джордж\" към Лондонския университет хирургическите маски не могат да предпазват от вируси и бактерии, разпространяващи се по въздушен път, защото са хлабави, нямат филтър и оставят очите открити – освен ако предотвратят досега с нечия кихавица.", "date": "2020.01.27", "title": "Китайският коронавирус: съвети за предпазване от заразата"}
{"url": "https://www.dnevnik.bg/bulgaria/2020/01/27/4021272_koi_i_zashto_svurza_norvegiia_s_nacionalnata/", "text": "Кой и защо се уплаши от текстовете, заложени в Националната стратегия за детето и в Закона за социалните дейности? Как Норвегия влезе в дебата за двата документа? Кога, къде и как се организираха протести срещу промените в нормативната уредба? На тези и на още много въпроси търси отговор Генка Шикерова във втората част от видеотрилогията си \"Социалната война\" за сайта  dnews.bg . Първата част от трилогията може да гледате  тук.  Как започнаха протестите в \"защита на семейните ценности\" четете и  тук.", "date": "2020.01.27", "title": ""}
{"url": "https://www.dnevnik.bg/sport/2020/01/27/4021255_zad_zavesata/", "text": "                         Ако животът е пиеса, смъртта е неговата завеса. Когато последните аплодисменти заглъхнат и финалният поклон е направен, завесата се спуска - тежка, достолепна и безкомпромисна. Рано или късно тя застава между публиката и сцената, но това, че вече не виждаме главния герой, не означава, че той е престанал да съществува. Хубавите пиеси продължават да живеят на бис у всеки зрител, излязъл мълчаливо от театъра. Днес целият свят се опитва да осмисли една ужасяваща трагедия. Да открие някаква логика и продължение в безпощадната неумолимост на преждевременно прекъснатия живот. Може би единственият начин да го направим е да надникнем там, зад завесата... Първия път, в който видях Кобе Брайънт на живо, той все още бе тийнейджър. Мисля, че мачът беше срещу \"Кливланд\"... не съм сто процента сигурен. Изглеждаше прекалено слабичък, а главата му бе следвана навсякъде от малък облак ситни черни къдрици. Първото нещо, което забелязах обаче, бе начинът, по който се движеше. В пружиниращата му походка имаше самоувереност, дори арогантност. Когато топката попаднеше в ръцете му, той сякаш се превръщаше в котка - тялото му се сгъваше ниско до паркета в търсене на най-подходящия момент и място да се разгъне... като чудовищна експлозия. И когато това се случеше, нямаше сила на този свят, която да може да го спре. Беше ясно... Не - беше далеч повече от ясно, че гледам началото на една изумителна кариера. Второто нещо, което забелязах, бе, че Кобе не обичаше да подава топката. И почти не комуникираше със съотборниците си нито на игрището, нито извън него. И... не се усмихваше. Да, Кобе бе виртуоз, Кобе бе вълшебник с топката, Кобе бе създаден за баскетбол, но... имаше нещо у него, което ме тревожеше. Някакъв мрак. Или терзание. Или болка. Нещо, което не му позволяваше да се довери на нищо извън себе си. В следващите години Кобе превзе лигата. Вкарваше когато и откъдето си поиска. Правеше неща, които не бяхме виждали. Едно от любимите ми негови изпълнения беше срещу отбора на Вашингтон. Гледал съм го поне хиляда пъти. Брайънт тръгна с топката от дъгата за три точки, вкамени защитника си със зашеметяващо бърз кръстосан дрибъл, нахлу към коша, където го чакаха двама огромни противници, и излетя... И продължи да лети. И след това... продължи да лети. Високо, високо над двата отбора, над простосмъртните, над логиката, над очакванията, над земята и нейната пренебрегната гравитация. Беше цяло чудо, че не си счупи главата в бясно пристигащото към лицето му табло. Когато най-после завърши полета си с тротилова забивка, дори съдиите бяха зяпнали вцепенени от възхищение. Наричат НБА лигата на извънземните. Откъде тогава бе пристигнал Кобе? На коя успоредна вселена дължахме тази аномалия? Кобе бе стихия. Сравняваха го с Джордан. Милиони фенове го боготворяха. Но в същото време... той играеше без удоволствие, с някакъв гняв, който може би бе рожба на вродения му перфекционизъм и желание да печели на всяка цена. Не се доверяваше на никого. Бе станал отшелник в собствения си отбор. Онази, тъмната част от него сякаш бе започнала да надделява. Често стреляше през двама, трима защитници, дори когато имаше непокрит съотборник под коша. Мачовете на \"Лейкърс\" се превърнаха в безкрайни сола. Имаше страдивариус. Но нямаше симфония. Играчите страняха от него. Треньорите му го наричаха неуправляем. Бе себичен, труден, сприхав, егоистичен. Започнаха да го наричат примадона. Не закъсняха и скандалите извън залата. Съдебното дело в Колорадо. Изневерите. Обвиненията. Конфликтът със собствените му родители. Кобе сякаш потъваше в тресавище, дърпан към дъното от противоречивата същност на собствения си гений. И тогава...баскетболистът направи най-красивото си и неочаквано изпълнение и със зъби и нокти си проправи пътека в джунглата към... себе си. Не е лесно да се преоткриеш на 30 години. Да признаеш грешките си. Да напишеш Метаморфозата на Кафка наобратно. Но както знаем, Кобе беше враг номер едно на гравитацията, включително своята собствена. Нищо повече нямаше да бъде същото. Промяната му бе драстична и почти светкавична. Първо бе забелязана между двата коша. Топката спря да потъва в ръцете му като в Марианската падина - Кобе подаваше! При това органично и с готовност. Предварително заучените отигравания на отбора вече не бяха прекъсвани наполовина от внезапните му изстрели. Лицето му все по-често се озаряваше от голяма искряща усмивка. Той се движеше по паркета с по-особена лекота. Вече нямаше гняв. Имаше... удоволствие. Дори еуфория. Кобе вече не играеше в полза на себе си... той играеше в полза на самата игра - на нейното стогодишно намерение да открие съвършенството в синхронното усилие на един идеално съчетан квинтет. Кобе винаги е обичал баскетбола до безумие. Но сега вече баскетболът му отвръщаше със същото. Но това не беше всичко. Превъплъщението на Кобе имаше повторение. И то не само едно. Гледахме ги едно след друго на забавен кадър и на игрището, и извън него. Забелязах, че започна да дава пресконференции след мач, държейки двегодишната си, сладка като бонбон дъщеричка Джиджи на коляно. Усмивката не слизаше от лицето му. Отговаряше спокойно и приятелски дори на най-неуместните журналистически въпроси. Разтвори широко вратите към себе си и даде възможност на целия свят да открие интелекта, речника и ерудицията му. Оказа се, че характерът на Кобе е далеч от клиширания образ на ограничения спортист. Тъй като бе израснал в Италия, Брайънт имаше особен афинитет към европейската култура и манталитет. Обичаше изкуството, литературата, модата, футбола. Беше полиглот и даваше интервюта на перфектен италиански и испански. Изостави клубовете и съмнителните обожателки и се отдаде изцяло и безпрекословно на семейството си. Междувременно печелеше всичко - шампионски титли, световни първенства, олимпийски златни медали, трофеи за най-полезен играч на лигата и т.н., и т.н. Сега вече след всеки негов успех съотборниците му го носеха на ръце. Искаха да бъдат в близост до него. Да му помагат и да търсят помощ от него. Дори противниците му го обичаха. Кобе вече не трупаше просто точки и рекорди. Той трупаше митология. Знаеше идеално, че в крайна сметка времето е непобедено, и реши, че за да продължи да играе любимата си игра на най-високо ниво, ще трябва да се отнася към тялото си като към храм. Стана педант в тренировките и храненето. Беше любопитен, търсещ, питащ. Подготвяше с часовникарска прецизност всяко свое мускулно влакно. Занимаваше съзнанието си с медитация и тялото си с плиометрика. Четеше и се образоваше непрекъснато за най-новите тенденции във възстановяването. След като контузи коляното си, отиде в Дюселдорф за терапия със стволови клетки. Кобе продължи да се преоткрива. Отново и отново... Все още мачкаше гравитацията, но искаше да запази ставите си за колкото се може по-дълго. И обрече безкрайни месеци на усъвършенстване на стрелбата си. Преди мач идваше в залата два часа по-рано, за да стреля. И стана най-добрият стрелец в лигата. Печелеше мачове в последните секунди от невъзможни положения. Дори след най-откачените му изстрели мрежичката имаше чувството, че я очаква топка. Но това не му беше достатъчно - едно лято, докато останалите играчи сърбаха дайкирита на Хаваите, Кобе нае великия център Хаким Олайджуон, за да го научи как да играе с гръб към коша. Следващия сезон Кобе изпепели лигата с кавалкада от вълшебни финтове, извадени директно от репертоара на Хаким. Когато скъса ахилесовото си сухожилие, Кобе не се отчая. Той знаеше, че просто е дошло време отново да преоткрие себе си. Направи го с неистово усилие, постоянство и интелект. И когато се завърна в игра, отново бе неопазим. В резюмето му има много постижения, но той отказа да гони рекорда на Карийм Абдул-Джабар за най-много точки в историята на лигата. Новият Кобе нямаше нужда от това. Той вече бе открил мястото си сред стенописите на баскетболната базилика. Искаше да се откаже от играта, преди тя да се е отказала от него. Искаше да се сбогува с достойнство. Кобе изигра последния си мач на 13 април 2016. В сблъсък с \"Юта джаз\" 37-годишният Брайънт вкара зашеметяващите 60 точки и донесе победа на своите \"Лейкърс\". За разлика от много бивши звезди Кобе не направи опит да се върне в играта. Бе затворил тази врата завинаги. Бе време отново да преоткрие себе си. През последните пет години Брайънт се превърна в успешен бизнесмен, филантроп, инвеститор, медиен магнат, лектор, баскетболен анализатор и всеотдаен баща на дъщерите си. Познанията му във всички тези области могат да бъдат характеризирани като енциклопедични. Такъв бе човекът Кобе Брайънт... този зад завесата. Може би вече не можем да го видим лице в лице, но това не значи, че той не съществува. И когато излизате смълчани от театъра, не забравяйте да вземете със себе си пиесата. Пиесата на един кратък, но изумителен живот. Неговата постановка продължава. В нея има геройства, приключения, разочарования, слава и рекорди, но това, което я прави достойна за бис, е големият урок, който винаги ще носи в себе си. Урокът, че никога не е късно да преоткриеш себе си. Никога! Кобе Брайънт преоткри себе си като играч, като съотборник, като професионалист, като съпруг, като родител и най-вече като човек. И ето че днес именно неговата честа жертва - гравитацията, наивно смята, че най-после го е победила и го е отнела от света завинаги. Но истината е, че той отново е над нея, над голямото хаотично игрище, над логиката, над очакванията и над нас, простосмъртните. Там някъде, много, много високо... с малката Джиджи на коляното. Това трябваше да е последният поклон, но споменът за Кобе ненадейно ме помоли да завърша с неговите собствени думи. Тези, за които бе награден с наградата \"Оскар\". Кобе, виждате ли, написа прощално писмо към... баскетбола преди началото на своя последен сезон. Поредното му неочаквано и искрено превъплъщение... този път в автор. Думите му бяха превърнати във филм. Филмът спечели \"Оскар\". Днес писмото му към баскетбола звучи като писмо към всички нас - тези, които са избрали да носят у себе си неговата красива пиеса. (oт Кобе Брайънт) \"От момента, в който започнах да навивам на топка чорапите на татко и да стрелям въображаеми победни точки в Great Western Forum*, знаех, че едно нещо е реално: Влюбих се в теб. Любов тъй дълбока, дарих ти всичко на света - От моите мисли и тяло до моите дух и душа. Като шестгодишно момче, дълбоко влюбено в теб, никога не видях края на тунела. Видях единствено как тичам все напред. И така побягнах. По игрището надолу и нагоре тичах след всяка загубена топка - но за теб. Ти поиска моя устрем, Сърцето си на тебе дадох. Защото изпълни го с любов. Играх през пот и болка, но не защото предизвикан бях, а защото ТИ ме призова. Направих всичко заради ТЕБ, защото това е нещото, което даваш, когато някой те накара да се чувстваш тъй жив, както ти накара мен да се усетя. Ти дари шестгодишното момче с мечтата му за \"Лейкърс\", за което винаги ще те обичам. Но моята любов към теб не може натрапчиво да продължава. Този сезон е всичко, което ми остана да ти дам. Сърцето ми ще може всички удари да понесе, Съзнанието ми с натиска ще се оправи, но тялото ми знае, че е време за раздяла. И ние с тебе знаем, че независимо какво ще правя след това, Винаги ще бъда онова момче - С чорапите на топка свити и кошчето за смет във ъгъла. Пет секунди има до сирената, а топката е в моите ръце. 5... 4... 3... 2... 1 Винаги ще те обичам, Кобе\" *Едно от имената на залата, в която играе \"Лос Анджелис лейкърс\".", "date": "2020.01.27", "title": "Зад завесата"}
{"url": "https://www.dnevnik.bg/evropa/2020/01/27/4021297_lotariiata_kak_stoiat_neshtata_v_germaniia/", "text": "                         В Германия през 2018 в хазарта - лотарии, спортни залагания и казина - са реализирани приходи в размер на 13.9 милиарда евро. Черният пазар в този бранш е огромен. Една пета от оборота е реализиран в нелегални казина и игри, посочва \"Зюддойче цайтунг\". Само нелегалните онлайн казина реализират приходи в размер на близо 2 милиарда евро годишно. Това скоро ще се промени: от средата на 2021 година онлайн хазартът ще бъде позволен, добавя изданието. Той обаче ще бъде строго регулиран от държавата. За тази цел ще бъде създадена нова контролна институция. Така например тя ще следи дали се спазва посоченият лимит в законодателната инициатива: всеки играч ще може да инвестира максимално 1000 евро месечно за онлайн хазарт. От бранша смятат, че подобни рестриктивни мерки биха облагодетелствали черния пазар. А собствениците на платформи за спортни залагания се притесняват, че покрай новите мерки ще реализират големи загуби. Те изплащат до 95% от приходите като печалби. За сравнение - в тотото като печалби се изплащат едва 50% от реализирания оборот. Строг държавен контрол Германия сериозно контролира хазартните игри. Лотарията е напълно монополизирана от държавата. 16-те провинции имат свои лотарийни компании, които отговарят за разпространението и контрола на продажбата на лотарийни билети. Всички те се придържат към Договора за хазартните игри между провинциите, който е приет през 2008 година. Последната провинция, която се присъединява към него, е Шлезвиг-Холщайн - през 2013 година, посочва сайтът \"Виртшафтсвохе\". Договорът за хазартните игри гарантира \"достатъчно широко предлагане на игри на късмета\". Той също така направлява \"естественото влечение на гражданите към игрите\", се казва в самия договор. В него е уредено и това, че голяма част от приходите се инвестират в обществени проекти. Критиците на държавния монопол над лотарията обаче се съмняват, че той може да предпази германците от пристрастяване. Пристрастени към игрите на късмета По данни на Федералната централа за здравна просвета около половин милион германци страдат от пристрастяване към залаганията - 180 000 от случаите са смятани за патологични. Особено висок е рискът сред младите мъже: 6.8% от момчетата на възраст между 18 и 20 години са участвали в нелегални спортни залагания през 2017 година. 2.13% от мъжете на възраст между 21 и 25 години имат проблематично хазартно поведение. Към рисковите фактори - освен възрастта и пола - спадат също така ниското образование и чуждестранният произход. В Германия най-популярните хазартни игри са ротативките в заведенията и казината - техният дял на пазара е 42%. На второто място е държавната лотария - с 33%.", "date": "2020.01.27", "title": "Лотарията: как стоят нещата в Германия"}
{"url": "https://www.dnevnik.bg/politika/2020/01/27/4021306_prezidentstvoto_za_pitaneto_moje_li_geshev_da/", "text": "След като днес се разбра, че главният прокурор Иван Гешев е поискал  тълкуване на конкретни текстове от конституцията, свързани с имунитета на президента , от администрацията на държавния глава Румен Радев коментираха, че очакват развитие по делото. \"След като главният прокурор е сезирал Конституционния съд (КС), очакваме развитие по образуваното дело. Само Конституционният съд може да тълкува конституцията\", посочиха от \"Дондуков\" 2 в отговор на питане на \"Дневник\". Според чл. 103 от конституцията президентът и вицепрезидентът не носят отговорност за действията, извършени при изпълнение на техните функции, с изключение на държавна измяна и нарушение на конституцията. В тази връзка Гешев задава шест въпроса до КС. Сред тях са дали записаното в основния закон понятие \"държавна измяна\" се припокрива със записаното в Наказателния кодекс в раздел \"Измяна\", глава \"Престъпления против републиката\", както и каква е разликата между \"държавна измяна\" и \"нарушение на конституцията\" и какви са изискванията относно вида и мащаба на престъплението. В искането се пита и дали е законосъобразно да се извършват проверки от държавните органи и да се образуват наказателни производства, в случай че има признаци за престъпление, извършено от президента или вицепрезидента, съответно дали данни за съпричастност на някого от двамата са основание за прекратяване или спиране на цялото разследване. През лятото  антикорупционната комисия не установи конфликт на интереси при Румен Радев  след проверка по два случая - покупка на жилище и сключване на допълнително споразумение за работа на бъдещата му съпруга, на която е началник.", "date": "2020.01.27", "title": "Президентството за питането може ли Гешев да разследва Радев: Очакваме развитие по делото"}
{"url": "https://www.dnevnik.bg/sviat/2020/01/27/4021305_merkel_shte_nastoiava_es_da_reshi_prez_mart_za/", "text": "Германският канцлер Ангела Меркел обяви, че ще настоява пред европейските лидери да започнат преговори със Северна Македония и Албания и решението да бъде взето по време на срещата на върха през март, предаде \"Ройтерс\". \"Преди всичко искаме да постигнем съгласие на следващия Европейски съвет през март за започване на преговорите с Албания, а също и със Северна Македония\", каза тя пред репортери в Берлин, където прие албанския премиер Еди Рама, пише агенцията. \"И двете страни постигнаха много. Ще работим усилено, за да постигнем желаните резултати през март.\" Скопие и Тирана  не получиха дата за преговори  през октомври миналата година. При Албания съпротивата беше на няколко държави и бе свързана с политическата обстановка и корупцията в страната, докато при Северна Македония  основна спирачка бе аргументът на Франция , че ЕС първо трябва да се \"самореформира\" и да промени начина, по който се разширява и води преговори за членство. В Скопие повторното отлагане на началото на преговорите  доведе до оставката на правителството . Редица страни в ЕС същевременно не са съгласни, че даването на европейска перспектива на държави, които заслужават да бъдат насърчени заради напредъка си, изключва реформите. Те  се обявиха за едновременно начало на преговорите  с ЕС и промяна на начина, по който те протичат обикновено. Някои наблюдатели възлагат надежди на срещата на върха ЕС - Западни Балкани, която трябва да се състои през май в Хърватия - председател на Съвета на Европейския съюз през първата половина на годината. Срещата, която се състоя в София през същия месец на 2018 г., обаче отново се сблъска със съпротивата на Париж страните от региона да бъдат окуражени с по-добра европейска перспектива.", "date": "2020.01.27", "title": "Меркел ще настоява ЕС да реши през март за преговорите със Скопие и Тирана"}
{"url": "https://www.dnevnik.bg/video/120minuti/2020/01/27/4021315_bezlov_mashtabite_na_hazarta_v_bulgariia_dostignaha/", "text": "Мащабите на хазарта в България достигнаха рекордни нива за Европа\", коментира в предаването \"120 минути\" по Би Ти Ви Тихомир Безлов от Центъра за изследване на демокрацията. \"Пазарът на всякакви видове хазартни форми в България е над 3.2 милиарда лева според кода за тази дейност\", обясни Безлов. \"Между 300 и 400 милиона лева са годишните обороти на двете компании, които управляват частната лотария в България\", уточни той. Безлов коментира предложенията за промени в законодателството, свързани с хазартния бизнес, и реакциите на бизнесмена Васил Божков. (Повече по темата  тук ). \"Всеки нормален политик би трябвало да вижда мащабите на това, което се случва с хазарта в България, че той мина някакви граници, и си мисля, че дори и сега да не се случи промяната, тя ще се случи\", коментира Безлов, но уточни: \"Аз не мисля, че този гигантски пазар ще бъде поставен лесно под контрол.\" Според Безлов правителството има много варианти за решение, но трябва да избере такова, че след това да не го осъди хазартният оператор.", "date": "2020.01.27", "title": ""}
{"url": "https://www.dnevnik.bg/sviat/2020/01/27/4021267_zashto_kitai_ne_kaza_cialata_istina_za_noviia/", "text": "                         Този път китайското ръководство информира света и собственото си население за новия вирус по-бързо, отколкото преди 17 години по време на кризата с Тежкия остър респираторен синдром (ТОРС). Това е добре. Но онова, което постепенно научаваме за мащабите и протичането на епидемията, поражда сериозни съмнения доколко властите в Китай, поне местните, действително имат желание да осигуряват прозрачност. В първите три седмици след избухването на заразата правителството в Ухан явно е укривало и омаловажавало редица неща. Но това не е някакъв местен проблем, а резултатът от една система, която иска на всяка цена да поддържа фасадата на стабилността. В тази система изричането на неприятни истини по правило води до неприятности. Лекарите в Ухан, решили да привлекат вниманието на обществеността към опасностите, свързани с новия вирус, бяха сплашени. Журналистите, които искаха да информират за това, бяха цензурирани и възпрепятствани да го сторят. Гражданите, които вероятно знаеха повече, отколкото би се харесало на полицията, бяха санкционирани под предлога, че разпространяват слухове. Болничният персонал очевидно бе инструктиран да укрива сведенията за заразени лекари и санитари. По този начин вероятно дори и от заетите със случая учени са били скрити важни данни за пренасянето на вируса от човек на човек. Истината излиза наяве само след официално разрешение Фактът, че официалният брой на заразените в Китай започна да нараства рязко едва след като китайският лидер Си Дзинпин призова за борба с епидемията, показва колко политизирано е отношението към информацията в Китай, дори и да е въпрос на живот и смърт. От самото начало не звучеше правдоподобно твърдението на китайците, че първите случаи на заболяването извън Ухан са били установени в чужбина, а не в други китайски градове. Заседанията за подготовката на тазгодишното събрание на Народния конгрес навярно са били една от причините за нежеланието на местното правителство бързо да уведоми населението за опасността. Всичко това отне ценно време, което позволи на вируса да се разпространи. Партийното ръководство открито си призна, че е наясно с този проблем, когато публично заплаши всичките си кадри, че \"ще бъдат заклеймени на позорния стълб за вечни времена\", ако премълчават за случаите на новата болест. Държавният съвет дори откри онлайн платформа, на която гражданите да подават сигнали за укриване на информация от местните власти. Всичко това би било чудесно, ако ставаше дума за прозрачност. Но въпросната инициатива навярно ще послужи за това цялата отговорност за пропуските да се прехвърли на местните кадри. Та нали същото централно правителство бе дало указания на своя пропаганден апарат да информира максимално пестеливо за здравната криза, за да не се стига до паника. То бе наредило и на държавните цензори да трият от интернет всички дискусии, свързани с епидемията. Същината на проблема е в разбирането на властите, че гражданинът трябва да знае само онова, което държавата смята за правилно. Китайците отдавна са си направили съответните изводи. Те не вярват на официалните съобщения на властите. Но и това е проблематично, тъй като стимулира разпространяването на конспиративни теории, които държавата всъщност би искала да предотврати. Репресивният климат на отминалите години накара да замлъкнат много от гласовете на истината в средите на гражданското общество, които можеха да противодействат на това развитие. И все пак: малкото частни медии в Китай сега изживяват звездния си час. Тези дни те разпространяват подробни информации за положението в Ухан – навярно това става дори с позволението на цензуриращата служба, която този път не ги възпрепятства. Истинска воля за прозрачност? И сътрудничеството с международната общност сега протича значително по-добре, отколкото по време на кризата с ТОРС преди 17 години. Този път Китай своевременно разгласи информацията за генетичния код на вируса, за да позволи на властите в чужбина бързо да разпознават заразените. Но има едно нещо, което е останало непроменено от 2003-а насам: волята за прозрачност стига само дотам, докъдето е политически приемливо за властите. Фаталното мълчание на китайските власти преди 17 години – през първите три месеца на кризата с ТОРС - бе свързано най-вече с това, че страната се намираше във фаза на политически преход. Ху Дзинтао тъкмо бе застанал на върха на Комунистическата партия и се готвеше да стане президент. В подобни преломни времена всякакви отрицателни новини в Китай са нежелани. Това си остава така и до днес. Истинските мащаби на епидемията с африканската свинска чума през миналата година бяха прикрити, за да не нарушат блясъка на тържествата по повод 70-ата годишнина на Народната република. Това мълчание за щастие не отне човешки живот, но пък излезе твърде скъпо.", "date": "2020.01.27", "title": "Защо Китай не каза цялата истина за новия коронавирус"}
{"url": "https://www.dnevnik.bg/sport/2020/01/27/4021329_snimka_na_denia_nadal_i_porednata_mu_emocionalna/", "text": "Рафаел Надал се класира за четвъртфиналите на Australian Open след оспорван мач с  . Световният №1 спечели с 6:3, 3:6, 7:6 (6), 7:6 (4) след 3.42 часа битка на корта. Това беше и първият мач, в който Надал губи сет през тази година. Резултатът беше абсолютно същият, както и в последния мач между двамата на \"Уимбълдън\" 2019", "date": "2020.01.27", "title": "Снимка на деня: Надал и поредната му емоционална победа на Australian Open"}
{"url": "https://www.dnevnik.bg/detski_dnevnik/2020/01/27/4020603_zashto_i_kak_na_decata_triabva_da_se_prepodava_za/", "text": "                          С тези думи преди близо 20 години шведският премиер Йоран Першон откри Международния форум за холокоста в Стокхолм. От 2005 г. на 27 януари светът отбелязва Международен ден на паметта за жертвите от холокоста. Тази година на тази дата се навършват 75 години от освобождаването на концлагера \"Аушвиц\" от Червената армия. По този повод Международният алианс за паметта за холокоста припомни защо и как трябва да се преподава за една от най-срамните страници в историята на Европа. Препоръките  идват от експерти от 34 държави, използвали дългогодишния си опит в комбинация с актуални изследвания и съвременни методи за преподаване. Няма един-единствен \"правилен\" начин за преподаване на холокоста, нито идеална методика за преподавателите и учениците. Учителите не бива да се чувстват ограничавани в това как ефективно и успешно да разказват, стига внимателно да са се подготвили с подходящи материали, отговарящи на важни въпроси като историческия контекст, мащабите, защо и как се е случил. На първо място  . Някои учители се въздържат от преподаване на историята на холокоста заради трудностите и деликатните моменти, без да травматизират учениците. Други се затрудняват в това как да разкажат за чудовищните мащаби и защо човечеството е пропаднало до такива низини. За по-малките деца е подходящо разказването на личните истории на жертви или за това как са избягали и са били спасявани хора. За по-възрастните може да се представя по-сложен и труден материал с използването на оригинални източници. Така се избягват общи приказки, които размиват разликите и оставят въпроси без отговори. \"Лагер\" например е дума за разнообразен вид обекти и макар в много от тях да са умирали и убивани хора, далеч не всички са издигани с цел да бъдат центрове за ликвидиране на хора или експлоатирането им до смърт. Лагерите, включително концентрационните, са функционирали по различни начини и в различно време. \"Холокост\" (или \"Шоа\") е пределно ясен термин за организирана от държавата политика на систематично преследване и избиване на евреите (и в значителна степен ромите) от нацистка Германия и съюзниците ѝ в периода 1933 - 1945 г. В същото време някои организации, включително авторитетни институции, употребяват термина в широк смисъл, обхващащ всички жертви на нацистките преследвания, поради което трябва да се внимава с начина, по който различните материали разбират какво е холокост. . Състевен от две гръцки думи и съдържа известен смисъл на жертвоприношение чрез изгаряне. Но избиването на евреите не е някаква мъченическа смърт, а е резултат от геноцид, избиване на хората просто за да ги няма. В този смисъл терминът на иврит - \"Шоа\", вероятно е по-подходящ, защото означава \"Катастрофа\". На учениците трябва да се даде възможност  . Нужно е да им се обясни, че \"еврейски проблем\" и \"окончателно решение\" са евфемизми, въведени от самите извършители. \"Гето\" също трябва да бъде обсъден, за да е ясно, че нацистите са влагали в този термин нещо по-различно от употребата му преди и след тях. Трябва да се разказва за   Холокостът е поредица от свързани събития в националните граници и между държавите. Поради това става дума за части от много разнообразни европейски и глобални истории и исторически процеси. Целта е учениците да могат да разпознават, че холокостът е извършван по различен начин във всяка страна, както и да знаят, че това е възможно благодарение на разнообразни кратковременни, средносрочни и дългосрочно действащи фактори в европейската и световната история. Целта на преподаването на всеки предмет е да се ангажира интелектуалното любопитство на учениците, за да се вдъхнови критично мислене и личностно израстване. Ето защо е от съществено значение учителите да осмислят причините, обосноваващи изучаването на съответния предмет. Когато преподавателите внимателно преценяват подбудите за своите уроци по холокоста, те с по-голяма вероятност ще изберат съдържание, което отговаря на интересите на техните ученици, а това ще осигури по-добро разбиране на сложната история. - Холокостът е преломен момент не само за ХХ век, но и за цялата история на човечеството. Той представлява  . Холокостът трябва да се изучава, защото той разтърси фундаментално устоите на цивилизацията. - Задълбоченото изучаване на холокоста помага на  при сблъсъка им с нарушения на правата на човека. - То може да повиши  - Изучаването на холокоста помага на  . То съдейства за осъзнаване на цената на многообразието в плуралистичното общество и  - Холокостът показва как една съвременна нация може да използва технологичния си прогрес и административна инфраструктура,  . - Холокостът предоставя контекст за   пред лицето на угнетяването на другите. - С получаването на представа за множеството исторически, социални, религиозни, политически и икономически фактори, довели по съвкупност до холокоста, учениците осъзнават сложността на историческия процес и разбират   Учениците започват да разбират, че гражданите в едно демократично общество имат отговорност да се научат да разпознават сигналите за опасност и да знаят кога да реагират. - Холокостът се е превърнал в централна тема в културата на много страни. Това намира отражение в медийното пространство и популярната култура. Изучаването на холокоста може  . - Да повиши знанието за това безпрецедентно унищожение на хора. - Да опази спомена за жертвите и пострадалите. - Да насърчи преподавателите и учениците да размишляват върху моралните и духовните въпроси, породени от събитията по време на холокоста, и тяхното приложение в днешния свят. За да се видят различията между холокоста и други геноциди, сравненията трябва да се правят внимателно, като се посочват както приликите, така и различията. 1. Защо да преподавам холокоста? 2. Какво да преподавам за холокоста? 3. Как да преподавам холокоста? Първият въпрос касае  . Вторият включва  , а третият се отнася до подходящи  , съобразени с ученическата група. Освен по предмета история холокостът може да бъде изучаван и чрез други дисциплини като литература, психология, религия и други. Тъй като националните и местните възпоменателни дейности имат ценно значение, препоръчително е да се осигури подкрепа за тези дейности и чрез образованието. Холокостът трябва да бъде изучаван в контекста на европейската история като цяло. Ние насърчаваме преподавателите да изследват и местния исторически контекст. Обучаващите трябва да поставят събитията от холокоста в контекст, като включват информация за:", "date": "2020.01.27", "title": "Защо и как на децата трябва да се преподава за холокоста"}
{"url": "https://www.dnevnik.bg/bulgaria/2020/01/27/4021343_sblusuci_na_protest_v_sofiia_zaradi_vodnata_kriza_v/", "text": "Протест в центъра на София, предизвикан от водната криза в Перник и организиран от партия \"Възраждане\" с лидер Костадин Костадинов, завърши със сблъсъци между полицията и демонстранти, при който силите на реда използваха лютив спрей. Двама полицаи са пострадали, има задържани протестиращи. Първоначално протестът беше пред сградата на Министерството на регионалното министерство (МРРБ) на столичната ул. \"Кирил и Методий\". Събралите се привърженици на \"Възраждане\" поискаха оставката на правителството. По информация на МВР напрежението е ескалирало при опит на демонстрантите да щурмуват сградата на ведомството От МВР заявиха, че това е била причината полицаите да използвай спрей. По данни на Спешна помощ, цитирани от БНР, над 30 души са пострадали от спрея, а на място са изпратени шест линейки. Част от пострадалите са били откарани към Университетска болница \"Царица Йоанна\" в София.      Малко след сблъсъка протестиращите се отправиха в шествие по улиците на София до сградата на Министерския съвет. Около 100 души от \"Възраждане\" искат оставки Пред \"Дневник\" участници в протеста обясниха, че са се събрали представители на регионалните структури на \"Възраждане\" от Стара Загора, Казанлък, Харманли, Бургас, Варна, Хасково. В събота на същото място - пред Министерския съвет, имаше перничани, които пренесоха в София отменения заради водния режим празник \"Сурва\" и с кукерски танци гониха злите духове. \"Дошли сме от Стара Загора да искаме оставка на цялото корумпирано престъпно правителство. време е да си ходят. Искаме по-достоен живот\", каза пред \"Дневник\" Ана Динева, зам.-председател на \"Възраждане\" - Стара Загора. Тя добави, че партия \"Възраждане\" застава зад всеки справедлив протест и кауза, не само зад протеста заради водната криза в Перник. \"Тези, които си мислят, че са недосегаеми, че са над закона, тези, които се обграждат с охрана - няма да има нещо, което да им помогне тогава, когато ние започнем да прилагаме законите в нашата страна. Хората, които управляват държавата, са свикнали протестите да са в неработен ден, да имат комфорта. Днес би трябвало да работят, но никой от тях не пожела да излезе. Защото когато го няма началникът, всички вдигат рамене и викат \"аз не знам, аз не мога, аз не разбирам, от мен нищо не зависи\". Кой носи отговорност за държавата, когато лицето Борисов не е в държавата? Оказва се, че няма кой да поеме отговорност. Това правителство само се отказа от властта\", каза председателят на \"Възраждане\" Костадин Костадинов пред събралото се множество.      Думите му бяха посрещнати с възторжени викове и призиви за оставка на правителството. Костадинов призова събралите се за нов протест в сряда в 12 часа пред Народното събрание. \"Искаме оставката на правителството заради хиляда и една причини: заради водната криза, заради опитите да бъде девалвиран българският лев, заради това, че искат да ни присъединят към еврозоната без да ни питат, заради това, че изсякоха горите, че отровиха въздуха, че България е държавата с най-бързо умиращото население в света, с най-висок процент на емиграция е Европейския съюз, с най-нещастно население, че държавата се превърна в една управлявана отвън, безпомощна, корумпирана, колониална територия\", заяви пред \"Дневник\" Костадинов. Ранени полицаи, задържани протестиращи Двама полицаи са пострадали по време на протеста пред сградата на МРРБ. Протестиращите са опитали да пробият полицейския кордон и да влязат в сградата, счупена е входната врата на министерството.      \"Бяхме направили кордон от 20 служители. Протестиращите се опитаха да нахлуят в сградата на министерството. Колегата до мен беше ударен с метален прът в гърдите, той в момента е в Спешното отделение на \"Пирогов\" с контузия на гръдния кош. Аз бях ударена с тръба от знаме в главата и получих няколко удара в корема. \", каза пред журналисти полицаят от столичната дирекция на МВР Александра Николова. \"Нямаме нищо против хората да протестират, ние сме граждани също като тях, заставаме зад тяхната позиция, но искаме протестът да бъде както законът го позволява\", допълни тя. Пазителите на реда са използвали спрей срещу гражданите чак след като те да нарушили обществения ред, като са чупели стъкла и нападали служителите, каза директорът на Главна дирекция \"Национална полиция\" Христо Терзийски на брифинг. По думите на говорителя на главния прокурор Сийка Милева Софийска районна прокуратура е уведомена за случая и са предприети незабавни мерки по установяване на самоличността на нарушителите на обществения ред. От МВР и СДВР уточниха пред \"Дневник\", че засега нямат информация за броя на задържаните.      Малко по-късно от партия \"Възраждане разпространиха видеоклип с арест на мъж с твърдението, че арестуваният е мирен гражданин, включил се в протеста, за да изкаже недоволството си от правителството. \"Това е поредното своеволие на властимащите, които насочват полицията срещу мирните граждани\", пишат от \"Възраждане\" в разпространена до медиите позиция.", "date": "2020.01.27", "title": "Сблъсъци на протест в София заради водната криза в Перник, полицията използва лютив спрей"}
{"url": "https://www.dnevnik.bg/bulgaria/2020/01/27/4021346_zadurjan_e_bivshiiat_rukovoditel_na_vik-pernik_ivan/", "text": "Бившият управител на \"ВиК Перник\" Иван Витанов и изпълняващият длъжността кмет на Перник по време на изборите Севделина Ковачева са били задържани днес от Специализираната прокуратура, съобщи говорителят на главния прокурор Сийка Милева. Витанов е обвинен за умишлена безстопанственост и сключване на неизгодна сделка, а Ковачева за длъжностно престъпление. Арестът е за 72 часа, а утре се очаква спецсъдът да определи мярката за неотклонение на двамата. Иван Витанов и Севделина Ковачева са били извикани днес за разпит в следствения отдел на Специализираната прокуратура. След разпита са задържани. Обвиненията От прокуратурата уточниха, че след писмено уведомяване по надлежния ред от управителя на \"ВиК\"ООД гр. Перник, че има силно намаляване на дебита на водоизточниците и водния ресурс в яз. \"Студена\", и след като са били предложени действия за въвеждане на режим на водоползване в гр. Перник и други 10 населени места в общината, и.д. кметът не изпълнил служебните си задължения по залов и не е предприел съответните действия за въвеждане на воден режим. За Витанов се посочва, че в качеството си на длъжностно лице и при условията на продължавано престъпление, той умишлено не положил достатъчно грижи за управлението, стопанисването и запазването на повереното му имущество – на водопреносната и водоснабдителна мрежа на община Перник и на водата за питейно битови нужди от яз.\"Студена\".  Подчертава се, че той не е упражнил достатъчен контрол върху работата на служителите в дружеството, на които възложил да поддържат и ремонтират водопреносната и водоснабдителна мрежа на община Перник. Заради бездействието му в аварии изтекла вода за над 11 млн. лева (стойността на 7 млн. куб.м. вода за питейно битови нужди, които представляват разпилените 75 процента от всичката вода за питейно битови нужди в гр.Перник за инкриминирания период). На управителя на \"ВиК\" Перник е повдигнато и обвинение и за сключване на неизгодни сделки на управляваното от него дружество, свързани с купуването и наемането на измервателни уреди на водния ресурс на яз.\"Студена\". От прокуратурата уточняват, че според събраните до момента доказателства сочат, че от действията на двамата обвинени не са могли да настъпят преки вреди, довели до водната криза в Перник и региона. \"Тяхната дейност се явява последваща по отношение на загубата на вода за питейно-битови нужди от яз. \"Студена\" и сама по себе си (без противоправните действия на обвиняемия Нено Димов) не би причинила значителен недостиг на вода за питейно-битови нужди на над 97 000 души\", се казва в прессъобщението на Специализираната прокуратура.  Предисторията Иван Витанов е начело на \"ВиК Перник\" от 2014 година до началото на водната криза в града през ноември 2019 г. Официално беше сменен месец по-късно. В обясненията си за водната криза до момента Витанов посочва като виновни сушата и огромната загуба на вода от амортизираната ВиК мрежа на Перник. За него зам. регионалният министър Николай Нанков коментира, че не е хидроинженер, но е имал подходящата биография към момента на назначението му. \"Основната вина на този човек е неспособността му да се справи с проблема\", допълни Нанков. В началото на декември за ръководител на \"ВиК Перник\" държавата като основен акционер предложи ръководителя на \"ВиК Шумен\" Илиян Илиев. На общото събрание на акционерите в дружеството на 10 януари за поста  беше одобрен  34-годишният Борислав Иванов от Радомир. До 2018 година той е бил началник на пречиствателната станция на града. До момента във връзка с водната криза в Перник   обвинение за безстопанственост  е повдигнато на бившият екоминистър Нено Димов, който е в ареста от 9 януари. Пак заради водната криза правителството  смени и областния управител на Перник Ирена Соколова . Междувременно днес беше  организиран протест  пред сградата на Министерството на регионалното развитие и благоустройството с искане за оставка на министър Петя Аврамова. Както е известно, министерството е принципал на всички ВиК дружества, но до момента срещу Аврамова няма повдигнати обвинения. Заради опитите на недоволните да влязат в сградата на МРРБ полицията използва срещу тях лютив спрей.", "date": "2020.01.27", "title": "Задържани са бившият ръководител на \"ВиК Перник\" и и.д. кмет на града (обновена)"}
{"url": "https://www.dnevnik.bg/bulgaria/2020/01/27/4021347_nachalnik_na_direkciia_v_dans_e_opravdan_po_obvinenie/", "text": "Върховният касационен съд е потвърдил присъдата на долната инстанция, с която началникът отдел в Специализирана дирекция \"Финансова сигурност\" на ДАНС Мирослав Маринов е признат за невинен за разгласяване на държавна тайна, съобщиха от пресцентъра на съда, цитирани от БТА. Обвинението срещу Маринов е за това, че в периода от 27 септември 2013 г. до 1 октомври 2015 г. в София при условията на продължавано престъпление е разгласил информация от 11 класифицирани документа, представляваща държавна тайна, която му била поверена по служба, като от престъплението са настъпили особено тежки последици за сигурността на държавата. Прокуратурата внесе обвинителен акт по делото в съда през април 2016 г., в който посочи, че от това престъпление са настъпили особено тежки последици за сигурността на държавата, тъй като информацията, съдържаща се в документите, разкрила данни за събития и действия против икономическата и финансова сигурност на държавата. През март 2018 година Маринов беше осъден на лишаване от свобода за срок от 3 години, изпълнението на което беше отложено с изпитателен срок от 5 години.", "date": "2020.01.27", "title": "Началник на дирекция в ДАНС е оправдан по обвинение за разгласяване на държавна тайна"}
{"url": "https://www.dnevnik.bg/sport/2020/01/27/4021282_i_katar_vleze_v_igrata_za_mach_mejdu_kubrat_pulev_i/", "text": "Още една страна е сред кандидатите да приеме мач за световната титла по бокс между Антъни Джошуа и Кубрат Пулев. Това обяви мениджърът на българския боксьор  Ивайло Гоцев . Катарската столица Доха се нарежда до Истанбул и Лондон, които останаха като финални варианти. \"Мачът ще бъде сюрпрайз за всички. Има и нов вариант, който тепърва ще го дискутираме. Влезе много силен играч последните няколко дни – Доха, Катар. Всички знаете кои са\", каза Гоцев пред Би Ти Ви. Желанието на щаба на Пулев е мачът да бъде в Истанбул, докато Джошуа и неговият  промотър Еди Хърн  държат на Лондон. \"Еди Хърн казва много приказки, той мисли едно, прави друго. Какво да кажем, остават броени дни, след което всичко ще излезе наяве. Просто трябва да изчакаме, продуктивни разговори провеждаме всеки ден, днес също предстои разговор с Еди\". \"Най-важното е, че Кубрат е готов, както всички виждате. Погледнете за каква машина говорим\", добави Гоцев. Пулев е официален претендент за пояса на Международната боксова федерация (IBF), като двамата с Джошуа имат срок до 31 януари да обявят дата за среща помежду им.", "date": "2020.01.27", "title": "И Катар влезе в играта за мач между Кубрат Пулев и Джошуа"}
{"url": "https://www.dnevnik.bg/analizi/2020/01/27/4021340_glavniiat_prokuror_respektira_prezidenta/", "text": "                         Питането съвпада с консултациите на президента Румен Радев за промяна в конституцията за ограничаване на безнаказаността на главния прокурор. Преди месец Радев заяви, че НСО не трябва да охранява почетния председател на ДПС Ахмед Доган и депутата от ДПС Делян Пеевски, защото те имат достатъчно средства да плащат за сигурността си. Президентът не се възползва от възможността да попита Конституционния съд за процедурата за избор на главен прокурор, а само върна първоначалния избор на Висшия съдебен съвет за повторно гласуване. След това подписа указа за назначаване на Гешев.  Сезирането на Конституционния съд с питане относно това как следва да се тълкува \"държавна измяна\" за целите на прилагането на чл. 103 от конституцията е открита и груба форма на политически натиск. освен за да се \"респектира\" президентът Радев за това, че си позволи да не приеме безропотно и безгласно единствената кандидатура за главен прокурор и да очертае недостатъците на проведената от Висшия съдебен съвет процедура, като върне кандидатурата, гласувана под строй от съдебната номенклатура. Това е и поредният открито политически ход на прокуратурата, който е Когато наказателното право и инструментариум се превърнат в средство за политически игри, спекулации и разправа, няма правова държава, няма демокрация, няма и наказателно право и правораздаване всъщност. Има беззаконие, битуващо като произволна и противоправна репресивна власт.", "date": "2020.01.27", "title": "Главният прокурор \"респектира\" президента"}
{"url": "https://www.dnevnik.bg/bulgaria/2020/01/27/4021197_kratki_novini_ostava_v_sila_prizivut_da_ne_se_lovi/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Трима българи са блокирани в китайския град Ухан В града е огнището на заразата с новия коронавирус (2019-nCov). Българското посолство в Пекин е в постоянен контакт с тримата и се обсъждат варианти за тяхното извеждане, съобщи Министерството на външните работи. Към момента няма данни за български граждани, засегнати от новия коронавирус. Китайските власти препоръчват чуждестранните граждани да не напускат страната. По данни към 20 януари в континентален Китай (без Хонконг, Макао и Тайван) са общо 373 души, от които 195 работещи и 134 учащи. Най-много българи има в градовете Шанхай и Пекин, както и в провинция Дзянсу. ЕС ще подкрепи европейски страни, евакуиращи хора от Китай  Европейската комисия изрази днес готовност да подкрепи държавите от ЕС, които предприемат евакуация на своите граждани от Китай заради разпространението на новия вирус. Това съобщи говорител на комисията, цитиран от БТА. Дали да бъде предприета евакуация, решават държавите от ЕС, уточни той. Говорителят съобщи, че днес следобед предстои среща за обсъждане на европейската готовност за противодействие на разпространението на вируса. Очаква се представители на европейските здравни власти да преценят готовността на болниците в ЕС, както и необходимостта за предупреждение на гражданите от съществуващата опасност. Европейските здравни власти подготвят също съвети за пътуващите в засегнатите райони, добави говорителят.  Лабораторни анализи ще търсят вредни вещества в река Чая след откриването на мъртва риба там в неделя, предаде БНР. Проверка на смолянската екоинспекция, Община Лъки и \"Басейнова дирекция\" е установила, че мъртвитериби са от вида черна мряна. Не са установени мирис, пяна или промяна в цвета на водата. Направените полеви анализи на водата не показват отклонения от нормата, а за да се установи причината за замърсяването ще бъде направен допълнителен анализ в лабораторни условия. От МОСВ уточняват, че в района няма промишлени предприятия. Тръба на канализацията се скъса в Созопол Няма опасност от екологичен проблем в морето, съобщава БТА. Тръбата с дължина около 45 метра, от дълбоководното заустване на канализацията, изградена по новия воден проект на Созопол бе открита на брега на плажа \"Златна рибка\", изхвърлена от морските вълни, съобщиха от Община Созопол. Предстои да бъде установена причината за скъсването на тръбата, гаранционното обслужване ще бъде поето от страна на изпълнителите. Остава в сила призивът да не се лови риба в Марица Режимът на засилено наблюдение на река Марица остава в сила и днес, въпреки че е преустановено замърсяването на реката от компанията за оползотворяване на отпадъци \"Екоинвест\", информира БНР. Замърсяването с пластмаса на Марица е било  16 пъти над нормата , стана известно вчера. Петър Янев от риболовно дружество \"Олимпик 2002\" описва щетите като огромни. Той прогнозира, че за възстановяването на популацията от риба в поразения участък ще бъдат необходими десетина години.", "date": "2020.01.27", "title": "Кратки новини: Трима българи са блокирани в китайския град Ухан"}
{"url": "https://www.dnevnik.bg/sport/2020/01/27/4021339_gusta_mugla_e_veroiatnata_prichina_za_padaneto_na/", "text": "Гъста мъгла и полет при неподходящи условия са версиите, по които полицията разследва смъртта на легендарния баскетболист Кобе Брайънт. Бившият играч на \"Лос Анджелис лейкърс\"  загина в неделя  заедно с 13-годишната си дъщеря Джиана Мария, след като частният му хеликоптер се разби в градчето Калабасас в околностите на Лос Анджелис. На борда е имало девет души, като всички са загинали. Близо 12 часа след катастрофата полиция в Лос Анджелис потвърди самоличността на загиналите в катастрофата. До момента не е ясно единствено името на пилота на хеликоптера. Освен Брайънт и 13-годишната му дъщеря на борда са били треньорът по бейзбол Джон Алтобели заедно със своята съпруга Кери и дъщеря си Алиса Алтобели, Сара и Пейтън Честър, както и треньорът по баскетбол от училище \"Харбър\" Кристина Маузер. Неподходящо за полети време Катастрофата на хеликоптера на Брайънт е станала при условия, които не позволяват летателни апарати да бъдат във въздушното пространство, предават CBS News и \"Асошиейтед прес\". Въпреки че хеликоптерът Sikorsky S-76 е считан за един от най-сигурните, мъглата е била прекалено гъста, за да може да лети. Според CBS полицията в Лос Анджелис не е можела да вдигне хеликоптери във въздуха именно заради лошото време. \"Метеорологичната обстановка не покриваше нашите минимални стандарти за полети. Мъглата беше достатъчно гъста, за да свалим на земята всичките ни хеликоптери\", каза говорителят на полицията Джош Рубенстайн.      Все още не е ясно дали забрана за полети е имало в момента, когато хеликоптерът на Брайънт е излитал. Сайтът TMZ, който пръв съобщи за смъртта на бившия баскетболист, обяви, че пилотът на летателния апарат е бил уведомен, че лети прекалено ниско. Той се е свързал с въздушния контрол на летище \"Бърбанк\" в 9.30 часа местно време, след като е кръжал няколко пъти, изчаквай мъглата да се разсее. Десет минути по-късно (9.40 часа) хеликоптерът се насочва на север към планинска местност, а в 9.45 часа се удря в хълм на около 500 метра, a скоростта в този момент е била над 280 км/ч. Затруднения при разследването Малко след катастрофата щатският шериф на Лос Анджелис Алекс Вилянуева обясни, че разследването е много затруднено заради мястото на катастрофата. Според него може да отнеме няколко седмици, докато причините за катастрофата бъдат окончателно изяснени. Освен полиция и пожарникари на мястото са изпратени и служители на две федерални агенции – Националния борд на транспортната сигурност и Федерална авиационна администрация. \"Служителите много бързо отцепиха периметър, в който разследването веднага започна. От логистична гледна точка обаче то може да бъде кошмар, намираме се в местност, където има много къщи, а и стотици хора веднага са се стекли на мястото на катастрофата\", уточнява Вилянуева.", "date": "2020.01.27", "title": "Гъста мъгла е вероятната причина за падането на хеликоптера на Кобе Брайънт"}
{"url": "https://www.dnevnik.bg/sviat/2020/01/27/4021348_kitai_izmesti_rusiia_ot_vtoroto_miasto_po_proizvodstvo/", "text": "Китай е на второ място по производство на оръжие в света след САЩ. Четири китайски компании от този бранш са сред 20-те водещи продавача на оръжие в света, пише в публикуван днес  доклад  на шведски изследователски институт, предадоха ДПА и БТА. Общите продажби на четирите компании, сред които е най-големият китайски самолетостроител АВИК (Aviation Industry Corporation of China), възлизат на 54.1 млрд. долара за 2017 г., посочва Стокхолмският международен институт за изследване на проблемите на мира (SIPRI), като се позовава на нови данни. С оръжейните си продажби за 2017 г. на стойност 20.1 млрд. долара АВИК е на шесто място по този показател. Американската компания \"Локхийд Мартин\" е посочена като най-големия оръжеен продавач в света за същата година с продажби за около 43.9 млрд. долара. На базата на данни от 2015 г. четирите най-големи китайски компании най-после могат да бъдат сравнени със световните лидери. През 2017 г. 20-те най-големи компании в списъка на SIPRI със сто имена общо 11 са базирани в САЩ, 6 - в Западна Европа, 3 - в Русия. \"Ако четирите изследвани китайски компании бяха включени в Топ 100, те всички щяха да бъдат в първите 20... Три от компаниите щяха да влязат в първите 10\", се казва в доклада. През последните десетилетия Пекин си постави за цел \"да си стане самодостатъчен в производството на усъвършенствани оръжия\", пише в доклада, който е за периода 2015 - 2017 г. SIPRI следи военните разходи по страни и отбранителни компании, но липсата на данни от компаниите в Китай дълго време беше пречка за по-прецизно проучване на състоянието на този бранш там. Оценките за Китай са направени въз основа на информация, събрана от различни източници, включително доклади за кредитни рейтинги, одитни и годишни доклади. Вероятно обаче китайските данни остават занижени заради липсата на достатъчна прозрачност, предупреждава докладът. Миналия месец, преди данните от този доклад, SIPRI постави Русия на второ място с продажби за 36.2 млрд. долара, или 8.6% от световния обем. За Съединените щати сумата е 246 млрд. долара и съответства на 59% от общия обем продажби в света.", "date": "2020.01.27", "title": "Китай измести Русия от второто място по производство на оръжия"}
{"url": "https://www.dnevnik.bg/evropa/2020/01/27/4021358_bezraboticata_v_germaniia_prez_2019_e_bila_nai-niska/", "text": "Броят на безработните в съвременна Германия никога не е бил толкова нисък според оповестените днес правителствени данни, цитирани от ДПА. Средната годишна безработицата е била на равнище 3 процента, или 1.4 милиона безработни през 2019 година. Това е най-ниското равнище от обединението на Германия през 1990 година, съобщи днес федералната статистическа служба. Службата отчита също, че ЕС до голяма степен се е възстановил от финансовата криза през 2009 година, когато безработицата в света е била на рекордно равнище. Тогава Международната организация по труда обяви, че безработните в света са 212 милиона души, или 6.6 процента от населението в трудоспособна възраст в света. В най-новия си доклад организацията посочва, че 188 милиона души са били безработни в целия свят през 2019 година. Германският трудов пазар бе засегнат от кризата за кратко. Леко повишение на безработицата имаше през 2009 година, посочва германската статистическа служба в съобщение. Безработицата в ЕС за септември 2019 година, последния период, за който има данни, е била 6.3 на сто според Европейската статистическа служба Евростат. Само в Чехия безработицата е била по-ниска, отколкото в Германия - 2.1 на сто спрямо 3.1 на сто. Испания и Гърция все още се възстановяват от финансовата криза. В тези страни безработицата е била съответно 14.2 на сто и 16.8 процента. /БТА", "date": "2020.01.27", "title": "Безработицата в Германия през 2019 е била най-ниска от обединението"}
{"url": "https://www.dnevnik.bg/sviat/2020/01/27/4021301_hakeri_raboteshti_za_interesite_na_turciia_sa/", "text": "Мащабни кибератаки срещу правителствени и други организации в Европа и Близкия изток най-вероятно са извършени от хакери, действащи в интерес на турското правителство, заявиха за \"Ройтерс\" трима високопоставени представители на западни служби за сигурност. В ексклузивен репортаж агенцията допълва, че са били нападнати поне 30 организации, включително министерства, посолства и служби за сигурност, както и компании и други групи в няколко държави. Сред тях са електронни пощи на правителството на Гърция и Кипър, както и съветник на иракското правителство по въпросите на националната сигурност. От Атина казват, че нямат данни за пробив в правителствените комуникации, иракското правителство не е отговорило на запитванията на \"Ройтерс\". От публични данни, които агенцията цитира, се виждало, че атаките срещу трите страни са станали в края на 2018 или началото на 2019 г. Сред жертвите е албанското разузнаване, при което държавната спецслужба е изгубила стотици потребителски имена и пароли, казва частен киберследовател. От службите в Тирана казват, че атаката е била срещу инфраструктура, която не съхранява и не работи с поверителна или секретна информация. Както източниците от спецслужбите, така и представители на частни компании за киберсигурност твърдят, че поредицата от атаки продължава. В тях се използва превземането на трафика към сайтовете на жертвите, което означава и възможност да се влезе нелегално в мрежите на правителствени и други организации. Два официални източника от Великобритания и един от САЩ казват, че случващото се носи характеристиките на подкрепена от държава операция за кибершпионаж, извършена за прокарване интересите на Турция. Заключението им се основавало на три елемента: - кои и къде са жертвите (правителства на държави, които са от геополитическо значение за Анкара) - сходство с предишни атаки, в които е използвана регистрирана в Турция инфраструктура - информацията от поверителните оценки на спецслужбите (те отказват да споделят подробности с \"Ройтерс\"). Официалните източници посочват, че не е ясно кои точно хакери или организации са отговорни, но смятат, че има връзка между няколкото вълни от атаки, защото използват едни и същи сървъри или друга инфраструктура. Турското вътрешно министерство и високопоставени служители на правителството отказват директен отговор на въпросите. Кипърското правителство заяви, че \"съответните агенции незабавно разбраха за атаките и се заеха да ги ограничават, но няма да коментираме подробности, засягащи националната сигурност\". Източниците на \"Ройтерс\" казват, че хакерите използват техника, известна като Domain Name System (DNS). При нея се прави преконфигуриране на системата, така че потребителят бива пренасочван към места, които напълно имитират сайтове, включително такива на услуги за електронна поща, където получават достъп да пароли и съобщения, които се изписват там.", "date": "2020.01.27", "title": "Хакери, работещи за интересите на Турция, са атакували съюзници в НАТО, твърди \"Ройтерс\""}
{"url": "https://www.dnevnik.bg/ot_vas/galeriiotvas/2020/01/27/4021226_fotogaleriia_deniat_na_avstraliia/", "text": "На 26 януари се отбелязва Деня на Австралия. На този ден е годишнината от пристигането на Първата флотилия от 11 затворнически кораба от Великобритания и издигането на Юнион Джак в Сидни от капитан Артур Филип през 1788 година. Снимки и текст: Лили Тоушек, Дарвин, Северна територия, Австралия", "date": "2020.01.27", "title": "Фотогалерия: Денят на Австралия"}
{"url": "https://www.dnevnik.bg/zdrave/2020/01/27/4021385_bulgarskite_vlasti_veche_sa_poruchali_testovete_za/", "text": "Българските власти са поръчали реактивите, които могат да докажат наличието на новия коронавирус при болен човек, съобщи директорът на Националния център по заразни и паразитни болести проф. Тодор Кантарджиев на пресконференция във връзка с грипната обстановка в страната. Към момента няма информация за български граждани в чужбина, които да са засегнати от новия вирус. \"Чакаме да дойдат до седмици\", каза Кантарджиев и уточни, че изследването за новия коронавирус ще се прави само при пациенти, насочени от лекуващия лекар или от интензивните отделения в страната. \"За нов коронавирус ще може да бъде изследван само материал, който е изпратен по надлежния начин - опакован, съхраняван и транспортиран, само с подписа на лекар. Може би ще въведем допълнителното изискване, както беше с ебола - с подписа на инфекционист и епидемиолог. Заболяването е такова, че не може за него да се мисли без епидемично изясняване\", каза Кантарджиев. Той изтъкна, че в НЦЗПБ разполагат със същата апаратура, която в Китай е използвана за откриването на новия вирус. Днес е създадена оперативна работна от група в Министерството на здравеопазването, в която влизат вирусолози и други медицински специалисти, представители \"Гранична полиция\", Министерството на външните работи и ДАНС. Новият вирус се характеризира с , обясни главният държавен здравен инспектор Ангел Кунчев. \"10% е смъртността от този вирус засега\", каза той и посочи, че все още не е известно по какъв начин точно се предава заразата. По думите му заплахата за Европа е на средно ниво, а предприеманите мерки са достатъчни. Тодор Кантарджиев подчерта, че всички епидемични мерки са същите като за грип - използване на маски, дезинфекция и т.н.  Засега няма специфично лечение за новия вирус. По отношение на Ангел Кунчев обясни, че досега се е наблюдавал един паритет между двата основни типа от вируса А - Н3N2 и H1N1. В последните две седмици превес взима АН3N2, от който през миналата седмица 88 души са дали положителни проби, а 51 са положителните проби за АH1N1. \"Залята е лабораторията със серуми за изследвания\", каза Кунчев и посочи, че най-много са болните между 5 и 14 години. Обясни това с факта, че вирус с подобна генетична характеристика на Н3N2 е циркулирал и по-рано и много от възрастните хора са изградили някаква степен на имунитет. Вирусът съвпада и със състава на ваксините, които бяха предложени, макар че със 120 хил. дози няма как да обърнем ситуацията.", "date": "2020.01.27", "title": "Поръчани са тестовете за установяване на новия коронавирус"}
{"url": "https://www.dnevnik.bg/sviat/2020/01/27/4021380_polsha_kupuva_32_samoleta_f-35/", "text": "В петък Полша ще попише договор за купуването на 32 от американските F-35, смятани за най-модерния многоцелеви самолет на масово въоръжение в света. Министърът на отбраната Мариуш Блашчак обяви в понеделник, че това ще стане на церемония в петък следобед в източния град Демблин. Размерът на предвидената сума е 4.6 млрд. долара. Сделката е очаквана от доста време, коментира \"Ройтерс\", тъй като Варшава смята по този начин да засили отбраната си в контекста на засилената агресивност на Русия в Източна Европа. През април миналата година вицеадмирал Матиас Уинтър, който ръководи в Пентагона отдела за този проект, заяви пред Камарата на представителите на американския Конгрес, че САЩ обмислят да разширят списъка на страните, на които може да продадат F-35, и сред тях са Румъния, Гърция и Полша. Целта е тези партньори в НАТО да подсилят защитата си срещу Русия. През май Полша официално отправи запитване за подобна сделка, а в края на годината министерството на отбраната посочи, че договорът може да бъде готов до края на януари 2020 г., съобщи агенция ПАП. От \"Локхийд Мартин\" обясниха миналата година, че след двегодишен период, в който в САЩ се обучават пилоти и наземен персонал, първите машини може да пристигнат в Полша през 2024 г.", "date": "2020.01.27", "title": "Полша купува 32 самолета F-35"}
{"url": "https://www.dnevnik.bg/bulgaria/2020/01/27/4021396_muj_se_e_samoubil_v_sgradata_na_dans/", "text": "Мъж на 55 г. се е самоубил в сградата на Държавна агенция \"Национална сигурност\", съобщи Би Ти Ви. По информация на медията мъжът е член на управителния съвет на Българския национален съюз, като от години не участва активно в работата на националистическата организация. Бил е извикан на разпит в ДАНС във връзка с разпоредената от главния прокурор Иван Гешев проверка на БНС и на \"Луковмарш\", в който съюзът активно участва. По първоначални данни мъжът е от Перник и е използвал самоделно оръжие. Инцидентът е станал малко преди 14 часа днес. \"Има инцидент с гражданско лице, уведомени са компетентните органи, водят се процесуални следствени действия\", съобщават от ДАНС пред Би Ти Ви. Към момента няма официален коментар от страна на институцията или МВР. По-късно в съобщение от прокуратурата потвърдиха, че самоубилият се мъж е бил извикан в ДАНС във връзка с възложена от Софийска градска прокуратура проверка. \"При извършвана стандартна проверка на личните му вещи, преди влизане в сградата на ДАНС, призованият гражданин е извадил от дрехите си незаконно притежавано самоделно огнестрелно оръжие и се е самопрострелял\", се уточнява в информацията. Допълва се, че мъжът е носил в себе си и пистолет със заличени номера и два пълнителя. Проверява се и версията за опит за нападение над служители от Държавна агенция \"Национална сигурност\".", "date": "2020.01.27", "title": "Мъж се е самоубил в сградата на ДАНС, проверява се версия за готвено нападение"}
{"url": "https://www.dnevnik.bg/zelen/2020/01/27/4021426_upraviteliat_na_ekoinvest_moje_da_vleze_v_zatvora/", "text": "Управителят на пазарджишката фирма \"Екоинвест\" Орлин Тасев е заплашен от сериозна парична глоба и до 5 години затвор, ако бъде признат за виновен по случая с умрялата риба в река Марица, предаде радио \"Фокус - Пазарджик\". Това се разбра от изказване днес на окръжния прокурор на Пазарджик Васил Малинов. Той поясни, че срещу Тасев е образувано досъдебно производство по член 352 от НК - за допуснато замърсяване на води, което ги прави опасни за животни и растения. \"Повдигнато е и обвинение на едно лице, освен по този текст и по още един - за управление на опасни отпадъци не по установения от закона ред. За двете престъпления се предвижда наказание лишаване от свобода до 5 години и глоба от 5000 до 30 000 лева. На лицето, на което е повдигнато обвинение, е определена парична гаранция от 20 000 лева, която е платима в 10-дневен срок\", обясни Малинов. Той допълни, че са направени 11 огледа, разпитани са 25 души като свидетели. Взети са проби от река Пишманка и река Марица, които са изпратени в Научноизследователския институт по криминалистика и криминология, за да бъдат изследвани. Там е изпратена и риба, за да се установят причините за смъртта й. Първоначалните данни  на Регионалната инспекция по околна среда в Пазарджик са, че причината е замърсяване с пластмасови мленки - продукт от преработка на полиетиленови отпадъци.", "date": "2020.01.27", "title": "Управителят на \"Екоинвест\" може да влезе в затвора заради умрялата риба в Марица"}
{"url": "https://www.dnevnik.bg/kultura/2020/01/27/4021413_andrei_zviagincev_-_kogato_si_neudoben_za_ruskata/", "text": "Руският кинорежисьор Андрей Звягинцев, който е носител на престижни награди като \"Златен лъв\" на фестивала във Венеция (за \"Завръщане\") и наградата на журито в Кан (за \"Нелюбов\"), изпитва сериозни затруднения при финансирането на следващия си филм. Инвеститорите, с които води преговори, настояват той да промени финала. Това съобщава  \"Площад Славейков\" , позовавайки се на интервю на режисьора пред  руския сайт \"Медуза\". Сред филмите на Звягинцев са \"Завръщане\", \"Нелюбов\" и отличеният със \"Златен глобус\" за най-добър чуждоезичен филм \"Левиатан\", посветен на най-отрицателните страни на руската действителност. В последните години обаче режисьорът не може да разчита на държавно финансиране за проектите си, въпреки че това не е обявено официално. В новия му проект се разказва за руски бизнесмен, който притежава имот на Средиземноморието. Звягинцев е спечелил субсидия от частния фонд на милиардера Роман Абрамович \"Кинопрайм\". От фонда обаче поискали финалът на филма да бъде променен и след отказа на режисьора оттеглили финансовата подкрепа. \"Това ми се струва странно, защото в процеса на работата ни върху филма нито веднъж не бяха изказвани възражения от страна на фонда. Цяла година, влагайки собствени средства, продуцентът Иля Стюарт изразяваше абсолютна увереност в реализирането на проект с такъв бюджет\", коментира Звягинцев пред \"Медуза\". Филмът е с бюджет от около 13 мил. евро, а продуцентът Иля Стюарт се е оттеглил от проекта след една година работа по него въпреки уверенията на Звягинцев, че ще намери нови инвеститори. Руският кинокритик Андрей Плахов твърди, че въпреки международното призвание за неговата работа режисьорът изпитва затруднения с финансирането на проектите си. Според него причината е, че след \"Левиатан\", в който една от основните теми е корупцията в страната, руската държава неофициално го е обявила за враг. Звягинцев е имал и друг проект - филм за обсадата на Ленинград, но отново не е намерил средства за неговото заснемане и затова се е отказал от него.", "date": "2020.01.27", "title": "Неудобният за руската власт Андрей Звягинцев не може да намери пари за новия си филм"}
{"url": "https://www.dnevnik.bg/sport/2020/01/27/4021439_kiril_domuschiev_s_brat_mi_shte_produljim_da/", "text": "Собственикът на \"Лудогорец\" Кирил Домусчиев заяви, че с брат му Георги ще продължат да инвестират в спорта. Думите му са обвързани с  получаването на най-високото държавно отличие в спорта \"Венец на победителя\" . \"Най-високото държавно отличие в спорта ми дава допълнителен стимул да продължавам да помагам с каквото мога на футбола и спорта. Носи ми самочувствие и увереност, че вървим в правилната посока\", заяви Домусчиев във \"Фейсбук\". \"С брат ми ще продължим с инвестициите, тъй като без тях няма начин да се постигат добри резултати. Материалната база и грижата за подрастващото поколение е приоритет пред нас\", добави той и пожела на българските спортисти да са здрави и да печелят титли и медали. Веднага след награждаването си  Домусчиев заяви, че е притеснен  от това, че \"вече се радваме и се награждаваме за сребърен медал, за второ и трето място\". \"Навремето не беше така\", каза той.", "date": "2020.01.27", "title": "Кирил Домусчиев: С брат ми ще продължим да инвестираме в спорта"}
{"url": "https://www.dnevnik.bg/photos/2020/01/27/4021203_fotogaleriia_ceremoniiata_na_62-ite_nagradi_grami/", "text": "                        62-ите награди \"Грами\" бяха раздадени снощи в \"Стейпълс център\" в Лос Анджелис. За втора поредна година водещ на церемонията беше Алиша Кийс, а г , включително \"голямата четворка\" - за най-добър нов изпълнител, за най-добър албум с дебютния си \"When We All Fall Asleep, Where Do We Go\", и за най-добра песен - \"Bad Guy\", и за запис на годината. На снимката: Били Портър.", "date": "2020.01.27", "title": "Фотогалерия: Церемонията на 62-ите награди \"Грами\""}
{"url": "https://www.dnevnik.bg/gradska_sreda/2020/01/27/4021466_obshtinski_komisii_edinodushno_prieha_avariiniia_plan/", "text": "Трите общински комисии – по инженерна инфраструктура, по икономика и по финанси и бюджет, днес съвместно обсъдиха доклада за пренос на вода от Рила през София за Перник и го приеха единодушно. Утре той ще бъде гласуван и на извънредната сесия на Столичния общински съвет, след което трябва да започне строежът на водопровода от с. Мало Бучино до Перник. Разгорещени спорове белязаха обсъждането в комисиите на аварийния план, предложен от министрите на икономиката, на регионалното развитие и благоустройството и на околната среда и водите. Арх. Борислав Игнатов от \"Демократична България\" веднага контрира, като показа снимки и видео от действащия водопровод при кв. Горна баня, по който ще мине допълнителното количество вода от 300 л/сек. Разбити шахти, пълни с вода, теч от тръбите, закачени маркучи за кражба на вода е заснел той в неделя. \"Какви проверки и тестове са правени от \"Софийска вода\", след като и сега тече, а като се надуе системата с още вода – ще избие точно там, където е пробито\", запита Игнатов. И призова да се смени ръководството на концесионера, \"за да не залеем с рилска вода целия скат на Витоша\", предупреди той. \"Ние приемаме сигнала на арх. Игнатов за теч на вода. Това е ежедневие при нас – средно 38 аварии на ден имаме през 2019 г. Отделно имаме над 900 нерегламентирани отклонявания на вода. Днес сме изпратили екип на мястото, заснето от Игнатов\", дипломатично отвърна на обвиненията директорът на \"Софийска вода\". На обещанията на правителството, че в замяна на преноса на вода за Перник София ще получи като резервен водоизточник язовир \"Огняново\", общинският съветник Грети Стефанова, която е хидроинженер, заяви, че тя е доказано радиоактивна, но не посочи конкретно изследване, което да доказва това. \"В язовир \"Огняново\" има уранови разкрития и тази вода беше предназначена за промишлени цели на комбинат \"Кремиковци\". Тя никога не е била питейна и няма как с пречиствателна станция да се превърне в такава. \"Благодарим за такова внимание\", биха казали софиянци\", заяви тя и добави, че стената на този язовир е без Акт 16. Тренев отговори, че предложението за вода за София от този язовир се базира на изследване, установило, че тя отговаря на клас А. \"Това значи, че е нужна само филтрация. От гледна точка на радиологични показатели ние нямаме информация все още\", обясни той. Грети Стефанова обеща да представи на следващо заседание доказателства за твърдението си за радиоактивност на водата на \"Огняново\". Мая Манолова присъства на съвместното разглеждане на доклада в трите комисии. Тя заяви, че докладът за преноса на вода за Перник няма икономически анализ и затова не е ясно каква цена ще плащат софиянци за нея. \"Уверението на кмета Фандъкова, че цената на водата за софиянци няма да се променя, не струва, тъй като не тя е органът, който определя тази цена\", обяви Манолова. Фандъкова не присъства на обсъждането и не можа да влезе в диспут с конкурента си за кметския пост на миналите местни избори. Манолова запита директора на \"Софийска вода\" наясно ли е, че ВиК-Перник е сериозно задлъжняло - близо 4 млн.лв. към търговски банки, и не е ясно как ще си плаща доставянето на водата от София. \"Да не се окаже, че невъзможността на ВиК-Перник да си плаща за фактурираната вода да бъде за сметка на софиянци\", обърна се тя към Тренев. Той обясни, че не знае дали ВиК-Перник ще си плаща. Ако това стане, КЕВР има свои механизми, с които да компенсира изрядните водни оператори в такива случаи.", "date": "2020.01.27", "title": "Общински комисии единодушно приеха аварийния план за пренос на вода за Перник през София"}
{"url": "https://www.dnevnik.bg/sviat/2020/01/27/4021274_tuk_veche_niama_jivot_za_nas_-_na_gruckite_ostrovi_vri/", "text": "                         Само допреди дни Митилини беше едно заспало градче, а сега въздухът буквално гори. Целият център е в бяло и синьо - цветовете на гръцкото национално знаме. Над 9000 души са последвали призива на местния губернатор Константинос Муцурис и са дошли от цял Лесбос, за да протестират срещу миграционната политика на правителството в Атина. Протестът е най-големият в историята на острова. Улицата край пристанището е пълна с хора, които искат гласът им да бъде чут и да бъде сложен край на нетърпимата ситуация по егейските острови. \"Искаме си предишния живот!\" Думите на губернатора, изречени от стълбището пред общината, намират пълното одобрение на множеството: \"Искаме си острова обратно. Искаме живота, който имахме преди.\" Повече от четири години след началото на бежанската криза ситуацията по гръцките острови никак не се е подобрила. Още през 2015-а имаше дни, в които по северните брегове на Лесбос пристигаха хиляди бежанци. Турското крайбрежие е само на някакви си 10 км. В началото новопристигащите имаха право веднага да продължават към други държави. Но след сключената през 2016 г. бежанска сделка с Турция те нямат право да напускат острова, докато не се вземе решение за техния статут. Който не бъде екстрадиран обратно и получи правото на убежище, получава и достъп до континенталната част на Гърция. Анкара получава пари от ЕС, за да възпира бежанците от по-нататъшно придвижване към Западна Европа. Но този план има много недостатъци и бежанците постоянно се превръщат в политическо средство за натиск. В Атина се вслушват в протестите на островните жители: лагерът в Мория и четири други лагера на островите Хиос, Самос, Лерос и Кос ще бъдат закрити до лятото на тази година, заяви министърът по проблемите на миграцията Нотис Митаракис. Бежанците тогава ще бъдат прехвърлени в затворени центрове, в които ще са длъжни да останат, докато се вземе решение по молбата им за убежище. Най-голямата хуманитарна криза в Европа Който иска да добие представа за катастрофата, няма защо да пътува надалеч. Само на 15 минути път с кола е прословутият лагер Мория - мястото на може би най-голямата хуманитарна криза в Европа. Там междувременно живеят над 20 хил. души. Т.нар. джунгла, най-новата част от лагера, съществува само от няколко седмици и бурно се разраства. През зимата животът в лагера е особено тежък. Пресъхналото речно корито, което отделя тази част от лагера от официалната, е пълно със смет. Оттам се разнася смрад.      Хората, които пристигат тук, почти никога не знаят какво точно ги очаква - като Фарад от Афганистан. 35-годишният мъж бил полицай в родината си, страхът от талибаните го принудил да избяга с жена си и петте си деца в Европа. Сега живеят в малка тъмна барака без прозорци и електричество. В единия от ъглите под едно одеяло седят две от дъщерите му и мълчат. В краката им спи малкият им брат. Той е болен, казва майката Рахима. Под одеялото, с което е завит, е сложен тиган с няколко тлеещи въглена – това е единственото отопление в бараката, от него обаче тя цялата се изпълва с гъст дим. И условията на живот, и най-вече неизвестността съсипват семейството. Подобно на почти всички в Мория, Фарад и Рахима не знаят каква съдба ги очаква. Срещу лагера се намира село Мория, в което живеят 1000 души. Животът там е скромен - има няколко магазина, в които могат да се купят основните неща. В кафенето на главната улица седят възрастни мъже, пуши се много и се пие кафе, разменя се по някоя и друга приказка. Откакто гръцкото правителство започна да изпраща все повече бежанци в Мория, жителите на селото твърдят, че се чувстват все по-застрашени. Фризьорката Кристина е една от тях. Отначало не е сигурна дали иска да говори за ситуацията в селото - опасява се, че ще я сметнат за твърде дясна. В крайна сметка се решава на разговор: \"Не се чувстваме сигурни, никой не ни пази. Когато напусна салона, изпитвам страх.\" Кристина, която има две дъщери, споделя, че съчувства на семействата в лагера, но и животът в селото вече бил станал неприятен. \"Ако продължава така и в следващите години, няма как да издържим - ще трябва да напуснем района, защото тук вече няма живот за нас. Но защо трябва аз да си тръгвам оттук? Не е честно.\" Подкрепа не се очертава По северноегейските острови, сред които са Лесбос, Самос и Хиос, са настанени към 50 хил. бежанци. Според губернатора Муцурис на трима местни жители на Лесбос междувременно се пада по един бежанец. Той казва, че миграция по тези места винаги е имало, но сега възможностите на острова да поема хора отвън просто били изчерпани. \"Искаме правителството да се отнесе сериозно към проблема. Искаме останалата част от Гърция да разбере, че тук нещата не вървят както трябва\", казва Муцурис. Правителството в Атина възнамерява да действа. Твърде вероятно е обаче и през идната пролет броят на новопристигащите да нарасне, а ситуацията на бежанците и местните жители да стане още по-критична.", "date": "2020.01.27", "title": "\"Тук вече няма живот за нас\" - на гръцките острови ври и кипи"}
{"url": "https://www.dnevnik.bg/morski/2020/01/27/4021478_mestnata_vlast_vuv_varna_pak_opravda_stroitelniia_haos/", "text": "Строителството на 16-етажна сграда в подножието на Паметника на българо-съветската бойна дружба във Варна е станало възможно след решение на съда. Това каза по време на спешно свикан брифинг днес главният архитект на Варна Виктор Бузев. Поводът за него стана протест срещу безконтролното застояване на града, в който вчера участваха повече от 200 граждани. С аргументите, с които бившият варненски кмет Кирил Йорданов оправдаваше неспособността си да се справи във строителството в Приморския парк на града, Бузев припомни историята на възстановяването на одържавената частна собственост в България в периода 1995-1998 г. След това главният архитект на Варна разказа как през 2001 г. със заповед на тогавашния кмет на града Кирил Йорданов е бил одобрен план за устройство, строителство и регулация на 21-и микрорайон в жк \"Бриз–юг\". След това върнатите на законните им собственици частни имоти са били нанесени в кадастралната карта на Варна. \"Според одобрения регулационен план е имало възможност за застрояване на тези терени още през 2001 година\", каза Бузев. След дългогодишно обсъждане през септември 2012 г. влиза в сила и Общият устройствен план на Варна. Тогава частните имоти получават правото за строителство. Впоследствие в част от имотите са реализирани инвестиционни проекти, което се забелязва днес по бул. \"Левски\". Сградата на 16 етажа, пред която вчера протестираха граждани, имала поне четиригодишна история. \"Веднъж съм издал мотивиран отказ за инвестиционния проект на тази сграда, след това пък съм издал мълчалив отказ, каза Виктор Бузев. В продължение на година и половина собственикът на терена обжалва решението за забрана на строеж, издадено от Регионална дирекция \"Национален строителен контрол\" (РДНСК), като накрая съдът постанови да влезе в сила разрешението за строеж на тази сграда. След преминаване на съдебните дела в крайна сметка бях задължен да издам разрешение за строеж\", каза още главният архитект на Варна. Според него опитите за редуциране на височината на застрояване във Варна се оказвали неуспешни. \"Стараем се да следваме политика на умерено урбанизиране на града, но това ни намерение се разминава с желанията на инвеститорите и те прибягват до съда, каза Бузев. Не искам да обвинявам конкретно никого, но според мен в някои от случаите вещите лица са заблудили съда, за да се вземе решение за възстановяване на частна собственост във вече реализирано мероприятие\", каза той. Вчера повече от 200 граждани се събраха на протест срещу строителния хаос и презастрояването на Варна, както и срещу разрушаването на сгради – паметници на културата. По време на протеста бяха съобщени данни от статистика за третото тримесечие на м.г., когато във Варна са били издадени рекорден брой строителни разрешения. Този период съвпада с кампанията и провеждането на поредните измори за местна власт, в които сегашният кмет на града Иван Портних спечели трети мандат.", "date": "2020.01.27", "title": "Местната власт във Варна пак се оправда за строителния хаос с реституцията"}
{"url": "https://www.dnevnik.bg/ot_vas/novini_ot_vas/2020/01/27/4021366_chudnite_skali/", "text": "Чудните скали се намират на 4 км от село Аспарухово, община Дългопол, област Варна. В непосредствена близост до скалите минава главният път, свързващ Провадия и Айтос, оттук минава и жп линията Варна - Пловдив.", "date": "2020.01.27", "title": "Чудните скали"}
{"url": "https://www.dnevnik.bg/zelen/2020/01/27/4021461_niama_opasnost_za_zamursiavane_na_moreto_krai_sozopol/", "text": "Откъснатата тръба от канализацията на Созопол е провеждала вече пречистена вода и липсата ѝ няма да доведе до замърсяване на морето. Това заяви за \"Дневник\" началник-отделът \"Връзки с обществеността\" на общинската администрация Мария Найденова. Тя разказа това, след като се разбра, че тръбата се е скъсала. Найденова разясни, че участък от тръбата с дължина 45 м е изхвърлен на брега на близкия плаж \"Златната рибка\" на 20 януари тази година. На 24 януари общината е провела среща с изпълнителите на проекта за изграждане на канализацията - консорциум с водеща фирма \"Главболгарстрой\". В срещата са участвали и различни заинтересовани страни, сред които ВиК дружества и представители на отговорния за строителния контрол. В момента се извършват проверки на състоянието на канализацията. Ремонт от изпълнителя Общината ще оповести в най-кратки срокове резултатите от проверката. При всички случаи канализационната система е все още в срок на гаранция и всички щети и възстановяването на инфраструктурата ще бъдат поети от строителите, обяви от името на администрацията Мария Найденова. Изхвърлената на брега тръба е част от изпълнение на обществена поръчка на общината по проект \"Интегриран проект за водния цикъл на Созопол – I ЕТАП\". Проектът е възложен и осъществен от администрацията на предишния кмет на община Созопол Панайот Рейзи. Строителството е  на стойност над 75 млн. лева , от които над 58 млн. лв. са европейски средства, 14.5 млн. лв. са от националния бюджет, а остатъкът - от бюджета на община Созопол. Какво пази морето край Созопол      Водата край Созопол е част от морската територия на \"Натура 2000\" в страната в рамките на  защитената зона \"Плаж Градина - Златна рибка\" . Обект на защита са няколко вида местообитания, сред които средиземноморски солени ливади, плитки заливи и разнообразни дюни. Зоната защитава и животински видове - 12 вида земноводни и влечуги, 4 вида редки бозайници и рибата карагьоз. Както за още 210 зони, които българската част от \"Натура 2000\" трябва да защитава като ценни европейски местообитания, така и за защитената зона \"Плаж Градина - Златна рибка\" липсва заповед за обявяване и поради това - конкретни режими за опазване на природата. Това е част от  наследството  от министъра в оставка Нено Димов, за която има обявена  наказателна процедура  от Европа, както и доклад за нередности  от Сметната палата .", "date": "2020.01.27", "title": "Няма опасност за замърсяване на морето край Созопол заради скъсана тръба"}
{"url": "https://www.dnevnik.bg/sport/2020/01/27/4021488_koia_e_ludata_lelia_v_tenisa_novoto_shou_na_djon/", "text": "Самопровъзгласилият се комисионер на тениса Джон Макенроу знае как да привлича вниманието. Легендарният американец го направи и на тазгодишния Australian Open, след като нарече австралийската легенда Маргарет Корт \"лудата леля\". Повод за думите на Макенроу стана 50-ата годишнина от Големия шлем, който Корт постига през 1970 г., и честването на това постижение. Въпреки спорната си репутация австралийката беше поканена от организаторите Tennis Australia и получи специален трофей. \"Маргарет Корт е австралийска тенисистка, която държи рекорда по спечелени турнири от Шлема – 24. А през 1970 г. печели всички четири надпревари. На нейно име е кръстен вторият най-голям корт в комплекса \"Мелбърн парк\", но единственото нещо по-дълго от списъка с нейните постижения е този с  хомофобски и обидни  изказвания\", каза Макенроу в своята рубрика по \"Евроспорт\". През годините Корт твърдо се е обявявала против еднополовите бракове, като дори нарече обучаването в училище за ЛГБТ движението \"работа на дявола\". Бившата тенисистка, която е на 77 г., е християнски пастор в Пърт. \"Серена (Уилямс), направи ми услуга, спечели още два шлема тази година, за да ги направиш 25 и така да оставим Маргарет Корт и нейните обидни възгледи в миналото, на което принадлежи.\"", "date": "2020.01.27", "title": ""}
{"url": "https://www.dnevnik.bg/bulgaria/2020/01/27/4021469_blagovest_punev_sporno_e_dali_iskaneto_na_tulkuvane_ot/", "text": "Спорно е дали искането на главния прокурор до Конституционния съд за тълкуване на чл. 103 от конституцията е допустимо. Това мнение изрази, потърсен от \"Дневник\", бившият член на Конституционния съд Благовест Пунев. В понеделник главният прокурор обяви, че е  поискал от КС  тълкуване на член 103 от конституцията, в който е записано, че президентът и вицепрезидентът не носят отговорност за действията, извършени при изпълнение на своите функции, с изключение на държавна измяна и нарушение на конституцията. Гешев задава шест въпроса, сред тях пита за разликата между \"държавна измяна\" и \"нарушения на конституцията\" и какви са изискванията относно вида и мащаба на престъплението. Предпоставка за тълкуване на конституцията е да има противоречива практика в прилагането на конкретните разпоредби, коментира Пунев и добавя, че такава предпоставка няма. От друга страна, ако искането на тълкуване е мотивирано с неяснота на разпоредбите, явява се риск КС да допише или дори пренапише текстовете в опита да ги изясни, обясни още юристът. Според мнения и на други конституцоналисти изясняването би следвало да се направи от законодателя, не от съда. По съдържанието на питането Пунев коментира, че каквато и да е разликата между държавна измяна и нарушения на конституцията, и двете са основание за импийчмънт на президента, но в тази процедура прокуратурата няма участие. Обвинението се повдига по предложение най-малко на една четвърт от народните представители и се поддържа от Народното събрание и се внася в КС, който го разглежда в едномесечен срок. Ако бъде установено, че президентът е извършил държавна измяна или е нарушил конституцията, пълномощията му се прекратяват. Парламентът може по политическа целесъобразност да не гласува за повдигане на обвинение и внасяне в КС. Тази е голямата разлика с КС - влезе ли веднъж в КС, въпросът се решава само по конституционосъобразност, обясни Пунев.", "date": "2020.01.27", "title": "Благовест Пунев: Спорно е дали искането на тълкуване от Конституционния съд е допустимо"}
{"url": "https://www.dnevnik.bg/sviat/2020/01/27/4021496_kude_izvun_kitai_ima_zarazeni_s_noviia_virus_grafika/", "text": "За няколко седмици новият коронавирус, регистриран в Китай, причини смъртта на десетки хора, заболелите наближиха 3000 към 18 ч. българско време, а изследователи очакват общият им брой да достигне 100 хил. души в пика на заразата. Въпреки че коронавирусът, все още безименен за разлика от Близкоизточния респираторен синдром (MERS) и Тежкия остър респираторен синдром (TORS), достигна четири континента, разпространението му извън Източна Азия все още е слабо. В края на миналата седмица Съединените щати и Франция регистрираха по няколко случая. Има заболели и в Австралия, а и в почти всички съседи на Китай. Повечето диагностицирани са пътували до региона на град Ухан .-  мястото, откъдето тръгна вирусът . Към днешна дата обаче няма смъртни случаи извън китайската територия.", "date": "2020.01.27", "title": "Къде извън Китай има заразени с новия вирус (графика)"}
{"url": "https://www.dnevnik.bg/sviat/2020/01/27/4021522_padnaliiat_v_afganistan_samolet_e_na_pentagona/", "text": "Самолетът, който днес падна в контролиран от талибаните район в централната част на Афганистан, се оказа на американската армия и групировката обяви, че го е свалила. \"Ройтерс\" цитира американски източници, според които това е малък самолет с вероятно под 10 души на борда, както и че едва ли талибаните са го свалили. Преди това цял ден имаше противоречиви съобщения, включително, че е паднал пътнически боинг на националната авиокомпания с над 80 души на борда, което скоро след това бе опровергано от Ariana Afghan Airlines. Снимки и видеокадри по социалните мрежи показват останки, които приличат на Bombardier E-11A с емблема на американските военновъздушни сили. Вероятно става дума за самолет с комуникационен център на борда (Battlefield Airborne Communications Node или BACN), който отвън прилича на бизнес джет, но управлява и подпомага връзките между различни компоненти на бойното поле.     ", "date": "2020.01.27", "title": "Падналият в Афганистан самолет е на Пентагона"}
{"url": "https://www.dnevnik.bg/zdrave/2020/01/27/4021506_bulgariia_ne_e_pod_zaplaha_ot_koronavirusa_smiata/", "text": "Европа и в частност България не са под сериозна заплаха от навлизане на коронавируса, открит в Китай. Това обяви пред Би Ти Ви д-р Райничка Михайлова, специалист по коронавируси и завеждащ отделение във ВМА.  Според нея рискът за европейците е минимален. Подкрепи тезата си с това, че за разлика от появата на предишните коронавируси този път той е бил изолиран на десетия ден, а Китай бързо е информирал здравните власти по света, което дава надежда да се намери бързо решение. Посочи, че установената в момента смъртност не може да се определи като висока, и определи риска в Китай като умерено висок. По-рано през деня бе обявено, че  вече са поръчани тестовете  за проверка за вируса. Посочи, че все пак не се знае още много за вируса, и препоръча да не се пътува в момента до Китай. Съобщи, че в момента има българин, който е сложен под домашна карантина. Той не е болен, но се е върнал от Китай, обясни лекарят.", "date": "2020.01.27", "title": "България не е под заплаха от коронавируса, смята специалист"}
{"url": "https://www.dnevnik.bg/sviat/2020/01/27/4021450_predstavata_na_trump_che_vlastta_mu_e_neogranichena/", "text": "Доналд Тръмп винаги е бил човек на крайностите. Нещо е най-добро или най-лошо, човек е победител или пълен неудачник, дадено събитие не се е случвало преди, въпреки че се е случвало. Абсолютизмът беше неписаният принцип на неговата кариера в бизнеса и е пътеводна звезда на президентството му на фона на твърденията му, каквито рядко е правил американски президент: че може да прави каквото си иска. Сега представата на Тръмп, че притежава неограничена власт, е подложена на най-голямо изпитание като основа на защитата му в  процеса по импийчмънт . Отговорът, който ще получи този въпрос както в процеса по импийчмънт в Сената, така и на изборите през ноември, ще определи как американците възприемат концепцията за президентската власт. Според Тръмп неговите правомощия стигат далеч отвъд обвиненията за злоупотреба с власт и възпрепятстване на правосъдието, съдържащи се в обвиненията в  процеса на импийчмънт , представени сега на вниманието на Сената. \"Имам правото да правя каквото си искам като президент\", заяви миналата година Тръмп, цитирайки член втори на конституцията. \"Той ми предоставя всички тези права в степен, непозната досега.\".. Никой президент не е правил подобни твърдения, откакто Ричард Никсън заяви пред журналиста Дейвид Фрост: Конгресмените демократи от Камарата на представителите повдигнаха обвинения срещу Тръмп, че е злоупотребил с власт, като е поискал от украинските власти да разследват политическия му опонент Джо Байдън и е забавил предоставянето на военна помощ на Украйна, че е възпрепятствал работата на Конгреса, като е отказал да предостави документи и не е разрешил на служители да дадат показания. Републиканците твърдят, че Тръмп има право да действа така, и застъпват тезата, че процесът е опит президентът да бъде отслабен в разгара на кампанията за преизбирането му. В становището си по делото юристите на Тръмп твърдят, че обвинението за  възпрепятстване на Конгреса  е неоснователно, защото президентът е упражнил законното си право и имунитета, който му предоставя постът. Според юристите на Тръмп президентската длъжност му дава право да отказва да се съобразява с призовки, изпратени до министрите и служителите му, да отказва да предоставя документи на разследващите и да не разрешава на определени свидетели да дават показания. Конгресменът Адам Шиф, който е главен обвинител в процеса по импийчмънт в Сената, призова сенаторите да си припомнят, че целта на създателите на конституцията е била да се предотврати съществуването на Целта на Американската революция беше \"никой, включително и особено президентът, да не е над закона. Нищо не може да е по-опасно за една демокрация от върховен главнокомандващ, който си мисли, че може да действа безнаказано и без да се отчита пред никого\", каза в сряда Шиф пред сенаторите. Тръмп не споделя тази гледна точка. Той е заявявал, че има \"абсолютното право\" да упражнява изпълнителна власт най-малко 29 пъти, откакто бе избран за президент, става ясно от проверка на \"Асошиейтед прес\" в сайта Factba.se, който събира и анализира данни за президентството на Тръмп.      По време на неговия процес по импийчмънт президентът  Бил Клинтън  не твърдеше такива неща за привилегиите на изпълнителната власт - той предостави ДНК материал, предаде документи и позволи на свои служители да участват в процеса. Републиканците, които контролираха Камарата на представителите, му повдигнаха обвинения за възпрепятстване на правосъдието и даване на лъжливи обяснения пред съдебните заседатели във връзка с аферата му със стажантката в Белия дом Моника Люински. Защитата му бе структурирана около несъответствия в обвиненията в лъжесвидетелстване и твърдения, че разследването е политически мотивирано. Сенатът, в който републиканците имаха мнозинство, го оправда. и съдебната власт въпреки предупреждението на Джордж Вашингтон да не се търси \"сигурност и спокойствие в абсолютната власт на един лидер\". Андрю Джаксън, чийто портрет виси в Овалния кабинет на Тръмп, твърдеше в отговор на обвиненията на Сената, че от \"конституцията, законите и цялата управленска практика става ясно, че цялата изпълнителна власт е в ръцете на президента на Съединените щати\". Критиците му с насмешка го наричаха \"крал Андрю\". През ХХ век президентите действат все по-едностранно на фона на засилването на изпълнителната власт. \"Повечето съвременни президенти широко тълкуват правомощията на върховния главнокомандващ\", казва Джон Ули, съръководител на Американския президентски проект в университета на Калифорния - Санта Барбара. Франклин Д. Рузвелт е рекордьор по издаването на укази - общо над 3000, средно по 307 на година - докато извежда САЩ от Голямата депресия и ръководи страната по времето на Втората световна война. За сравнение, Тръмп е издал 136 указа, по 47 на година - повече от всеки президент след Роналд Рейгън, който издава средно по 48 на година, сочат данни на Американския президентски проект. Изглежда обаче, никой друг президент не е твърдял, че лично той разполага с подобни неограничени правомощия, става ясно от данните на Американския президентски проект и Програмата за президентските документи в университета на Вирджиния, която включва стенограми и записани тайно разговори на Джон Кенеди, Линдън Джонсън и Ричард Никсън. И макар от записите от Белия дом да се разбира, че Линдън Джонсън е изтъквал военните си правомощия, за да изпрати американски войници във Виетнам, \"това не е в стил \"Тръмп\", не е твърдение от типа \"аз имам абсолютно право, абсолютна власт\", казва Марк Селвърстоун, председател на Програмата за президентските документи. Тръмп също така заяви, че има пълен имунитет от криминални разследвания - той подчерта това като част от опитите си да запази в тайна от съда данъчните си декларации. Тръмп заяви, че не може да бъде съден от бивш участник в телевизионното шоу \"Стажантът\", който го обвинява в клевета. Във връзка с тези случаи юристите му в Ню Йорк заявиха, че не може да му бъде предявено обвинение за извършено престъпление. Юристите на Тръмп твърдят също така, че той трябва да е извършил престъпление, за да бъде отстранен от длъжност. Специалистите по право твърдят обаче, че критерият на конституцията за \"тежки престъпления и нарушения\", които могат да доведат до импийчмънт, е неясен и най-общо формулиран и може да включва и случаи на злоупотреба с власт, дори действията на президента да не са \"незаконни\" в тесния смисъл на думата. Всяка страна получи по 24 часа, разпределени в три дни, за да представи позицията си. След като обвинителите от Камарата на представителите приключиха в петък, защитата на президента започна да излага своите аргументи в събота и след вчерашния почивен ден днес ще продължи с пледоариите си. /БТА", "date": "2020.01.27", "title": "Представата на Тръмп, че властта му е неограничена, ще бъде защитата му от импийчмънт"}
{"url": "https://www.dnevnik.bg/video/lice_v_lice/2020/01/27/4021526_kvartali_v_sofiia_mogat_da_preminat_na_voden_rejim/", "text": "Много е вероятно южните квартали на София да преминат на воден режим, ако започне да се използва вода от язовир \"Бели Искър\" за нуждите на Перник\", коментира в предаването \"Лице в лице\" по Би Ти Ви хидроинженерът и общински съветник от \"Демократична България\" Грети Стефанова. На 28 януари Столичният общински съвет трябва да вземе решение  да позволи да бъде използвана водопроводната система на Столичната община за  осигуряване на вода за Перник . \"Решението, което се предлага, засяга 4 язовира, които не са в добро състояние. Стената на язовир \"Бели Искър\" има нужда от ремонт, водата в язовир \"Огняново\" е радиоактивна, а самият той е без Акт 16\", каза още Грети Стефанова. \"Решението, което правителството е предложило, е само за да има режим на водата в Перник, но няма да реши проблема с режима. Истинското решение да се изгради язовир \"Раянци\", който от десетилетия не е довършен. Това е вторият източник на вода за Перник и Радомир\", коментира от своя страна архитект Борислав Игнатов, общински съветник от \"Демократична България\" и заместник-председател на Столичния общински съвет. ", "date": "2020.01.27", "title": ""}
{"url": "https://www.dnevnik.bg/evropa/2020/01/27/4021335_skrub_i_triumf_-_oceliala_jena_ot_aushvic_se_vrushta_v/", "text": "Йона Лакс е можела да подуши горящата плът, докато е вървяла към смъртта в крематориума в \"Аушвиц\". След повече от 75 години, сега 90-годишна, тя се върна в този най-печално известен нацистки лагер на смъртта от еврейския Холокост през Втората световна война.  \"Сега мога да го видя\", казва тя, втренчена в крематориума, в който са били изгаряни телата на евреи от цяла Европа, убити преди това в газовите камери. \"Виждах искрите от комина и усещах горящата плът. Като наближихме, разбрах, че нещо ще се случи. Започнах да плача. Не исках сестрите ми да видят, че плача\", казва тихо Лакс. Малко по-късно тя ще бъде спасена.  Нацистите са избили в \"Аушвиц\" над един милион души, повечето евреи. В Холокоста са убити шест милиона евреи.  Лакс е била на около 14 години, когато през 1944 г. е прехвърлена в \"Аушвиц\" заедно със своята сестра близначка и по-голямата им сестра Чана от гетото в Лодз в окупирана Полша. Миналата седмица тя се върна там като гост на международна церемония в мемориала \"Аушвиц-Биркенау\", организирана по повод 75-годишнината от освобождаването на лагера. \"Толкова ясно си спомням всичко. Не мога да повярвам, че са минали 75 години\", казва бавно Лакс, а на лицето й е изписана тъга.  \"Последните оцелели\" Лакс е пристигнала от дома си в Израел заедно със своята внучка, 28-годишната Лий Алдар. С всеки етап от пътуването емоциите стават по-силни. \"Сигурно наближаваме\", казва тя, докато гледа през прозореца на колата сивото небе над голите дървета, нижещи се покрай шосето от Краков до Освиенцим. \"Нервна съм. Трябва да се овладея\", казва тя на внучката си. \"Има хора, които не искат да говорят за това. Те искат да загърбят миналото; трудно е да го преживееш отново.\" Но за Лакс е важно да разкаже историята си. \"Ние, последните още живи оцелели, ако ние не говорим и не разказваме, това ще бъде забравено, сякаш не се е случвало.\" Когато колата наближава лагера, Лакс си спомня за първите мигове тук. \"Изглеждаше като края на света, всичко е мрачно, жестоко, невъобразимо, необяснимо\", казва тя.  Хванала внучката си за ръка, Лакс спира пред металните врати на \"Аушвиц\" с изписания на тях лозунг Arbeit macht frei (\"Трудът те прави свободен\"). И казва: \"Толкова хора влязоха през тези тесни врати и не се върнаха, животът им свърши зад тези огради от бодлива тел.\" Пет дни по-рано в дома си в Тел Авив тя разказва също толкова откровено за пристигането си в \"Аушвиц\". Заедно със сестрите си и хиляди други евреи тя е транспортирана с влак от гетото в Лодз. Натъпкани били в конски вагони без прозорци, почти не можели да помръднат. Тя смята, че пътуването е продължило три дни.      Щом пристигнали, били подложени на \"селекция\": строили се на перона, а един лекар от СС определял кой е годен за трудов лагер и кой да бъде убит в газовите камери. Този ден подборът се извършвал от Йозеф Менгеле - Ангела на смъртта.  \"Накрая Менгеле дойде с кучетата си и пръчка в ръка - \"наляво, надясно, наляво, надясно\". Според мен той даже не поглеждаше хората; изглеждаше отегчен\", припомня си Лакс с лека презрителна усмивка. \"Аз спечелих войната\" Лекарят от СС Менгеле подбирал и затворници, за да ги подлага на псевдомедицински експерименти. Имал особен интерес към близнаците.  На перона определил сестрите й за принудителен труд и пратил Лакс на смърт. Но когато Чана започнала да умолява Менгеле да не разделя близначките, той се възползвал от възможността да се сдобие с ново опитно зайче и пратил един есесовец да изведе Лакс от крематориума. \"Имах късмет\", казва Лакс и след малко добавя: \"А може би нямах.\"       \"Понякога се чудя дали животни биха оцелели при тази нечовешка жестокост, на която бяхме подложени\", казва тя на Алдар, докато двете бавно вървят към блок номер 10, където е била лабораторията на Менгеле. \"Не мисля, че биха оцелели.\" До блок 10 е имало двор за екзекуции, където понякога затворници били изправяни пред тухлената \"стена на смъртта\" и разстрелвани. \"Отвътре чувахме писъците на убиваните\", казва Лакс.  Но застанала с внучката си пред бараката, Лакс е обзета от чувство на триумф. \"Тук съм със своята внучка и аз победих. Аз спечелих войната. Ние имаме бъдеще\", допълва тя. /БТА", "date": "2020.01.27", "title": "Скръб и триумф - оцеляла жена от \"Аушвиц\" се връща в някогашния ад"}
{"url": "https://www.dnevnik.bg/sport/2020/01/27/4021491_obshta_futbolna_liga_na_belgiia_i_niderlandiia_moje_da/", "text": "Обединение на елитните първенства на Нидерландия и Белгия може да доведе до голямо развитие на футбола в двете страни и рекордни приходи. Това показва проучване на \"Делойт\", което анализира пазарите в двете съседни държави. Според данните обща футболна лига може да генерира приходи от телевизионни права между 250 и 400 милиона евро годишно. Това е сериозно увеличение спрямо настоящите приходи от телевизионни права. Елитните първенства на двете страни - Ередивизи (Нидерландия) и \"Юпилер про лига\" (Белгия), имат приходи около 80 милиона евро, съобщава Inside World Football. Наскоро представители на 11 клуба от двете първенства се срещнаха в Айндховен, за да обсъдят идея за обща лига. На срещата присъстваха още представители на Кралската федерация на Нидерландия (KNVB) и Кралската федерация на Белгия (KBVB). Клубовете от Ередивизи, които са били на срещата, са \"Аякс\", \"Фейенорд\", ПСВ, АЗ (Алкмаар), \"Утрехт\" и \"Витес\", а от Белгия - \"Андерлехт\", \"Брюж\", \"Генк\", \"Гент\" и \"Стандард\" (Лиеж). Нидерландският вестник Algemen Dagblad съобщава, че е възможно обща лига да започне от 2025 г., в която ще бъдат включени 10 тима от Ередвизи и осем от белгийското първенство. Първенството ще позволява промоция, а също така ще има изпадащи отбори. Подобна идея се обсъжда от години, но тя започна да набира скорост в последната година, когато \"Делойт\" беше нает да направи проучване за потенциала на пазара.", "date": "2020.01.27", "title": "Белгия и Нидерландия обсъждат създаване на обща футболна лига"}
{"url": "https://www.dnevnik.bg/sviat/2020/01/27/4021531_virusut_ot_kitai_donese_pone_180_mlrd_zagubi_po/", "text": "За причинителя и нивото на опасност на новия коронавирус от Китай се знае твърде малко, но опасенията на инвеститорите заличиха днес над 2% от стойността на компании, търгувани по европейските фондови борси. Тенденцията продължи и на американските пазари, а цената на петрола се понижи с близо 2% до нивото от преди 3 месеца. След като втората по света икономика в света започна да налага драстични мерки, засягащи пътуванията, туризма, пазаруването и др. Над 97% от акциите в STOXX 600 минаха в зоната на поевтиняването, като общият размер на намалената капитализация на този европейски индекс бе около 180 млрд. долара, съобщи \"Ройтерс\". Най-тежък бе ударът по компании от сектора на луксозните стоки, авиокомпаниите и хотелиерския бизнес. От избухването на здравната криза в Китай европейските лукс компании се обезцениха с над 50 млрд. долара. Германският индекс DAX слезе с почти 3%, а френският CAC приключи с най-лошите резултати от 4 месеца насам заради поевтиняването с близо 3.6% на имена като LVMH , Christian Dior, Hermes и Kering, собственикът на Gucci. С между 2.5% и 4.8% се обезцениха Burberry Group Plc, Moncler SpA и швейцарските производители на часовници Swatch and Richemont. Основната причина е ефектът, който китайските клиенти имат днес върху пазара за луксозни стоки. По изчисления на компанията Bernstein, ако при предишната епидемия от SARS през 2002-2003 г. делът им е бил 2%, то през 2019 г. е достигнал 35%. Транспортни ограничения и блокади засягат в Китай над 150 милиона души, жертвите в страната надхвърлиха 80, а случаят на заразените скочи с около 30% само за ден. Пазарът очаква повече яснота за ситуацията след седмица-две и ако няма много смъртни случаи и обстановката се стабилизира до един месец, пазарите ще се върнат към по-нормална търговия, смята анализатор, цитиран от \"Ройтерс\". Най-лошите си дни на борсите от доста време насам преживяха Air France, Lufthansa, круизния оператор Carnival Corp, хотелиерската група Accor. Петролът сорт Брент (Brent) поевтиня с 1.77 долара до 58.92 долара за барел, а американският лек петрол изгуби 1.51 долара до ниво от 52.68 долара. И в двата случая цените се понижиха с близо 3% до нива от октомври 2019 г. Саудитска Арабия веднага реагира с изявление, че ОПЕК може да реагира на промените в търсенето. Водят се предварителни разговори в групата, както и в клуба ОПЕК+ за удължаване на сегашните намалени квоти за добив и след март 2020 г. Но принц Абделазиз бин Салман ал Сауд, министър на енергетиката на кралството, заяви, че е уверен, че новиятвирус ще бъде поставен под контрол. \"Пазарите се движат основно от психологически фактори и от изключително негативни нагласи на някои пазарни играчи, независимо че вирусът има много ограничен ефект върху търсенето на петрол в глобален план\", заяви министърът. От напрежението между САЩ и Иран в началото на годинат азаради ликвидирането на ген. Касем Солеймани, както и след началото на блокадата на петролния износ на Либия досега цените на петрола са се понижили с почти 25%.", "date": "2020.01.27", "title": "Вирусът от Китай донесе поне $180 млрд. загуби по борсите в Европа"}
{"url": "https://www.dnevnik.bg/razvlechenie/2020/01/27/4021529_sled_2_izdaniia_doni_obiavi_che_spira_shouto_mu_po_bnt/", "text": "След само две издания - на 18 и 25 януари, шоуто \"Събота вечер с Дони\" по БНТ, може и да спре. Това излиза от публикация на водещия Добрин Векилов, публично известен като Дони. По-рано днес той написа, че е предложил на БНТ да спре шоуто в този му вид. \"Използвам случая да се извиня на засегнатите, а именно правозащитни организации, обвиняващи ме в хомофобия. Имам много приятели с такава ориентация, които не се обидиха и дори се забавляваха с тези шеги, но щом съм засегнал организации, представляващи различните, най-малкото, което мога да направя, е да поема отговорност, като спра предаването в този вариант и поднеса най-искрените си извинения\", пише той. \"Предаването ще може да се гледа от цялото семейство – и от тези, които обичат музиката на Дони, и от техните деца или родители, които познават неговите гости – актьори, музиканти и спортисти\", обяви БНТ, когато анонсира предаването.      Днес Дони посочва, че тъй като е спечелил конкурс и е длъжен да предложи нова концепция, вероятно това ще е изцяло музикално предаване. Тази публикация бе видима в профила на Дони за няколко часа, след което статусът ѝ бе променен и тя се вижда само от неговите приятели. Засега няма коментар от страна на БНТ, а предаването все още фигурира за предстоящата събота.", "date": "2020.01.27", "title": "След 2 издания Дони обяви, че е предложил да спре шоуто му по БНТ"}
{"url": "https://www.dnevnik.bg/sport/2020/01/27/4021547_cska_vze_futbolist_ot_vtoriia_otbor_na_juventus/", "text": "ЦСКА привлече италианския атакуващ полузащитник Стефано Белтраме. Червените обявиха, че са откупили плеймейкъра от \"Ювентус\". Стойността на сделката не се съобщава. Авторитетният transfermarkt.de оценява 26-годишния футболист на 500 хил. евро. В последните седем години Белтраме постоянно е даван под наем на различни отбори. Най-силният му период е в холандския \"Ден Бош\", където в два периода изиграва над 60 мача и вкарва близо 20 гола. Червените посочват, че за последно е бил във втория отбор на \"Ювентус\". В началото на сезона ЦСКА привлече друг италиански полузащитник -  Диего Фабрини, но той остана на \"Българска армия\" едва 86 дни .", "date": "2020.01.27", "title": ""}
{"url": "https://www.dnevnik.bg/photos/2020/01/27/4021295_fotogaleriia_svetovnite_snimki_na_denia_-_27_ianuari/", "text": "Строителната площадка на новата болница, предназначена за заразените от коронавирус в предградие на Ухан, Китай.", "date": "2020.01.27", "title": "Фотогалерия: Световните снимки на деня - 27 януари 2020 г."}
{"url": "https://www.dnevnik.bg/biznes/2020/01/27/4021557_proekt_predvijda_zahranvane_na_bankova_smetka_do_10/", "text": "Преводът на бари между банкови сметки ще може да става в рамките на 10 секунди. Това предвижда проект за въвеждане на незабавни картови разплащания, обявен от платежния и картов оператор БОРИКА, съобщи  \"Капитал\" . Проектът е в началото си, а реалната възможност за българските потребители да се разплащат почти мигновено ще бъде налице най-рано след година. Този вид плащания са на дребно и са достъпни 24 часа в дененощието целогодишно. Това означава, че дадена сметка ще може да бъде захранена във всеки един момент. Услугата е налична във всички европейски страни. Изданието посочва, че в България в този сектор активно навлязоха Relovut и Transferwise като директна конкуренция на банките с бързите си преводи без такси между потребителите. При единичните трансфери от сметка в сметка прехвърлянето на средствата ще се осъществява в рамките на до 10 секунди. При пакетните плащания пък сумите ще са налични до 20-30 мин. по сметката на получателя. И в двата случая максималният размер на прехвърляните суми ще бъде 100 хил. лв. Прилагането на проекта ще даде възможност за незабавни плащания през POS терминал чрез QR код, незабавни плащания към електронен магазин, незабавни плащания с фактура, незабавни плащания машина към машина и други, посочват от компанията. ", "date": "2020.01.27", "title": "Проект предвижда захранване на банкова сметка до 10 секунди след превода"}
{"url": "https://www.dnevnik.bg/analizi/2020/01/28/4021430_ima_seriozen_problem_sus_zashtitata_na_nacionalnata/", "text": "                         Скандалите с излишъка на руски шпиони и лотарийни билетчета навсякъде в България и с недостига на питейна вода в Перник и на други места имат нещо общо: всички те са симптом на сериозен проблем със защитата на националната ни сигурност. Проблем, който произлиза от желанието на частни субекти да пожертват националните интереси, за да наложат своите собствени – било то икономически или партийни. Освен ключова придобивка още от римско време течащата питейна вода е и важен елемент на националната сигурност на всяка страна. Целият проблем с казуса \"Перник\" е, че недостигът на вода в този град беше недогледан и дори умишлено крит месеци наред, най-вече от управляващите страната и града. Опозицията и медиите също имат вина, но основната е на управляващите, които би трябвало да имат представа за пълната картина. Криенето на драмата се случи поради две причини. Първо, партийните интереси на управляващите партии диктуваха разкриването на проблема да стане след местните избори през 2019. Второ, водата на Перник и на други градове се е използвала за частни цели от заводи, ВЕЦ-ове и т.н. За правителствата техните интереси очевидно са с приоритет пред интересите на гражданите, които в резултат от тази политика сега трябва да стоят на воден режим. Накратко: става дума за сериозно сгрешена политика на национално ниво, а основните отговорни лица са в правителството и парламентарното му мнозинство. Водата изчезна, но за сметка на това се появи новичок. Или нещо подобно, което е било внесено в страната от същата секретна част на руските служби, отговорна и за отравянето на Скрипал във Великобритания. В България покушението е извършено преди аферата \"Скрипал\", но без нея и без опитите на британците да стигнат до истината ние дори нямаше да разберем за химическите експерименти на братска Русия на наша територия. Куриозното беше, че по казуса \"Скрипал\" България защити Русия и официално подкрепи нейната (несъстоятелна) гледна точка. А именно, че няма достатъчно доказателства за умишлено отравяне. Как може страна - членка на НАТО и ЕС, да изпадне в такава комична ситуация? Първо, да не знае за дейността на чужди служби или да крие казуса години наред. Второ, да си направи оглушки, когато много сходен казус се случва на територията на съюзник от НАТО и ЕС. И трето, официално да подкрепи позицията на Русия, а не тази на съюзника си. Историята има и продължение. Четири години след отравянето на наша територия вече имаме три заподозрени руски лица. Странно е обаче, че макар Гебрев многократно да намеква за български помагачи или дори поръчители на покушението срещу него, нашите служби и разследващи органи категорично отхвърлят тази теза и не е ясно дали изобщо са свършили нещо по нея. Ако не бяха чужди посолства и служби, историята с отравянето на Гебрев и досега щеше да се бистри само през призмата на борбите за собствеността върху \"Дунарит\" и вторичното усвояване на наследството на КТБ. По тези въпроси политическото разделение не е между ляво и дясно, а между тези, които ги защитава адвокат, и тези, които ги защитава прокурор. Гебрев към момента е от първите и оттам, изглежда, идват много от проблемите му. Но изводът, който се налага, е тревожен. Службите и държавните органи са толкова ангажирани да се месят в спорове между бизнеси, че или \"проспиват\" тежки пробиви на националната сигурност (което е много лошо), или пък жертват националната сигурност, за да защитават определени частни интереси (което е още по-лошо). Тук отговорността отново е системна и касае висшето ръководство на държавата. Без да е взето окончателно политическо решение за строеж на АЕЦ \"Белене\", вече имаме купени два реактора. Как и защо се е случило – не знаем. И това ако не е пробив в националната сигурност. Тази история вече е забравена и заметена. Поуки не са извадени. А когато няма поуки, нещата се повтарят. Повторението може да се случи под формата не на атом, а на газ. Кой какво е обещавал на Русия - отново не е ясно, но вече се съгласихме да построим паралелен на съществуващия газопровод, с който Русия да избира дали да пуска газ през Украйна или през Турция. Може и да сме на загуба, но сме на газовата карта на Европа. Това добре, но сметката ни може да излезе доста крива. Ако САЩ наложат санкции на \"Турски поток\" и не забележат разликата между него и нашия \"Балкански поток\", ние можем да се окажем в странна ситуация. От една страна, ако изпълним строежа, ще влезем в санкционен режим с тежки последици. А ако не го завършим, ще трябва да плащаме неустойки на Русия. И в двата случая ще сме назад с един-два милиарда. Голям е натискът тези проекти да се случат. Натиск от страна на енергийни лобита и частни интереси. Тези лобита ще спечелят много и от нов АЕЦ, и от полагането на тръби. Но когато държавата поставя такива частни интереси винаги на най-първо място, страда и общественият интерес, и националната сигурност. Борбата срещу бедността е основна задача на всяка модерна държава. Това е въпрос и на национална сигурност, защото бедността води до социални напрежения и трудна управляемост. От последните скандали в хазарта научихме, че българите дават над 1 милиард лева годишно за лотарии и други подобни. От социална гледна точка това е преразпределение на около 1% от БВП основно от по-бедните към по-богатите. Прав е Валери Симеонов да повдигне въпроса за целесъобразността на тази политика. От нея печелят определени бизнеси и медии, а част от парите отиват в бюджета. Но така или иначе става дума за взимане на ресурс от най-нуждаещите се в полза на други групи. Обикновено с данъчна политика държавата би трябвало да обезкуражава такъв тип бизнес \"инициативи\". Въпреки разгорелия се скандал обаче министърът на финансите Горанов успя да предложи (за кратко) облекчаване на данъка/таксата за хазарта. След това се стигна и до идеята да се въведе държавен монопол върху лотариите. Проблемът с всичко това е, че въпросът започна да се разнищва едва когато стана ясно, че между основните частни играчи в този сектор има сериозен конфликт. В бизнеса с лотариите основният разход на организаторите е за медийна реклама. Вероятно собствениците на медии са решили да затворят бизнес кръга: имат лотария, рекламират си я в собствената телевизия и отчитат разхода пред Горанов, който им вади този разход от данъка. Хубава идея, както се казва. Пък и осъществима. Особено ако те представлява не адвокат, а прокурор. Макар че ако опонентът ти е известен с антропоморфни прякори, може да се окаже, че казусът отива към извънсъдебно решение. И докато полицията ловеше въоръжени грузинци в ролсройси, държавата реши да се задейства за хазарта. И тук обаче не е съвсем ясно какъв е водещият мотив: общественият интерес, националната сигурност или подкрепата за един бизнесмен срещу друг. Националната сигурност не е (само) самолетите, корабите и многобройните ни служби. Това е, на първо място, способността ясно да формулираш обществен интерес и, второ, но не по-маловажно, да го отстояваш грамотно и ефективно срещу агресивни частни интереси. В разгледаните четири случая управлението има сериозни трудности и във формулирането, и в отстояването на националния интерес. А когато става дума за вода, газ, ядрена енергия и борба срещу бедността, тези провали са неизбежно и провали в защитата на националната ни сигурност. Дано този път поуките да бъдат извлечени.", "date": "2020.01.27", "title": "Има сериозен проблем със защитата на националната сигурност"}
{"url": "https://www.dnevnik.bg/bulgaria/2020/01/27/4021560_lichnite_lekari_obiasniha_kakvo_chaka_pacientite/", "text": "Наредбата, с която се въвеждат нови изисквания към софтуера на търговците, сред които в случая попадат и личните лекари, ще създаде ред проблеми на пациентите. Това обявяват в декларация от сдружението на общопрактикуващите лекари в София. Наредбата Н-18 влиза в сила на 31 януари и от Националната агенция за приходите вече обявиха, че няма да отлагат влизането й в действие след като това вече се случи няколко пъти заради протести на търговци. Наредбата на практика изисква такъв софтуер за търговците, който дава достъп до него на данъчните да следят в реално време продажбите и складовите наличности. Тази вечер лекарите обясняват, че прилагането в практиката както на базовия вариант, така и на варианта за тях софтуер, ще създаде листи на чакащите на всички нива в сектора, за всяко влизане в кабинета ще се пише нов амбулаторен лист, ще се намали времето за преглед, ще се създаде бумащина, ще поскъпнат медицинските услуги др. (Пълния текст вижте в прикачения файл)  \"Медицинският софтуер не е софтуер за управление на продажби, а база данни, необходима за вземане на решение за живота и здравето на ЧОВЕКА!, пишат в декларацията си лекарите и допълват, че ако спазят Наредба Н-18 ще нарушат няколко наредби на Министерството на здравеопазването. \"Ние, ЛЕКАРИТЕ, искаме да практикуваме изкуството на медицината, да лекуваме, а не да гледаме часовника на касовия апарат; да броим регламентираните минути, докато в коридора стоят болни хора; да таксуваме пациентите по няколко пъти, ако след приключване на листа се сетят да попитат още нещо; да печатаме по 2- 3 листа за едно посещение; да пишем на ръка в ерата на интегрирана здравна информация и при наличието на адекватен за дейността ни софтуер; да позволяваме на всеки чиновник от НАП достъп до лични данни за здравето на нашите пациенти\", пише още в декларацията. Обявяват, че подкрепят насрочения за 29 януари протест на малкия бизнес срещу изискванията на наредбата.", "date": "2020.01.27", "title": "Личните лекари обясниха какво чака пациентите заради наредбата за касовите апарати"}
{"url": "https://www.dnevnik.bg/sport/2020/01/27/4021568_stefka_kostadinova_zashto_da_ne_chuem_bulgarskiia_himn/", "text": "Председателят на БОК Стефка Костадинова заяви, че е положително настроена за летните олимпийски игри в Токио. По думите ѝ българският спорт вече е изцяло посветен на подготовката за събитието. Игрите в японската столица ще се проведат от 24 юли до 9 август. \"В изключително интензивен режим са всички наши спортисти, които се борят за квоти. Вече имаме спечелени 15-16, тепърва предстои покриване на нормативите за още квоти\", каза Костадинова, цитирана от пресслужбата на БОК. \"Аз не се съмнявам, че България ще се представи достойно на олимпиадата и защо не – да чуем българския химн\", добави тя. През септември министърът на спорта  Красен Кралев заяви, че очаква 55 квоти за игрите в Токио . Костадинова се срещна с кмета на Банско Иван Кадев след стартовете от Световната купа по ски за жени. \"Аз съм изключително впечатлена от организацията на състезанията и от това как изглежда Банско – чисто, подредено и красиво. За мен беше удоволствие да гледам толкова много усмихнати лица и в планината, по време на състезанията, но и на площада и по улиците на Банско\", каза тя.", "date": "2020.01.27", "title": "Стефка Костадинова: Защо да не чуем българския химн на олимпийските игри"}
