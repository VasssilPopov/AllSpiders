{"url": "https://www.dnevnik.bg/sport/2019/03/17/3405918_hettrik_na_mesi_izstrelia_barselona_na_10_tochki_pred/", "text": "С поредния си перфектен мач \"Барселона\" записа пета поредна победа в Ла Лига, надигравайки с 4:1 \"Бетис\" като гост на \"Бенито Виямарин\". Считаното за тежко гостуване в Андалусия мина под знака на Лионел Меси, който беше над всички на терена и записа хеттрик. След третия си гол в мрежата на зелено-белите, Меси вдигна на крака публиката на домакините. Освен Меси, с един гол се отчете и Луис Суарес, който записа силен мач. Уругвайският нападател даде и асистенция. Благодарение на трите точки, които взеха в Севиля каталунците имат аванс от 10 точки на върха пред втория \"Атлетико\" (Мадрид) и 12 пред третия \"Реал\". До края на сезона в Ла Лига остават още 10 кръга.   \"Барселона\" няма загуба в 16 поредни срещи и за пореден път игра на много високо ниво. Съставът на Ернесто Валверде загуби концентрация в много малък период от двубоя, в който домакините вкараха гол. След само 18 минути Меси откри резултата с прекрасно изпълнение не пряк свободен удар. Аржентинецът се разписа за четвърти път от пряк свободен удар и за седми път с удар извън наказателното поле. По този показател той е №1 в топ 5 първенствата на Европа. До края на първата част \"Бетис\" почти нямаше положения и отправи само един удар към Марк-Андре тер Стеген. В добавеното време на първата част Меси вкара втори гол. Той получи блестящ пас от Суарес и се разписа за втори път в мрежата на \"Бетис\". След подновяването на играта \"Барселона\" поведе с 3:0, като в 63-ата минута точен беше Суарес. Нападателят стана третият с двуцифрен брой голове и асистенции през сезона (20 гола и 10 асистенции) след Меси (38 и 18) и Пабло Сарабия (19 и 11). Суарес отбеляза 128-ото си попадение, което го изравни на върха с Диего Форлан за най-резултатните уругвайци в Ла Лига. До края на срещата \"Бетис\" върна един гол, който беше реализиран от Лорен в 82-ата минута. Това само събуди каталунците и те вкараха още веднъж само три минути по-късно. Ракитич подаде към Меси, а аржентинецът буквално матира вратаря с ефектно прехвърляне от границата на наказателното поле. Той достигна броя от 33 хеттрика в Ла Лига. След гениалното изпълнение за третия гол Меси \"вдигна\" на крака публиката на \"Бенито Виямарин\", като феновете на \"Бетис\" го аплодираха. \"Мога да бъда само много благодарен на съотборниците ми за помощта, както и на публиката за тяхната реакция. Мисля, че всички голове бяха еднакво сложни, но ефектът им е еднакъв. За нас беше важно да увеличим аванса си на върха, това е което ме интересуваше\", каза Меси след срещата. Аржентинецът игра близо до халфовете в този мач, с което треньорът Ернесто Валверде успя да изненада състава на \"Бетис\". \"Нищо не е решено, преднината работи за нас, но имаме да изиграем десет мача\".", "date": "2019.03.17", "title": "Хеттрик на Меси изстреля \"Барселона\" на 10 точки пред втория в Ла Лига"}
{"url": "https://www.dnevnik.bg/sviat/2019/03/17/3405757_severnoirlandska_partiia_poiska_miasto_na_pregovorite/", "text": "Северноирландската Демократична юнионистка партия (ДЮП) иска да участва в търговските преговори след Брекзита в замяна на подкрепата си за постигнатото от Тереза Мей споразумение с Брюксел, съобщава \"Ройтерс\", цитирана от БТА. Споразумението  беше отхвърлено два пъти  от британските депутати. ДЮП настоява и за гаранции, че  британската провинция Северна Ирландия  няма да бъде третирана по различен начин от останалата част на Великобритания по време на преговорите. \"Категорични сме, че Брекзитът трябва да се състои в съответствие с резултатите на референдума, но единственият приемлив за нас начин е Великобритания да бъде третирана като единно цяло\", заяви заместник-лидерът на ДЮП Найджъл Додс, цитиран от медията. Той добави, че правителството обръща внимание на този въпрос, но политическите изявления няма да бъдат достатъчни. ДЮП има 10 места в Камарата на общините, но при досегашните две гласувания в долната камара на британския парламент се обяви против постигнатото от премиерката Мей споразумение за Брекзит. Подкрепата на северноирландската партия може да се окаже  ключова за одобряването на споразумението  от британския парламент, който вече го отхвърли два пъти. Третото гласуване на споразумението е насрочено за следващата седмица.", "date": "2019.03.17", "title": "Северноирландска партия поиска място на преговорите с ЕС след Брекзит"}
{"url": "https://www.dnevnik.bg/sport/2019/03/17/3405032_zashto_angliiskiiat_nacional_erik_daiur_iska_da/", "text": "Лятото е периодът, в който футболистите от Висшата лига почиват активно от изтощителния 10-месечен маратон, колкото продължава състезателният сезон. Такава е ситуацията, особено когато няма световно или европейско първенство и почивката може да бъде наистина активна. Но не и за Ерик Дайър. Халфът на \"Тотнъм\" решава, че лято 2019 ще бъде ново начало за него, след като 25-годишният футболист открива своя собствена академия в САЩ. Английският футболен национал обяви, че всички желаещи на възраст между 10 и 15 години могат да се присъединят Dier Soccer Camp в щата Масачузетс между 16 и 21 юни. Школата на Дайър ще бъде в частното училище Бъркшир, а петдневният курс на обучение струва 1500 паунда (малко под 2000 долара). Гражданин на света Макар и да е английски национал за Дайър не е новост да пътува по света. В момента той е един от малкото британски футболисти от Висшата лига, които започват кариерата си извън Острова. Като малък Дайър живее със семейството си в Алгарв, Португалия и бързо е забелязан от \"Спортинг\" (Лисабон), където го привличат в знаменитата школа на \"лъвовете\", изградила Кристиано Роналдо.   Дайър се връща на Острова през 2011 г., под наем в \"Евертън\", а три години по-късно \"Тотнъм\" го купува за 4 милиона паунда. В момента той е един от най-важните играчи в схемата на Маурисио Почетино и в английския национален тим, като има над 200 мача за \"шпорите\" и близо 40 за \"Трите лъва\". \"Определям себе си за гражданин на света, защото съм живял дълго време извън Англия. Между сезоните също не се задържам вкъщи, обичам да пътувам и точно така открих САЩ\", разказва Дайър. Първоначално той пътува отвъд Океана, за да бъде при двама от своите братя, които живеят в САЩ, но културата на американците постепенно го привлича. \"В свободното си време следя много американски спортове, чувствам се добре в САЩ и това ме накара да започна нещо мое тук\", добавя футболистът. Идеята му е лагерът да не бъде само един, а да се провежда всяка година. За целта Дайър е привлякъл бившият си треньор от юношите на \"Спортинг\" Алешандре Кардосо, който е считан за един от големите специалисти в юношеския футбол в Португалия. \"За мен футболът в САЩ има огромен потенциал. Отборът им не се класира на световното в Русия, но те имат страхотни таланти, виждаме че играч като  Кристиан Пулишич е купен от \"Челси\"  за близо 70 милиона\", отговаря Дайър на въпрос защо прави подобен лагер точно в САЩ. Популизъм или жест към младите Но като всяко нещо и тук монетата има две страни. Таблоидите в Англия подходиха с недоверие към начинанието на халфа на \"Тотнъм\". На преден план веднага беше изкарана и сериозната такса за записване в кампа на Дайър. \"Дайър изръсва американците с 1500 паунда за петдневен футболен лагер\", написа таблоидът \"Сън\". Медиите във Великобритания обръщат внимание и на факта, че Дайър ще присъства само в два от дните, в които ще върви обучението. Пред останалите дни с децата в САЩ ще се занимава Кардосо. В първия ден Дайър ще се включи във видеоразговор по Skype, а след това ще изпраща своите рецензии. Английският национал и екипът му са заявили, че той ще се появи в Бъркшир за четвъртия ден от лагера и тогава ще се срещне с всички деца. Дайър ще участва и в награждаването на завършилите курса ден по-късно. \"Не искам да коментирам такива неща, които обръщат фокуса на всичко, което правим. Не се учудвам, че те (таблоидите) го правят. Ние искаме да направим нещо хубаво\", каза Дайър. По повод липсата му в първите дни, английският национал добавя, че води разговори с бившия си съотборник в \"Трите лъва\" Уейн Рууни, който сега играе в САЩ, да посети лагера му.", "date": "2019.03.17", "title": "Защо английският национал Ерик Дайър иска да развива футболна школа в САЩ"}
{"url": "https://www.dnevnik.bg/politika/2019/03/17/3405759_korneliia_ninova_elena_ioncheva_suchetava_kachestva_na/", "text": "БСП има реален шанс да управлява в ситуация, в която Европа вече няма да е същата. Това обяви лидерът на БСП Корнелия Нинова пред Националния съвет на партията, който се очаква да определи с таен вот водачът на листата на партията на предстоящите избори за европейски парламент. Най-тясното ръководство на БСП - Изпълнителното бюро на партията, предлага Елена Йончева за водач на листата. В края на словото си Корнелия Нинова говори за нея като човек, който съчетава качествата на политик и журналист. Посочва, че тя е работила против корупцията и нейните разследвания били познати в Европейската комисия и ОЛАФ. Това са сред мотивите на Изпълнителното бюро да предложи Йончева за водач на листата. Тя е в контакт с европейската служба за борба с измамите ОЛАФ, с Генерална дирекция \"Конкуренция\", Генерална дирекция \"Вътрешен пазар, промишленост, предприемачество и МПС\" по въпросите на обществените поръчки с европейски средства. Тя е смела, задълбочена, педантична в работата си, която може да продължи и на европейско равнище. Не на последно място тя даде надежда на българите, че не всичко е загубено и има кой да се бори с октопода, задушаващ България, обяви Нинова. Предстоят европейски избори, след които Европа няма да е същата. Промяната е неизбежна. Европейските граждани искат справедливост, ново начало и промени в Европа. Политиците на статуквото направиха грешки, допуснаха безпринципни съюзи, загърбиха интересите на хората, прегърнаха интересите на корпорациите и личните си такива. Бюрокрацията окова душата на Европа. Късогледството на системните партии и липсата на лидерство родиха опасни крайни популистки и националистически идеи и движения. Крайният либерализъм роди крайния национализъм. В тази сложна среда ние трябва да възстановим изконните ценности на Европа – социална справедливост, солидарност, свобода, равни права и възможности и достойнство за всички европейски граждани. В България сме на прага не просто на поредните европейски избори. Пред нас има възможност, реална възможност, да управляваме и да променим България. Тези избори са съдбоносни за страната ни и БСП. Нашата цел е победа на европейските избори, предсрочни парламентарни и спечелването им. Вие идвате от цяла България. Знаете от първо лице колко огромна е нетърпимостта към режима на ГЕРБ и Борисов. Те превърнаха корупцията в държавна политика и я разписаха в закон (законът \"Домусчиев\"). Те превърнаха задкулисието в държавна политика, записана в закон (законът за вероизповеданията). А накрая узакониха и политическия рекет като официална държавна политика, като поставиха съдбата на Народното събрание в зависимост от рекета на един компрометиран с няколко обвинения бизнесмен, попаднал в политиката. Това не може да продължава дълго. Тук искам да благодаря, че подкрепихте излизането на парламентарната група на \"БСП за България\" от НС. Надявам се, че времето убеди и колебаещите се от вас в правотата ни. БСП не може да бъде смокинов лист, зад който да се скрие новата тройна коалиция ГЕРБ - ДПС - ОП. Мнозинството е нестабилно. То не се крепи на програма, няма принципи и идеи, не прави политики, няма морал – виси единствено на сговор, сделки, схеми. ГЕРБ и Борисов превърнаха парламента в евтина търговска борса. Цяла България видя това ясно и отчетливо благодарение на нас. Извън парламента БСП е по-силна и ясно разграничена от общия сговор. Нашата позиция по закона за вероизповеданията го показа. Наказателният вот расте. Пред нас има реален шанс да бъдем не само опозиция, но и носители и изразители на този вот, алтернатива за обезверения българин. Има много събрани болки и неудовлетвореност у хората. Но коя е най-голямата - липсата на справедливост и гигантската ненаказана корупция. Ние доказахме, че битката с корупцията може да бъде наша кауза. Смело разкрихме злоупотребите в \"Хасковогейт\", строителството на оградата с Турция, строителството на пътища и много други конкретни случаи, които разклатиха властта и за които работиха и рискуваха много от нашите депутати и другари. Това е кауза, която може да събира, а не да разделя. Няма българин, който да не е гневен, че от неговия джоб се краде и малцина се обогатяват за сметка на неговия стандарт на живот – от плочката на улицата, през цените на лекарствата до големите проекти, които пропадат. Това е тема, която може да увеличи нашата сила. Тя може да привлече колебаещи се и периферия. От борбата с корупцията зависят икономиката, доходите, битката с неравенствата, справедливостта - всичко, на което залагаме в нашите \"Визия за България\" и \"Визия за Европа\". Тя е в най-висша степен и европейска. Докато в цяла Европа страните използват средствата от европейските фондове за растеж и реални неща като болници, пътища, детски градини, училища, у нас те изчезват в корупционната бездна. Сега се формира и европейската прокуратура - специален орган за борба с корупцията. Явно и европейските институции определят този въпрос като един от най-важните. Мнозина от нас работиха по този въпрос и аз им благодаря. Показахме, че сме добър екип. Елена Йончева се утвърди като лице на тази битка. Тя получи признание за усилията си на нашия най-висш форум - конгреса. Нейните разследвания за корупция достигнаха до европейските медии и институции. Тя е в контакт с европейската служба за борба с измамите ОЛАФ, с Генерална дирекция \"Конкуренция\", Генерална дирекция \"Вътрешен пазар, промишленост, предприемачество и МПС\" по въпросите на обществените поръчки с европейски средства. Тя е смела, задълбочена, педантична в работата си, която може да продължи и на европейско равнище. Не на последно място тя даде надежда на българите, че не всичко е загубено и има кой да се бори с октопода, задушаващ България. Можем да обединим усилията си - тя там и ние тук заедно да продължим тази битка. Елена съчетава в себе си качествата на политик и журналист, който освен борбата с корупцията отстоява и свободата на словото и независимата журналистика. Елена обобщава образа на човек, който се бори за справедливост и свобода - две основни европейски ценности и ценности на БСП. Тя не само има най-много номинации на конференциите, но привлича и избиратели извън партията, което бе многократно заявено от хора, които не са част от партията или нейните традиционни поддръжници. С тези мотиви ИБ на БСП предлага на Националния съвет на БСП Елена Йончева за водач на листата за европейски избори 2019 г.", "date": "2019.03.17", "title": "Корнелия Нинова: Елена Йончева съчетава качества на политик и журналист"}
{"url": "https://www.dnevnik.bg/biznes/2019/03/17/3405762_doiche_bank_i_komercbank_zapochnat_pregovori_za/", "text": "Водещите финансови институции на Германия \"Дойче банк\" (Deutshe Bank) и \"Комерцбанк\" (Commerzbank) започват официално преговори за евентуално сливане, съобщи ДПА, цитирана от БТА. Разговори се водят вече от месеци. Правителството заяви преди време по този повод, че властите \"са отворени за икономически целесъобразни варианти\" в банковия сектор. Според Берлин в Европа няма достатъчно големи финансови институции, които да бъдат конкуренция по-специално на американските банки. Ниските лихви в еврозоната и високите разходи по управлението усложняват дейността на германските институции, отбелязва медията. Има и други проблеми като  многомилионната глоба на \"Дойче банк\", наложена от САЩ  за нарушаване на американските закони в областта на противодействието на легализирането на капитали, натрупани от престъпни дейности. \"Дойче банк\" е най-голямата финансова институция в Германия и една от водещите транснационални банки. Тя има представителства в над 70 страни. \"Комерцбанк\" е четвъртата по активи в Германия и обслужва над 18 млн. клиенти.", "date": "2019.03.17", "title": "\"Дойче банк\" и \"Комерцбанк\" започват преговори за евентуално сливане"}
{"url": "https://www.dnevnik.bg/sviat/2019/03/17/3405530_v_iordaniia_ima_13_mln_bejanci_koito_niama_da_si/", "text": "Едва няколко хиляди от 600 хил. сирийски бежанци са се върнали в страната си от Йордания, откакто започна войната. И те, и останалите, които не са в лагери, а живеят из страната, не се очаква да се приберат скоро, а това създава опасения дали кралството може да осигури издръжката им, пише електронното издание  \"Ал Монитор\" . На 5 март външният министър Айман Сафади каза, че не повече от 13 хил. сирийци са се върнали в родината си, и призова международната общност да поеме отговорност - Йордания продължава да осигурява достоен живот на бежанците въпреки трудното си икономическо положение. Регистрираните към ООН бежанци са под половината от сирийците на йорданска територия. Останалите не живеят в лагери. Миналия месец някои държави и международни организации обявиха на среща в Аман, че са се договорили за пакет помощи в размер 2.4 млрд. долара за йорданската програма за отговор на сирийската криза. От тях близо 703 млн. долара са за бежанците, почти 699 млн. - за подкрепа на общностите, които ги приемат, а другите 998.2 млн. - за бюджетна поддръжка, според в The Jordan Times. На този фон йорданските власти потвърждават, че ще продължат да се грижат за сигурността и достойния живот на стотици хиляди бежанци. Условията за завръщането на сирийците обаче не са ясни, а и самите бежанци нямат \"желанието да се завърнат скоро\" в страните си, казва премиерът Омар Разаз. Други приоритети За Йордания е притеснително, че политическата безизходица в Сирия ще удължи престоя на бежанците. Много бежанци освен това се страхуват, че ще бъдат преследвани от поддръжници на режима, ако се приберат. За други проблемът е във \"факта, че осемгодишната гражданска война в Сирия унищожи хиляди села и градове. Казано най-просто, много от бежанците няма къде да отидат\", пише \"Ал Монитор\". Друг страх е, че държавите и организациите, даряващи средства за бежанците, ще се уморят. За изданието бивш министър казва, че страната вече усеща тази умора и че всъщност се е надявала да събере над 4 млн. долара за 2019 г. В света има и други приоритети, например войната в Йемен, продължава министърът. Той добавя, че сирийските бежанци са помогнали за ръста на йорданската икономика, а международните агенции за помощи в страната са създали стотици работни места. Сирийците, които не живеят в лагери, пък плащат наем, използват обществени услуги и имат собствен бизнес. През юли 2018 г. министерството на труда обяви, че е издало 106 фил. разрешителни за работа на сирийци, а в неформалната икономика заетите бежанци се оценяват на 300 хил. души. \"Няма да се върнем\" Според Халед аз Зубайди, бизнес редактор във в. \"Ад Дустур\", присъствието на 1.3 млн. сирийци има и положителни, и отрицателни последици - потреблението и инвестициите създават икономически ръст, но новодошлите натоварват инфраструктурата, училищата и здравната система в страната с население 9.7 млн. души. Над половината от бежанците обаче едва ли са съгласни. Проучване от ноември миналата година сочи, че 33% от сирийските бежанци \"няма да се върнат\", а 24 на сто са казали, че \"вероятно няма да се върнат\". Същевременно 87 на сто от йорданците, участвали в проучването, вярват, че бежанците трябва да се върнат. Според политическия коментатор Омар Кулаб за Йордания най-голямото притеснение е, че сирийското правителство не смята сериозно да приеме бежанците на този етап. Затова е нужно Йордания да оказва \"съпротива срещу всякакъв план те да се установят в кралството за кратък или по-дълъг период\". Проблемът, смята той, не е със сирийците в лагерите (те могат да станат част от програми за доброволни връщания), а с установилите се в Йордания и намерилите препитание. Може да се стигне и до демографска криза, смята той - особено докато йорданците все още страдат от висока безработица и стагнираща икономика.", "date": "2019.03.17", "title": "В Йордания има 1.3 млн. бежанци, които няма да си тръгнат скоро"}
{"url": "https://www.dnevnik.bg/bulgaria/2019/03/17/3405764_kratki_novini_blizo_30_nelegalni_migranti_sa_namereni/", "text": "Горят сухи папури, намираща се в блато, съобщава \"Фокус\". \"Няма никаква опасност за населението, жилищата или обектите в близост. На място в момента работят 4 екипа на пожарната\", посочи той. \"Посложното е, че пожарът е в заблатена местност, в суха растителност\", отбеляза комисар Бързилов, началник на Национален оперативен център – ПБЗН Почина главният секретар на СЕМ Борислав Шабански На 65-годишна възраст почина главният секретар на СЕМ Борислав Шабански, съобщи Съветът за електронни медии. \"Разделяме се с един изключителен професионалист, колега и приятел. Съветът изказва своите искрени съболезнования на семейството му\", посочват от медийния регулатор. Поклонението ще е на 21 март от 13.30 часа на Централните софийски гробища Мъж и жена са открити мъртви в кола в Пловдив Полицията в Пловдив работи и по изясняване на причините и обстоятелствата около случая, съобщава \"Фокус\". Към 11:00 ч. са намерени починали 34-годишна жена и 40-годишен мъж в лек автомобил в гараж в квартал \"Христо Смирненски\". От първоначалния оглед няма данни за насилие. Предполага се, че двамата са имали финансови затруднения и са сложили край на живота си. Десетки протестираха в Долна Оряховица заради лошо състояние на улиците Местните хора започнаха протестна подписка, в която дават 6 месеца срок за започване на ремонтите по най-разбитите улици, съобщава БНР. По думите им улиците в града не са ремонтирани от десетилетия - по тях не може да се върви нито пеша, нито с кола. На протеста започна събирането на подписка до кмета на кметството и кмета на община Горна Оряховица. \"Настояваме за реални действия\", посочи организаторът на протеста Йордан Байчев. Близо 30 нелегални мигранти са намерени на гара в Пловдив В намален вагон на разпределителната гара в жк \"Тракия\" са открити 27 души, представили се за сирийци - 8 мъже, 11 жени и 8 деца, съобщава полицията в Пловдив, цитирана от БНР. Композицията е по направлението Свиленград - София. Продължава разследването на начина, по който те са се озовали в композицията.", "date": "2019.03.17", "title": "Кратки новини: Утре движението на тунел \"Правешки ханове\" ще е в една лента"}
{"url": "https://www.dnevnik.bg/sport/2019/03/17/3405679_shifrin_vleze_v_istoriiata_s_chetiri_kristalni_globusa/", "text": "Микаела Шифрин завърши сезона в Световната купа по ски алпийски дисциплини с победа и историческо постижение. Американката триумфира в гигантския слалом в Солдеу, Андора, с което си гарантира малкия кристален глобус в дисциплината. Победата е 60-а за Шифрин в нейната кариера, само дни след като навърши 24 години. Тя триумфира за 17-и път през сезона, с което записа новото най-върхово постижение в историята на Световната купа. Шифрин спечели четвърти гигантски слалом за сезона и общо 11-а победа в дисциплината. В Солдеу американката записа време от 2:23.17 минути в двата манша. Тя изпревари с 30 стотни представителката на Нова Зеландия Алис Робинсън. Тя записа първия си подиум в Световната купа на едва 17 години. Трета се нареди Петра Влъхова на 41 стотни. Стартът беше много важен заради определянето на крайното подреждане в дисциплината. Шифрин се нуждаеше просто да завърши в топ 15 в последния старт в Солдеу или Влъхова да не спечели състезанието. Тя е едва третата американка, която печели малкия глобус в дисциплината след Тамара Маккини (1981 и 1983) и Мерилин Кохрън (1969). Шифрин е едва третата жена, която печели четири глобуса в една година. Линдзи Вон направи това два пъти 2010 и 2012, а Тина Мазе веднъж (2013). И двете го постигнаха с победи в генералното класиране, спускане, супер-Г и супер комбинацията. Шифрин е първата, която печели Големия кристален глобус, слалом, гигантски слалом и супер-Г. Американката е и петата скиорка, която печели в една година глобусите в двете технични дисциплини. Досега това са постигали Лизе-Мари Морерод (1977), Френи Шнайдер (1989 и 1995), Аня Першон (2004) и Таня Путяйнен (2005). Във въпросните случаи Морерод, Шнайдер и Першон също печелят и Големия глобус. Влъхова не успя да стане първата словачка с победа в крайното класиране на една от дисциплините. С двете си втори места в гигантския слалом и слалома тя се нарежда до Вероника Велез-Зузулова. В събота Шифрин постигна и друго знаменито постижение, като се нареди до Ингемар Стенмарк с по 40 победи в дисциплината слалом.", "date": "2019.03.17", "title": "Шифрин влезе в историята с четири кристални глобуса в една година"}
{"url": "https://www.dnevnik.bg/razvlechenie/2019/03/17/3405597_vsichko_koeto_ne_znaete_za_kokteilite/", "text": "Колко напитки с ром съществуват, разбираме ли от барове, какво е бъдещето на коктейлите, какво е тяхното минало, как се съчетават с храни или пък защо е важно какъв лед има в чашата? На всички тези въпроси отговор ще има по време на първия по рода си мастърклас панел за широката публика, част от пилотното издание  \"Бар на годината Бакхус\" . На 30 март в Sofia Event Center пристигат специално за събитието петима лектори от Лондон и Атина, които ще говорят и ще демонстрират пред публиката най-новите тенденции в коктейлната индустрия. Панелът ще бъде открит от Лорета Тоска от Атина. Тя е двигател на единствена компания за кристално чист лед в Гърция ICE UP. Лорета ще сподели с публиката неизвестни факти за производството и качествата на леда, колко вида лед има и как трябва да се използват, когато се правят или поръчват коктейли. Следващият клас е на Георги Радев, родом от Пловдив. Кариерата му се развива бързо и го изпраща в Лондон, където става съсобственик на един от най-награждаваните барове за коктейли с ром Lake Kane. Посланик на тики културата в света, Георги ще запознае аудиторията с отделен свят от коктейли с ром, ще разкаже как се управлява успешно бар и ще направи демонстрация на коктейли пред публиката. Димитър Василев е продуктов мениджър и асистент-управител R&D в The Drink Factory на Тони Кониляро - институция в света на коктейлите и създаването на вкусове. Димитър ще разкаже как се създават тенденции, кои са най-новите технологии в света на баровете и какво стои в сърцето на всеки коктейл. Димитър Димитров ще продължи с провокативна лекция за лошите примери в бранша и идеи как да се развива персонал и да се изготвя коктейлно меню. Той е бар-мениджър на бар By The Way и съосновател на Българската бар гилдия, както и единствен представител на България като съдя в конкурса European Mixology Awards. Мастъркласовете ще завършат с госта Тед Лелекас от Гърция, който е винен журналист и представител на Moët & Chandon за Европа. Тед ще говори за съчетанието с храни и напитки. От \"Бакхус\" споделят, че темите и лекторите са така подбрани, че да бъдат полезни за професионалистите от бранша и интересни за всички любители и ценители на бар-културата. Класовете се продават с предварително запазване на места на  bacchus.bg/top  започват от 10:30 ч. и приключват в 14:00 ч.", "date": "2019.03.17", "title": "Всичко, което не знаете за коктейлите"}
{"url": "https://www.dnevnik.bg/sport/2019/03/17/3405800_juventus_zagubi_za_pruv_put_v_seriia_a_ot_329_dni/", "text": "Италианският шампион \"Ювентус\" записа първа загуба за сезона, след като изненадващо отстъпи с 0:2 при гостуването си на \"Дженоа\". Поражението е първо за \"бианконерите\" първо от близо година насам. За последно съставът на Масимилиано Алегри беше загубил на 22 април 2018 г. (преди 329 дни) в мач с \"Наполи\" (0:1). Като гост \"Ювентус\" не беше записвал поражение от 19 ноември 2017 г., когато загуби с 2:3 от \"Сампдория\". На \"Луиджи Ферарис\" в Генуа над всички беше Горан Пандев, който асистира за първия гол и сам отбеляза втория. В 72-ата минута македонският ветеран подаде на бившия играч на \"Ювентус\" Стефано Стураро, а девет минути преди края на срещата с хубаво изпълнение удвои. В първите 45 минути \"Дженоа\" отправи десет удара към вратата на \"бианконерите\", но добрите изяви на Матиа Перин оставиха гостите в мача. След срещата с \"Атлетико\" (Мадрид) треньорът на \"Ювентус\" Алегри даде шанс на много от резервите, а основните играчи почиваха. След 28 мача \"Ювентус\" има 75 точки, като води с 18 пред \"Наполи\", но преследвачът тепърва ще играе двубоя си от кръга срещу \"Удинезе\".", "date": "2019.03.17", "title": "\"Ювентус\" загуби в Серия А за пръв път от 329 дни"}
{"url": "https://www.dnevnik.bg/zelen/2019/03/17/3405804_ikea_se_vkljuchva_v_kampaniia_za_povtornoto_izpolzvane/", "text": "Шведската компания ИКЕА ще бъде водещ партньор в кампанията \"Нов живот за старите мебели\". Тя се организира от стартиращата българска платформа за ъпсайклинг (превръщане на ненужни стари вещи в уникални предмети на изкуството и дизайна) reUse, а целта е да се реновират мебели от ИКЕА - близо до края на експлоатационния си цикъл, за да бъде удължен периодът им на употреба, се съобщава в писмо до медиите. Всеки, който притежава ненужни и счупени етажерки, маси, столове и табуретки, купени от шведския магазин, може да кандидатства за безплатното им извозване от дома му до творческата работилница, където да получат нов живот от полупрофесионални реноватори. Реставрираните мебели ще бъдат представени на специална изложба през май. Част от събраните средства от продажбите ще бъдат дарени в полза на фондация \"Проект Северозапад\", която има за цел да подпомага нуждаещите се възрастни хора и младежи с умствена изостаналост от региона. Срокът за кандидатстване е от 15-и до 28-и март включително на  http://reuseapp.bg/en/submit /. Половината от събраните средства ще покрият разходите за труд на реноваторите, а другата половина ще бъдат дарени на фондация \"Проект Северозапад\" в подкрепа на изграждане на социална кухня за над 300 нуждаещи се възрастни хора от 10 отдалечени северозападни села. Екипът на reUse започва своята дейност след участието си в най-голямото състезание за \"зелени\" стартиращи бизнеси - Climate Launchpad, организирано в България от Cleantech Bulgaria - мрежата за чисти технологии и зелен бизнес, като и в момента продължават да развива решението си чрез финансирането, менторска и експертна помощ на \"Клийнтех България\" в рамките на акселераторския инструмент \"Climate-KIC България\". reUse е първата българска цялостна платформа за ъпсайклинг, чиято мисия е да бъде креативна по природосъобразен начин.", "date": "2019.03.17", "title": "ИКЕА се включва в кампания за повторното използване на стари мебели"}
{"url": "https://www.dnevnik.bg/kultura/2019/03/17/3404836_otkus_ot_flamingo_za_obiad_na_ljubomir_nikolov/", "text": "Яли ли сте \"Фламинго за обяд\"? Най-новото от него – \"Фламинго за обяд\", ще бъде официално представено на 20 март (сряда) от 18:30 часа в столичния Dada Cultural Bar (ул. \"Георги Бенковски\" 11). Вход свободен, а доброто настроение – гарантирано! През септември 2016 г. Марко наема стая в къщата на г-жа Бехерова. Къщата е на самия бряг на Дунав и според една от клаузите в наемния договор Марко може да се къпе в реката, когато си поиска. Да се наеме стая в къща в околностите на Братислава, не е трудно, но може да се окаже и глупост, защото толкова струва и гарсониера в центъра на града. Марко обаче меч¬тае за две неща: да следва философия и поради някаква не¬осъзната тъга да живее на брега на голямата река. Сега и двете му допълващи се във вечерните часове мечти стават реалност. Марко си представя философията като контрабан¬да на значими мисли, а реката, както знаем, улеснява всяка контрабанда. Наемодателката г-жа Бехерова е поизхабена жена с живи очи, не спира да говори за всякакви подробности и борави свободно с няколко езика. На младини явно е била красавица, забелязва Марко, и точно на такива като нея ста¬ростта не прощава. Между нас казано, Бехерова изобщо не е стара, нито изхабена, но тъй като Марко е на двадесет и две, четиресет и пет му се струват доста напреднала възраст. Още първата седмица Бехерова зачерква някои условия в договора и добавя нови. Договорът и без това вече е до¬статъчно обемен. Съдържа осем страници текст с витиева¬ти подробности, касаещи не толкова наемни отношения, а какво Марко може да прави и какво не. Прилича повече на манастирски кодекс. Марко не може да мести мебелите в ста¬ята си. Не може да използва белина или парфюм. Не може да внася храна и няма право да готви в къщата. – Г-жа Бехерова, ако не готвя, ще умра от глад – про¬тестира Марко. – Не се притеснявай – отвръща му тя, – има хора, кои¬то живеят със слънчева светлина, а и в университета имате менза, нали? Не мога да понасям смрад на лук, пържен бекон и всички тия ужасни студентски храни. След още месец Бехерова му забранява суетната сме¬лост да се къпе в реката, защото имало замърсяване. На Марко Дунав му се струва още по-привлекателен и дори по-чист и се ядосва истински. Вижда, че жената не е добре с акъла, вижда, че тя се рови в подробности; той препрочита новия договор, който тя му пробутва след нова редакция, и вижда вътре безумни неща. Вижда, че това не е договор, а скалъпен наръчник от смешни правила и налудничави забрани. Ако не подпише но¬вите редакции, ще напусне къщата. Марко усеща, че трябва да остане, не знае защо го привлича тази къща, но преподписва. Точно тези дни изучава в университета стоиците и е по¬научил това-онова от стоицизма. Научил се е да сравнява логиката с костите, етиката с мускулите и физиката с душата. Знае и друго: договорът е персонализиран афект на госпожата и чрез него тя иска да подреди бабешкия си живот. Съвсем ясно му е, че Бехерова го лишава от права да върши неща, които не е имал никакво намерение да върши. От доста вре¬ме живее по правилата на този налудничав договор, но се чувства добре. Една вечер Бехерова го кани, в разрез с всичките си правила, да си разделят бутилка порто. Марко се опитва да е хладен с нея, като нарочно се изразява помпозно. Подхваща темата за разместването на мебелите и се опитва да є обяс¬ни, че разположението на мебелите е чисто естетически из¬бор, без връзка с функционалността. Казва є също, че в тези късни времена на човечеството естетиката се е променяла многократно, а само етиката си остава същата. – Като ви слушам, младежо, може и да сте прав – отвръ¬ща Бехерова, – но етиката между нас, закрепена с договор, е спазването на подвластната на времето и тъй променлива естетика. – След това съвсем неочаквано сменя темата: – Имате ли си приятелка, ако позволите да попитам? Марко е придобил от виното ненужно красноречие, подплатено с университетски фрази и примесено с известна жлъч, и отвръща прямо: – Сексът, госпожо Бехерова, е физиологичен императив, но как да ви кажа, опитвам се да му се подчиня с най-малки загуби на енергия. Бехерова повдига разбиращо едната си вежда, но твърдо е решила да го свали на земята. – И средства, младежо, и средства, не само енергия. Да считам ли, че се пазите за по-добра партия?", "date": "2019.03.17", "title": "Откъс от \"Фламинго за обяд\" на Любомир Николов"}
{"url": "https://www.dnevnik.bg/politika/2019/03/17/3405801_sled_taino_glasuvane_bsp_opredeli_elena_ioncheva_za/", "text": "След четири часа дебати и тайно гласуване Националният съвет на БСП избра журналиста и депутат Елена Йончева за водач на листата с кандидати за евродепутати за изборите през май. За Йончева са гласували 95 от участниците в закрития пленум, а за другия претендент Сергей Станишев - 75. Резултатът може да се тълкува като преброяване на подкрепата за най-тясното ръководство и за вътрешната опозиция в БСП, а разликата се оказа малка, коментираха социалисти. Мотивът на партийния лидер Корнелия Нинова и Изпълнителното бюро на БСП да издигнат непартиен кандидат за водаческото място е желанието да разширят подкрепата на предстоящите избори. Йончева е лансирана като \"борец срещу корупцията\". Засега не е известно на кое място в листата ще бъде президентът на Партията на европейските социалисти (ПЕС) Сергей Станишев, който също имаше много номинации от местните структури на БСП. По неофициална информация той е бил издигнат на 87% от местата, а зад кандидатурата му седят някои от ключовите преди лица на БСП като Георги Гергов, Михаил Миков - предишен лидер на лявата партия, Димитър Дъбов, Георги Пирински, Ангел Найденов и Атанас Мерджанов. Според партийци лидерът на БСП Корнелия Нинова е обявила пред участниците в закрития пленум днес, че други председатели на европейски формации не са евродепутати, което се тълкува като мнение, че не е задължително и Станишев да бъде. Преди това Станишев е поискал днес да бъде определено първото и второто място в листата и е обявил, че БСП трябва да е единна след това заседание, за да може да спечели изборите, както и че трябва да може да разчита на подкрепата на ПЕС на европейско ниво. Подкрепила го и Йончева, но Нинова и ръководството били против днес да се взема решение за мястото след водача в листата. Едно от условията на БСП за кандидати за евродепутати бе да защитават позиция против Истанбулската конвенция, което според социалистите е опит за отстраняването на Станишев, който защитава ратификацията й на европейско ниво. Според партийци имало много изказвания в подкрепа на Станишев. След гласуването той каза, че е поздравил Йончева, както и че ще направи всичко БСП да не тръгне \"подскачайки на един крак към изборите\". Окончателната подредба на листата трябва да е готова на 6 април. На избираеми места се очаква да бъдат Деница Златева, Петър Курумбашев, Момчил Неков, проф. Иво Христов и Румен Гечев. В листата ще участват и депутатите Петър Витанов и Димитър Данчев. Целта на БСП е да спечели европейски избори и да се опита да предизвика предсрочни парламентарни избори, като за част от предизборната кампания се смята \"напускането\" на Народното събрание. Според последни социологически проучвания разликата между ГЕРБ и БСП не е голяма, а целта на социалистите са шестима евродепутати при четирима в сегашния парламент.", "date": "2019.03.17", "title": "След тайно гласуване БСП определи Елена Йончева за водач на евролистата"}
{"url": "https://www.dnevnik.bg/sport/2019/03/17/3405735_guardiola_se_izvini_za_pobedata_na_siti_sus_sudiiska/", "text": "Мениджърът на \"Манчестър сити\" Пеп Гуардиола обяви, че съжалява за  спорната победа на тима му над \"Суонзи\" с 3:2  в Купата на Футболната асоциация (ФА къп). Двубоят беше пълен със съдийски грешки, които костваха на втородивизионния състав отстраняване на фаворита. Около 20 минути преди края английският шампион изоставаше с 0:2, но направи късен обрат. Бернардо Силва намали изоставането на \"гражданите\" в 69-ата минута. Девет минути по-късно спорна дузпа за нарушение срещу Рахийм Стърлинг доведе до изравняване, след като ударът на Серхио Агуеро се отби в гредата, в крака на вратаря Кристофър Нордфелд и се озова в мрежата. В срещата не беше използвана технологията за видеоповторения (VAR), което доведе до много спорове. \"Истината е, че не съм гледал тези положения. Ако наистина няма дузпа и голът е от засада, както казват хората, тогава съжалявам. Но трябва да попитате шефовете на федерацията защо няма технология на този стадион. Те попитаха всички клубове дали искат въвеждането на VAR и ние казахме, че искаме през целия сезон. Навсякъде в Европа вече има, но не и тук. Трябва да попитате защо е така\", каза Гуардиола. \"Не обичам да губя мачове, когато реферите вземат грешни решения. Убеден съм, че и те самите не искат да правят грешки и се радват, когато имат външна помощ. Понякога става дума за сантиметри и те трябва да гледат по няколко повторения преди да вземат решение. Не обичам да печеля по подобен начин. Смятам обаче, че като цяло играхме добре в този мач. Вратарят пази блестящо. Ако анализираме двубоя, смятам, че напълно заслужавахме да спечелим\", убеден е Гуардиола.", "date": "2019.03.17", "title": "Гуардиола се извини за победата на \"Сити\" със съдийска помощ"}
{"url": "https://www.dnevnik.bg/biznes/2019/03/17/3405818_tec_bobov_dol_spria_rabota_zaradi_niskite_borsovi_ceni/", "text": "ТЕЦ \"Бобов дол\" спря работа заради ниските борсови цени на тока, съобщава БНР, като цитира изпълнителния директор на дружеството инж. Емил Христов. \"Спираме поради ниски цени на борсата до понеделник сутринта. Това е в цяла Европа. Доколкото знам, в Германия са около 12 евро на мегават\", каза Христов и допълни: \"При нас са малко по-високи, но във всеки случай под себестойността на производството.\" Дежурните екипи, работещите на непрекъснат режим и по контролните системи, са на работните си места. Няма да има проблеми с инспекцията по труда, която за поредното спиране обаче не е била уведомена. В централата работят малко на 900 души - технически персонал, специалисти и работници. Работата ще бъде възстановена в понеделник в 8.00 часа. По същата причина през миналата година централата спираше работа четири пъти, като последният беше през юни. Разчетите показват, че за близо три денонощия е по-добре и по-изгодно като финансови показатели ТЕЦ-ът да не работи изобщо.", "date": "2019.03.17", "title": "ТЕЦ \"Бобов дол\" спря работа заради ниските борсови цени на тока"}
{"url": "https://www.dnevnik.bg/bulgaria/2019/03/17/3405566_protest_shte_blokira_bulevard_carigradsko_shose_dnes/", "text": "Протест на жителите на \"Горубляне\" ще блокира булевард \"Цариградско шосе\" по-късно днес. Акцията ще се проведе на ключовото кръстовище на булеварда между улиците \"Павел Косарев\" и ул. \"Димитър Пешев\" между 16 и 19 ч., става известно от съобщение до медиите. Това ще затрудни придвижването на шофьорите, които искат да влязат или излязат от града. Причина за  поредния протест  е нареченето от тях \"принудително отреждане на терени за зелени площи\" и \"многогодишната дискриминация на нискоетажните квартали спрямо панелните жилищни комплекси\" покрай желанието на Столична община да изгради върху 1250 декара Източен парк, граничещ с \"Младост\", \"Дружба\" и \"Горубляне\". Позицията им гласи, че Столична община вече 23 години \"запазва\" имоти без да ги обезщетява.", "date": "2019.03.17", "title": "Протест ще блокира булевард \"Цариградско шосе\" днес"}
{"url": "https://www.dnevnik.bg/sport/2019/03/17/3405148_na_begom_ot_cherno_do_adriatichesko_more_novoto/", "text": "Ултрамаратонецът  Красимир Георгиев  започва предизвикателство с позната кауза -  да вдъхнови повече хора да се занимават с активен спорт . Този път изпитанието на българина се простира отвъд границите на родината. Георгиев се готви да пробяга 1200 км от Черно до Адриатическо море по маршрута на паневропейския транспортен коридор №8. Събитието ще се състои в началото на май, като бягането ще премине през Бургас, Пловдив, София, Скопие, Битоля, Охрид, Елбасан, Тирана и Драч. Предизвикателството Corridor8 се провежда под мотото \"свързаност\" и цели освен да обедини активните хора от България, Северна Македония и Албания, да насърчи още развитието на инфраструктурните връзки, спорта, туризма и бизнеса между трите страни. \"Тук го има момента на мотивация, но също надграждаме с това, че искаме хората да се свържат. Нека не си затваряме съседските врати, а просто да обикаляме заедно и да учим един от друг\",  каза Георгиев пред \"Дневник\" . Предизвикателството ще бъде съпътствано с допълнителни инициативи в градовете, през които минава ултрамаратонецът. Георгиев очаква да бяга от 80 до 100 км на ден в продължение на 12 дни. По време на изпитанието с него ще има екип, който ще следи състоянието му. \"Началото ще е трудно. Най-голямото предизвикателство ще бъде през тези 12 дни аз да ставам, тичам, лягам и отново. След едни 500 км човек трябва наистина да дълбае дълбоко (в съзнанието), за стане на другия ден и да тича пак 100 км\", заяви Георгиев. Изпитанието от Черно до Адриатическо море е най-дългото, което предприема българинът. В предишните си инициативи Георгиев бяга в продължение на 36 и  55 часа . \"Искаме да покажем на хората, че няма невъзможни неща. Ние трябва да се научим да си поставяме цели и да се опитваме да ги постигаме. Колкото по-големи цели си поставяме, толкова по-големи постижения ще имаме\", каза един от организаторите Иван Тодоров, директор на Wness TV, пред \"Дневник\".", "date": "2019.03.17", "title": "На бегом от Черно до Адриатическо море: Новото предизвикателство на Красимир Георгиев"}
{"url": "https://www.dnevnik.bg/politika/2019/03/17/3405069_bsp_shte_izbere_vodach_na_evrodeputatskata_lista/", "text": "Днес Националният съвет на БСП ще определи водача на листата с кандидати за евродепутати на изборите през май. Очаква се партийният лидер Корнелия Нинова да предложи непартиен кандидат - журналиста и депутат Елена Йончева, а вътрешната опозиция да издигне президента на Партията на европейските социалисти (ПЕС) Сергей Станишев. По-рано тази сутрин зам.-председателят на БСП Кирил Добрев потвърди пред Би Ти Ви, че най-тясното ръководство на БСП - Изпълнителното бюро на партията, предлага Елена Йончева за водач на листата, защото търси разширяване на влиянието. Според него спечелването на европейските избори е \"елемент\" на спечелването на парламентарните. Така за пореден път в БСП се очерта да премерят сили най-тясното ръководство на партията и недоволните от действията му, като според партийци на \"Позитано\" 20 засега изглежда, че подкрепената от Изпълнителното бюро Елена Йончева ще събере повече гласове на вероятния таен вот. В Националния съвет влизат 180 души, а вътрешната опозиция срещу Корнелия Нинова наброява около 50 от тях. Социалисти имат очаквания, че като бивш лидер на партията и бивш премиер Станишев ще консолидира по-голяма подкрепа, особено при таен вот. Не бил изключен и друг сценарий - заради добрите си лични отношения и желание и на двамата кандидати да бъдат на избираеми места в листата единият да се откаже в полза на другия. И Йончева, и Станишев имат много номинации от социалистите в страната (още за номинациите четете  тук ). По данни на \"Позитано\" 20 журналистът има 266 номинации от 293 конференции. По неофициална информация лидерът на ПЕС е издигнат на 87% от местата. С номинации са и Корнелия Нинова, Деница Златева, Момчил Неков, Петър Курумбашев, проф. Иво Христов, Румен Гечев и др. На влизане на заседанието Сергей Станишев каза, че при мъдрост и добра воля ще се намери такова решение за кандидатската листа, което да покаже, че БСП отива, за да спечели изборите, а не - за да решава вътрешнопартийни въпроси. Националният съвет ще определи днес и местата на гражданската квота и коалиционните партньори в листата. Окончателната подредба ще бъде гласувана в началото на април. Ако не бъде водач, Сергей Станишев все пак ще остане в листата, смятат социалисти. ", "date": "2019.03.17", "title": "Таен вот в БСП избира между Йончева и Станишев за водач на евролистата"}
{"url": "https://www.dnevnik.bg/evropa/2019/03/17/3402606_naslednikut_na_junker_koi_kandidati_veche_sa_iasni/", "text": "Мандатът на Жан-Клод Юнкер като председател на Европейската комисия ще приключи малко след след изборите за Европейски парламент през май. Неговият наследник вероятно ще бъде избран по метода с водещия кандидат, който бе изпробван за пръв път през 2014 г. и издигна Юнкер до висшия пост. В рамките на процедурата групите в Европейския парламент трябва да предложат водещ кандидат за председателския пост в Комисията преди вота. Евентуалният победител от спечелилата най-много гласове на евроизборите група трябва да убеди квалифицирано мнозинство от националните правителства в ЕС да го номинира за позицията. След това номинираният кандидат трябва да получи подкрепа от новоизбраните евродепутати.  Не всички  европейски парламентарни групи са предложили свой водещ кандидат, но някои вече са ясни. \"Файненшъл таймс\" представя кои са те: Манфред Вебер (Европейска народна партия) За 46-годишният  Вебер  се смята, че има най-голям шанс да наследи Юнкер. Германецът бе избран в Европейския парламент през 2004 г. и ръководи ЕНП, най-голямата група в Европарламента, от 2014 г. Той е член на Християнсоциалния съюз, баварската сестринска партия на Християндемократичния съюз на Ангела Меркел. Вебер е слабо познати извън Брюксел и родната му Бавария, но спечели  със значителна част от гласовете  надпреварата за водещ кандидат в ЕНП и има подкрепата на Меркел. Той зае твърда линия за миграцията у въпросите по сигурността и заяви, че ЕНП \"трябва да бъде партията на строгия граничен контрол\". Другите му политики включват инвестиционен план за създаването на 5 милиона работни места и  противопоставяне на членството  на Турция в ЕС. Франс Тимерманс (Прогресивен алианс на социалистите и демократите) Тимерманс , на 57 години, се представи за лявоцентристкия защитник на един Европейски съюз, противопоставящ се на безразсъдните банкери, \"настроените към изолационизъм американци\" и \"агресивните китайци\". Бившият външен министър на Холандия е заместник на Юнкер през последните четири години, позиция, която го постави начело на защитата на принципите на Брюксел за върховенството на закона. Тази роля го изправи  срещу консервативното полско правителство  и го превърна в мишена за атаки от страна на евроскептици, които твърдят, че Брюксел се меси в национални въпроси. Ян Захрадил (Европейски консерватори и реформисти) Захрадил, на 55 години, е консервативен член на Европарламента от Чехия. Той призова за \"намален, гъвкав и децентрализиран\" ЕС с повече правомощия за националните парламенти. Захрадил освен това настоява за многообразие на валутите в ЕС. Основна пречка за кандидатурата му е Брекзит. ЕКР в момента е третата по големина група в Европейския парламент, но ще загуби 19-те места, които в момента заемат британските евродепутати. Ска Келер и Бас Ейкаут (Европейски Зелени) Зелените  избраха двама кандидати  за председателския пост в Европейската комисия – германският евродепутат Ска Келрр и Бас Ейкаут, евродепутат от Холандия. И двамата са членове на Европарламента от 2009 г. Едва 31-годишна, проевропейски настроената Келер бе първият водещ кандидат на Зелените на изборите през 2014 г. Тя е говорител по миграционните политики на групата в Европарламента. Ейкаут е зам.-председател на Зелените. Той призовава за \"позеленяване на икономиката\" и реформиране на европейския социален дневен ред. Ориол Жункерас (Европейски свободен алианс) Европейският свободен алианс избра бившия каталунски вицепремиер за свой пръв водещ кадидат на европейските избори. Жункерас се намира в предварителен арест от повече от година заради ролята си в организирането на незаконния референдум за отделянето на Каталуня от Испания през октомври 2017 г. и за обявяването на независимост на региона. Делото срещу него продължава и той може да получи 25 години затвор. Решението за кандидатурата на Жукерас \"е доказателство за ангажираността на Европейския свободен алианс с правото на самоопределение\", се посочва в изявление на групата.", "date": "2019.03.17", "title": "Наследникът на Юнкер: кои кандидати вече са ясни"}
{"url": "https://www.dnevnik.bg/istorii_na_denia/2019/03/17/3405594_nai-komentiranoto_v_dnevnik_formata_na_zemiata_i_radan/", "text": "1.  Радан Кънев призова ЕНП да се раздели с Бойко Борисов  - 636 коментара 2.  Терористът от Крайстчърч е носел оръжие с надпис \"Шипченски проход 1877-78\"  - 394 коментара 3.  Група екстремисти нападна две джамии в Нова Зеландия, убитите са почти 50  - 381 коментара 4.  Съмнения във формата на Земята имат 19% от българите, показа проучване  - 323 коментара 5.  Терористът от Нова Зеландия е посетил България през 2018 г.  - 295 коментара 6.  В Добрич русофили опитали да прекъснат представянето на книгата \"Измамата Сан Стефано\"  - 293 коментара 7.  И \"Воля\" напуска парламента, така кворумът ще зависи изцяло от ДПС (допълнена)  - 287 коментара 8.  Тръмп не си заслужава импийчмънта, каза председателят на Конгреса в САЩ  - 257 коментара 9.  Великобритания ще поиска отлагане на Брекзит поне до края на юни  - 253 коментара 10.  ГЕРБ няма да опрости дълга от 8 млн. лв. на мюфтийството, а ще го разсрочи (допълнена)  - 214 коментара", "date": "2019.03.17", "title": "Най-коментираното в \"Дневник\": Формата на Земята и Радан Кънев срещу Борисов"}
{"url": "https://www.dnevnik.bg/sport/2019/03/17/3405665_valteri_botas_otkri_sezona_vuv_formula_1_s_pobeda_v/", "text": "Валтери Ботас с \"Мерцедес\" спечели състезанието за Гран при на Австралия, първи старт от новия сезон във Формула 1. Финландецът надви съотборника си и световен шампион Люис Хамилтън, като направи едно от най-добрите състезания в кариерата си. Ботас изпреаври Хамилтън още на старта и до края на надпреварата не допусна нито една грешка, за да пресече пръв карирания флаг. Втори финишира световният шампион с малко над секунда пред Макс Верстапен. Още в първия си старт с двигатели \"Хонда\" екипът на \"Ред бул\" успя да се качи на подиума. Едва четвърти и пети се наредиха пилотите на \"Ферари\" Себастиан Фетел и Шарл Льоклер. За пръв път от Гран при на Япония през миналия сезон Скудерията не успява да пласира пилот на подиума. В своя 120-и старт Ботас постигна четвъртата си победа. Финландецът взима победа година и три месеца след последния си успех във Формула 1 (476 дни). За последно той спечели в Гран при на Абу Даби през 2017 г., а през миналия сезон най-добрите му класирания бяха седем втори места. За осми път в последните девет издания на Гран при на Австралия се запази тенденцията пилотът, който стартира от полпозишън да не печели. Хамилтън, който потегли пръв за шеста поредна година, остава само с една победа в тези шест старта (2015 г.). \"Сребърните стрели\" прекъсват серията от два поредни успеха на \"Ферари\" на пистата \"Албърт парк\", постигнати от Фетел през 2017 и 2018 г. Освен победата Ботас записа и най-бърза обиколка в състезанието, което му донесе една бонус точка, влизаша в сила от началото на този сезон. Ботас е и четвъртият финландец, който печели на \"Албърт парк\" след Кеке Розберг (1985), Мика Хакинен (1998) и Кими Райконен (2007 и 2013). \"Перфектно състезание, не знам какво да кажа повече. Това беше най-доброто ми състезание и не знам какво се случи - чувствах се отлично. Всичко беше прекрасно и вървеше по план\", каза Ботас след финала. Световният шампион Хамилтън определи уикенда като \"добър за отбора\". \"Двойната победа е отлично начало на сезона. Имам идея къде загубих темпо, но ще го запазя за разговора с моите инженери. Стартът на Валтери беше прекрасен и той заслужава победата\". В топ 10 завършиха още Кевин Магнусен (\"Хаас\"), Нико Хюлкенберг (\"Рено\"), Кими Райконен (\"Алфа Ромео\"), Ланс Строл (\"Рейсинг пойнт\") и Даниил Квят (\"Торо росо\"). Стартиращият от втора позиция Валтери Ботас потегли отлично и с много висока скорост премина край съотборника си Хамилтън, спирайки по-късно за първия завой, за който се намираше от вътрешната траектория. Двата болида на \"Мерцедес\" поведоха колоната пред Фетел, Верстапен и Льоклер. Зад тях се наредиха двата болида на \"Хаас\" и Нико Хюлкенберг, спечелил три позиции, а по-назад имаше два инцидента. Даниел Рикардо излезе много широко в тревата и унищожи предното си крило, а последният Роберт Кубица също имаше проблеми. Изпреварвания между пилотите в челото след първата обиколка нямаше, но дебютантът на \"Ферари\" Льоклер имаше проблем в първия завой, излизайки извън пистата. Пилотът от Монако се беше доближил до Верстапен, но това не му даде шансове, оставяйки го далеч от холандеца. Карлос Сайнц се оказа първият отпаднал пилот за сезон 2019 г. Неговият \"Макларън\" получи повреда в двигателя \"Рено\" в края на 11-ата обиколка и испанецът спря. Пръв в бокса влезе деветият Кими Райконен, като това се случи в 13-ата обиколка. Финландският пилот на \"Алфа Ромео\" сложи средно твърдите гуми. От водещите пилоти Фетел беше първият, който спря при механиците си за смяна на гуми. Асът на \"Ферари\" го направи в 15-ата обиколка, пробвайки да направи пресичаща стратегия срещу Люис Хамилтън. Световният шампион влезе в бокса в следващия тур и механиците му се справиха отлично. Те смениха гумите му само за 2.6 секунди срещу 3.2, които бяха нужни на \"Ферари\". Британецът нямаше проблеми да излезе на 2.2 секунди пред Фетел. В челото Ботас, Верстапен и Льоклер продължиха без да влизат в бокса. Финландецът се справяше отлично с гуми на над 20 обиколки и постоянно записваше рекордни обиколки в надпреварата. Лидерът влезе в бокса в началото на 24-ата обиколка и излезе между Верстапен и Шарл Льоклер. Много бърз питстоп направиха и от екипа на \"Ред бул\" две обиколки по-късно, смянайки гумите на Верстапен за 2.3 секунди, но въпреки това холандецът се върна на пистата на пета позиция зад Фетел. От \"Ферари\" не бяха уверени в работата на средния тип гуми, затова сложиха върху болида на Льоклер най-твърдите. Постепенно гумите на Фетел, който пръв беше влязъл в бокса започнаха да се износват и в 31-ата обиколка той лесно беше изпреварен от Верстапен. Пилотът на \"Ред бул\" беше много бърз и започна да настига Хамилтън, чието темпо беше много по-ниско от това на Ботас и холандеца. Верстапен обаче допусна грешка, когато вече беше на около секунда зад Хамилтън и това му коства време. Зад битката за втората позиция се водеше борба и между пилотите на \"Ферари\". Само седем обиколки преди финала Льоклер се доближи на по-малко от секунда зад Фетел, като вече имаше право да използва и системата DRS. Само за две обиколки обаче разликата нарасна до 2.5 секунди без Льоклер да има видими проблеми или да допуска грешки. Така от Скудерията запазиха подреждането на пилотите си. В челото Верстапен записа най-бърза обиколка и отново се доближи до Хамилтън, на около 1.3 секунди. Ботас отговори в предпоследния тур с ново рекордно постижение. До края на състезанието изпреварвания нямаше и пилотите запазиха подредбата си. Едва трима не завършиха първия старт за сезона - Карлос Сайнц, Даниел Рикардо и Ромен Грожан. Следващото състезание от календара е Гран при на Бахрейн на пистата \"Сахир\" след две седмици (31 март).", "date": "2019.03.17", "title": "Валтери Ботас откри сезона във Формула 1 с победа в Австралия"}
{"url": "https://www.dnevnik.bg/razvlechenie/2019/03/17/3405678_dnes_e_posledniiat_shans_za_uchastie_v_igrata_kapitan/", "text": "Ако все още не сте успели да се включите в  играта , посветене на филма \"Капитан Марвел\", и да участвате в жребия за петте страхотни тематични награди - раница, флашка, пилотско яке, дамска и мъжка тениска, както и 5 двойни билета за кино, то днес е последният ви шанс да го направите. За целта трябва да отговорите правилно на въпроса от второ ниво  тук  най-късно до 23:59 ч. днес. Филмът, който от 8 март е вече по кината в България, разказва за първата жена супергерой в комиксите на \"Марвел\" - Карол Данвърс, която се появява за първи път на страниците, създадени от Рой Томас и Джин Колан през 1968 г.. Ако сте регистриран потребител на id.capital.bg, може веднага да се включите в  играта , ако не сте - трябва първо да се регистрирате, но това става бързо. Само участниците, които са отговорили правилно и на двата въпроса, участват в жребий и за 5 двойни билета. Имената на печелившите ще бъдат обявени в \"Дневник\" на 18 март, а дотогава може да разберете  за какво лобира  актрисата в главната роля Бри Ларсън покрай филма, както и да видите  кадри от двете премиери  на лентата в Лондон и Лос Анджелис.", "date": "2019.03.17", "title": "Днес е последният шанс за участие в играта \"Капитан Марвел\""}
{"url": "https://www.dnevnik.bg/sviat/2019/03/17/3405765_bulgariia_balkanite_i_manifestut_na_ubieca_ot/", "text": "За балканската следа в извършеното от Брентън Тарант - терористът, който уби 50 души и рани десетки други в нападение над джамии в Крайстчърч, Нова Зеландия - се заговори почти мигновено. Освен неонацистки символи върху снаряжението на терориста има многобройни надписи на латиница и кирилица. Някои от тях са на битки срещу Османската империя и на личности, сражавали се срещу исляма, включително свързани с България: \"проходът Шипка 1877-78\", \"Фружин\" и \"Битка при Булаир 1913\". Стана ясно също, че австралиецът е прекарал седмица в страната ни (9 - 15 ноември 2018). Какво го е интересувало в България? Възможно ли е Тарант да е имал \"гид\" или \"гидове\" в България – хора, съпричастни към неговите \"възгледи\", които са го насочвали? Според главния прокурор Цацаров \"няма данни за терористична дейност и контакти на Тарант на територията на България\". Но австралиецът, за когото се твърди, че \"се е интересувал основно от битки между християни и мюсюлмани\", е обиколил редица исторически места, в това число: Дряново, Плевен, Велико Търново, Благоевград, Пловдив, Асеновград, Бачково, Казанлък и Банско. От надписите върху снаряжението на Тарант и добре подбрания му маршрут се вижда, че той познава в детайли българската история. Не е изключено Тарант, фитнес инструктор без висше образование, да се е запознал със заплетената история на Балканите единствено от интернет източници. Но австралиецът не е страдал от липса на съмишленици. \"Аз не съм пряк участник в нито една организация или група, въпреки че съм дарявал на много националистически групи и съм взаимодействал с още повече\" – пише на стр. 16 от манифеста на Тарант \"Голямата подмяна\". Има данни, че много от днешните терористи намират съмишленици, (финансова) подкрепа и информация в \"Тъмната мрежа\" (the Dark web), ъндърграундът на интернет. Манифестът, който се състои от 85 страници, съдържа: Въведение, в това число отговори на всевъзможни въпроси; Част I, \"Обръщения към различни групи\" – \"консерватори; християни; антифашисти, марксисти, комунисти; турци\"; Част II, \"Общи размишления и потенциални стратегии\"; \"Заключение\" (погрешно означено като Част IV, Част III липсва). Влиянието на Андерш Брейвик Според Тарант най-силно влияние му е оказал \"рицарят на справедливостта Брейвик\", с когото той се бил срещал. Андерш Брейвик е крайнодесният норвежки терорист, който на 22 юли 2011 година уби 77 души в Осло – повечето от тях деца на лагер, организиран от младежката организация на управляващата Работническа партия. Основната \"теза\" в манифеста на Тарант е сходна с тази на Брейвик, описана от него в \"2083: Декларация за европейска независимост\". И двамата твърдят, че Европа се ислямизира, като за това спомагала предателската политика на опортюнистичните и нихилистични елити на континента. Брейвик пише за опасността от израждането на Европа в \"Еврабия\", а Тарант цели да докаже, че тече \"голяма целенасочена подмяна\" на бялото население на Стария континент с \"пришълци\", изповядващи исляма (стр. 8, оттук идва и заглавието на манифеста). Тарант подчертава своята принадлежност към \"европейската култура, политически идеи и кръв\". Австралия не е нищо друго освен \"пръст от ръката на Европа\", пояснява той (стр. 31). \"Акo искам нещо да запомните, то е, че раждаемостта трябва да се промени\", пише австралиецът (стр. 6). Тарант използва познатата \"теза\", че високата раждаемост на мюсюлманите ще доведе до заличаването на \"бялата раса\". Всъщност мюсюлманите са едва около 5% от населението на Европа, т.е. антиислямската истерия е ирационална. И Брейвик, и Тарант определят себе си като \"етнонационалисти\" и \"расисти\". \"Вината\" на САЩ и НАТО Да се върнем на връзката с България и Балканите. Освен в нашата страна за момента се знае, че терористът е бил в края на 2018 г. в Румъния, а през 2016 г. в Сърбия, като е преминал през Черна гора, Босна и Херцеговина и Хърватия с автобус. В манифеста България не е спомената. Тарант обаче използва термина \"балканизация\", за да обозначи един желан от него югославски сценарий за бъдещето на САЩ (стр. 11). Причината е във \"вината\", която според Тарант носят САЩ и НАТО за събитията в Косово, където те се сражават на страната на \"мюсюлманите - окупатори на Европа\" и способстват \"за клането на християни\" (стр. 11). Балканизацията на САЩ ще сложи край на наркотичния идеал за страната - тигел на нациите, расите и културите (\"the \"melting pot\" pipe dream\", стр. 11). По пътя към джамиите Тарант слуша в колата си сръбската националистическа песен от 90-те години \"Сърбия силна\", известна още като \"Махнете кебапа\", която възхвалява Радован Караджич. (Тарант нарича себе си \"метач на кебап\", това е и един от надписите върху оръжието му.) Брейвик не крие симпатиите си към френския Национален фронт. Тарант не го подкрепя (стр. 29), но изтъква разочарованието си от загубата на Льо Пен от Макрон на изборите през май 2017 г. \"Интернационалистът, глобалистът, антибелият бивш банкер спечели\", пише той (стр. 13). Австралиецът донякъде подкрепя и американския президент Доналд Тръмп като човек, работещ \"за възраждането на бялата идентичност\", но смята, че е слаб политик и лидер (стр. 27). България и айсбергът на радикализма Погрешно е да причисляваме Тарант и Брейвик към политическите партии, които функционират в рамките на закона. \"Възгледите\" на терористите са шарени кръпки от екстремни, нерядко противоречащи си идеи. Емпирично е доказано, че извършените от тях чудовищни актове имат негативен ефект върху подкрепата за популистките радикално десни формации. Мнозинството от тях се дистанцираха от престъпленията на Брейвик (сред изключенията са някои организации в Русия). Вероятно това ще се случи и с австралиеца. Но айсбергът на радикализма има както официални върхове, така и мрачни, подводни сегменти като Тарант и Брейвик. Както видимата част, така и бушуващите бесове, които изригват внезапно, са част от тяло, което заплашва темелите на модерния свят. Илюзия е да се надяваме, че мултиетническата България, в която все повече хора нехаят за толерантността, ще бъде островът на блаженството, подминат от тези демонични процеси.", "date": "2019.03.17", "title": "България, Балканите и манифестът на убиеца от Крайстчърч"}
{"url": "https://www.dnevnik.bg/sviat/2019/03/17/3405237_ucheni_se_otkazvat_ot_izsledvaniiata_si_zaradi_onlain/", "text": "Осем години след публикуването на резултатите от клиничен експеримент, обидени болни продължават да затрупват психиатъра Майкъл Шарп със заплахи. Шарп преподава в Оксфордския университет и си е позволил да открие, че някои пациенти, страдащи от синдром на хроничната умора, могат да подобрят състоянието си чрез речеви и физически упражнения. Заради това той е подложен на почти ежедневен  тормоз в социалните мрежи . Нямам търпение да видя заслуженото му публично унижение и професионалното му падение, пише Пол Уотън в \"Туитър\". Друг мъж, на име Антън Майер, твърди, че Шарп се \"държи като насилник\". Нито един от двамата мъже не е бил пациент на Шарп. Те дори не го познават лично. Но не са съгласни с резултатите от изследванията му на  синдрома на хроничната умора  – състояние, което обрича пострадалите на изтощение и болка. Според тях психиатърът твърди, че състоянието им е плод на психически проблем. Шарп уточнява, че мнението му не е такова – според него синдромът е биологично състояние, което може да бъде утежнено от социални и психически фактори. Той не е единственият – агенция \"Ройтерс\" се е свързала с десетки преподаватели, лекари и учени, занимаващи се с този конкретен синдром, всички от които твърдят, че са били  тормозени онлайн . Само двама имат конкретни планове да продължат клиничните си изследвания по тази болест, която засяга 17 млн. души по света. Не се знае какво я причинява, диагностицитрането ѝ е трудно, лек – няма. Но има доказателства, че определени терапии помагат в някои случаи. Пациенти обаче твърдят, че това приравнява болестта им с психичен проблем и това ги ядосва. Те предпочитат проучванията да се фокусират върху търсенето на биологичната причина за това състояние, наричано още миалгичен енцефаломиелит. Един от тях е Дейвид Тюлър – бивш журналист с докторска степен по обществено здраве от Калифорнийския университет, Бъркли. В последните три години той е публикувал над 140 поста в блога си, критикувайки изследвания и конференция по темата, наричайки учените, извършващи ги, \"луди\" и страдащи от \"масови делюзии\". Шарп се е отказал от изследванията си на синдрома заради тормоза. От над 20 водещи групи учени, само една или две продължават да работят в тази сфера. Същото показва и най-голямата база данни за клинически експерименти в света - clinicaltrials.gov. Според нея между 2010 г. и 2014 г. е имало 33 такива опита; от 2015 досега – около 20, въпреки че за това състояние се говори все повече, казват учени. Болестта Терминът миалгичен енцефаломиелит е използван за пръв път през 1956 г. , за да опише състояние, свързано с умората след болести; тридесет години по-късно е създаден терминът \"синдром на хроничната умора\". Не е ясно какво го отключва, макар че обикновено той започва след тежка болест или физическо натоварване, понякога – след прекарана вирусна инфекция. Няма тестове, които да помогнат с диагностицирането му, болестта често е неразбираема за семействата и близките на болните. Не се очертава скоро да бъдат открити лекарства, така че учените изследват психологически или психиатрични подходи за облекчаване на симптомите. Пациенти и активисти обаче смятат, че това отвлича вниманието (и финансирането) от търсенето на причините или поне на начин за диагностика. Тормозът Саймън Уелъсли, преподавал по медицина в \"Кингс колиндж\" в Лондон и бивш председател на Кралския колеж на психиатрите, преди няколко години се е отказал от изследванията, защото онлайн тормозът пречи на работата му с пациенти. Но в \"Туитър\" все още го наричат \"опасен\", \"зъл\", \"жалък егоист\" и го обвиняват, че умират заради него. В университета проверяват предварително пратките, които той получава, за да не рискуват да бъде нападнат някак. Същото се случва с Пер Финк от болницата към Орхуския университет. Финк ръководи клиника, предлагаща терапии на пациенти с този синдром. 10 хил. души са подписали петиция той да бъде прогонен от научна конференция в Колумбийския университет в Ню Йорк през 2018 г. Тюлър е призовал читателите на блога си да протестират по време на конференцията. Силата на социалните мрежи Идеята, че критици и активисти могат да спорят с учените, не е нова. Повечето изследователи твърдят, че с радост биха се включили в дискусии. Но масовите комуникации дават на онлайн активистите огромна сила, която излиза извън контрол. В окото на бурята е изследване колко са ефективни различни терапии, известно като \"опита PACE\" и публикувано в авторитетния медицински журнал \"Лансет\" през 2011 г. През април миналата година блогърът Тюлър е събрал 87 500 долара дарения, за да \"разбие\" изследването, което нарича \"боклучаво\". 62-годишният Тюлър блогва, изпраща стотици писма и пътува по света, за да се среща с поддръжниците, които финансират дейността му. Но не е провеждал никакви научно издържани изследвания. Бойни полета Този синдром е само пример за вербалните войни, разразяващи се в социалните мрежи между учени и обикновени хора, отбелязва \"Ройтерс\". Други – климатичните промени, за които научната общност е 95% сигурна, че се дължат на човешка дейност.  Ваксините  – колебанието спрямо които е една от 10-те най-големи заплахи за световното здраве, според СЗО.", "date": "2019.03.17", "title": "Учени се отказват от изследванията си заради онлайн тормоз"}
{"url": "https://www.dnevnik.bg/sviat/2019/03/17/3405350_balkanite_niama_zashto_da_se_strahuvat_ot_turciia/", "text": "Eвропейските страхове от турска експанзия в района на Западните Балкани не съответстват на действителността. Турция действително вижда възможности в региона, но всъщност предпочита страните в него да влязат в НАТО и Европейския съюз, за да се превърнат за нея в път към сърцето на Европа. Това пише Аслъ Айдънташбаш в нов доклад на Европейския съвет за външна политика (ЕВСП), посветен на ролята на Турция в Западните Балкани. Според Айдънташбаш, макар подходът на управляващата Партия на справедливостта и развитието (ПСР) някога да заслужаваше да се нарича \"неоосманистки\", президентът Реджеп Тайип Ердоган днес е променил фокуса си - персонализираната дипломация и прагматичните отношения са по-важни. Същевременно, въпреки топлите отношения на западнобалкански правителства с турското, тези държави не са  склонни да предават на Турция  гюленисти, обвинявани от страната за опита за преврат през 2016 г., или да затварят училищата им въпреки призивите на Анкара. Европейските правителства трябва да спрат да поставят под въпрос мотивите на Анкара и да работят по споделени цели, държейки Турция по-близо до себе си и по-далеч от прегръдката на Русия, е последното обобщение, с което започва анализът. Не е това, което изглежда През октомври 2017 г., на необичайно топло посещение на Ердоган в Белград, външният министър Ивица Дачич дори пя за турския президент - традиционна турска песен, изненадващо влязла в репертоара на националист. Ден по-късно ръководството на Сърбия, някога в напрегнати отношения с Турция (особено заради югославските войни) заведе Ердоган Нови пазар, където живеят много бошняци и където на митинг множеството, дошло да го приветства, скандирайки \"Султан!\" Европа погрешно интерпретира това като желание на Турция за по-голяма регионална хегемония и недоверие, че страната поддържа евроатлантическата интеграция на Западните Балкани. Така и европейските лидери, и Анкара преувеличиха силата и намеренията на страната - вторите заради пропагандни цели. Турция не може да се мери с региона политически и икономически. Тя е в третия период на политиката си за Западните Балкани (силно проатлантическа; подчертаваща османските връзки; и сегашната прагматична). Ердоган днес гледа към търговските връзки, отношенията с НАТО и САЩ и мюсюлманските общности в региона, а и съперничеството си с живеещия в САЩ духовник Фетхуллах Гюлен. В отношението си към балканските мюсюлмани Ердоган открива и престиж, на какъвто не може да се наслаждава другаде в Европа. Невинаги е било така Всичко това може да се промени, ако Турция излезе от западния лагер и потърси по-близък съюз с Русия. И сегашното отношение към Балканите не е даденост. Ако в първите години на века добрите отношения с Вашингтон и спомените за югославските войни подтикваха Анкара да се стреми към стабилизация на региона и (по думите на експерт) да \"докаже важността си за западния свят\", назначаването на Ахмет Давутоглу за външен министър засили дипломатическите взаимодействия със Западните Балкани. В \"Стратегическа дълбочина\" Давутоглу призовава Турция да допълни западната си ориентация с по-силен интерес към Близкия изток и Балканите, ако иска е глобална сила. За разлика от основателите на съвременна Турция Давутоглу вярва, че единственият начин страната да осъществи съдбата си е като упражнява \"мека сила\" в бившите османски територии, а на Балканите - особено сред бошняци и албанци. Като външен министър обаче той залага не само на тези две държави, а и на Сърбия и Македония. \"Хиперактивната\" турска дипломация подобри отношенията между Сърбия и Босна и Херцеговина, нои между Анкара и Белград, а междувременно работеше по споразумения за свободна търговия с всички балкански държави, каквито имаше до 2018 г. Турската агенция за международно сътрудничество (TIKA) и културните центрове \"Юнус Емре\" (подобен на \"Гьоте институт\" или на Британския съвет) станаха силно активни, а турският език се превърна в средство за разпространяване на влияние. Непрекъснатите препратки към османското минало - например споменаването на великия везир Соколу Мехмед Паша, който има корени на Балканите, - с които Давутоглу изпъстряше речта си, изглежда не му помагаха да разбере, че завладяването и спомена за практики като вземането на еничари от семействата не се харесват дори след 400 години. Правеше го и Ердоган в опит да изгради образа си на \"глобален лидер\". Същевременно, с изключение на Босна, докато елитите в повечето държави показват, че почитат турската политическа класа, жителите са уважени от възможността за засилване на турското виляние в региона, пише анализаторът Алида Врачич, цитирана в анализа. Прагматизъм Турция забави регионалния си активизъм и дипломатическите инициативи, но увеличи ролята на икономическите връзки - и на президента Реджеп Тайип Ердоган в отношенията със Западните Балкани. В този процес, започнал с напускането на Давутоглу през 2016 г., Турция не се превръща във водещ икономически фактор в региона - тя е трети или четвърти търговски партньор на всяка от държавите, а втора за Косово (първи е Европейският съюз). Лидерите на балканските страни, за разлика от повечето европейски, бяха гости на встъпването в длъжност на Ердоган като президент или на  откриването на огромно летище  в Истанбул. Фактор днес са личните връзки на Ердоган с лидерите - с Вучич, но и с косовския му колега Хашим Тачи, както и с албанския премиер Еди Рама или бившия босненски президент от бошняците Бакир Изетбегович. Това е и част от усилията на президента да изглежда като защитник на мюсюлманите по света - включително на Балканите. Това желание на Ердоган и негово слабо място е нещо, което балканските лидери разбират и което използват, затова \"дипломацията на появяването\" на различни събития е от взаимна полза. Балканските могат да покажат на Европа, че имат алтернативи, а Турция, по думите на анализатора Биргюл Демирташ, да \"се чувстват като регионална суперсила заради Балканите. Турция обаче среща ограничения. Тя не се меси във вътрешната политика на страните от Западните Балкани, нито взима страна в избори. Освен това, с изключение на Албания и Босна, мюсюлманските малцинства са твърде малки, за да влияят на политиката. Елитът на Турция смята Балканите за единственото кътче, където турците мога да развиват добри отношения и да у да имат някакво влияние в държавите наоколо. Депутатът Джелал Адан, от дясната Партия на нацоналистическото действие, обяснява: \"Никой не може да политизира тази тема. На Балканите дишаме кисорода си. Нека сме ясни за това.\" Така консенсусът за балканската политика е национален - там \"дишането\" е възможно.", "date": "2019.03.17", "title": "Балканите няма защо да се страхуват от Турция"}
{"url": "https://www.dnevnik.bg/photos/2019/03/17/3405649_fotogaleriia_protestirashtite_v_belgrad_proniknaha_v/", "text": "Протестиращи срещу сръбското правителство проникнаха снощи в сградата на държавната Радио-телевизия Сърбия (РТС) в столицата Белград, предаде Асошиейтед прес. Те искат президентът Александър Вучич да спре контрола си над медиите, отбелязва Ройтерс. Протестните акции в Сърбия започнаха от началото на декември, след като опозиционен деец бе пребит в град Крушевац. Опозицията обвинява режима на президента Александър Вучич, че разпалва насилие и потиска основни човешки права, вкл. свободата на медиите.", "date": "2019.03.17", "title": "Фотогалерия: Протестиращите в Белград проникнаха в сградата на държавната телевизия"}
{"url": "https://www.dnevnik.bg/sviat/2019/03/17/3405733_huan_guaido_zapochna_obikolka_na_stranata/", "text": "Венецуелският опозиционен лидер Хуан Гуайдо  започна снощи обиколка на страната, която бележи нов етап в кампанията му за сваляне на президента Николас Мадуро, предадоха световните агенции, цитирани от БТА. Пред събралото се множество в северния град Валенсия, Гуайдо обеща да осигури по-добър живот на изпитващите затруднения венецуелци. \"По-силни сме от всякога\", заяви подкрепяният от САЩ опозиционен лидер, който през януари се провъзгласи за изпълняващ длъжността президент. Преизбирането на Мадуро е незаконно, повтори Гуайдо пред привържениците си, призовавайки ги да продължат това, което той нарече \"Операция \"Свобода\". Скоро, след като сме посетили и организирали всички части на страната, ще отидем в президентския дворец Мирафлорес и ще си върнем това, което принадлежи на венецуелския народ, обеща опозиционният лидер. Около 90 на сто от венецуелските граждани искат Мадуро да се откаже от президентските пълномощия, показва проучване на общественото мнение на венецуелската социологическа агенция \"Меганализис\", публикувано вчера на сайта на в. \"Насионал\". Проучването е проведено от 11 до 14 март в 16-те най-гъсто населени щата и 32 града на Венецуела. 88.9 на сто от участвалите в проучването 1 100 души са подкрепили оставката на Мадуро и неговото правителство. В същото време поддръжници на правителството се събраха на митинг в столицата Каракас.", "date": "2019.03.17", "title": "Хуан Гуайдо започна обиколка на страната"}
{"url": "https://www.dnevnik.bg/skorost/2019/03/17/3403267_test_draiv_evoljuciiata_na_suzuki_vitara/", "text": "С четвъртото поколение на \"Витара\" през 2015 година от \"Сузуки\" препозиционираха популярния си модел от офроудър в лек автомобил с доста прилични възможности извън пътя (първият тест на автомобила можете да видите  тук ). Ходът се оказа успешен и продажбите в Европа растяха с всяка година, за да достигнат 70 хил. бройки през миналата, през която моделът мина и фейслифт. Така \"Витара\" се оказа най-търсеното \"Сузуки\" на Стария континент. При обновяването \"Витара\" получи незначителни промени отвън. Лесно се забелязват добавянето на хром в радиаторната решетка и зоната около дневните светлини. Променена беше и графиката на стоповете, който вече са със светодиодни светлини. Купувачите на \"Сузуки Витара\" 2019 могат да избират и между повече варинти на алуминиевите джанти. Крайният ефект е по-стилно и модерно излъчване. Остават и вариантите за персонализация, включително чрез двуцветни комбинации отвън. Обновената \"Витара\" може да се поръча в седем основни цвята и осем двуцветни комбинации. В салона се забелязва по-стилното приборно табло с хромирани елементи в него и основа на скалите, имитираща алуминий. От второто ниво на оборудване, между километражът и оборотомерът е поставен цветен, вместо черно бял информационен дисплей. Освен това материалите са една идея по-добри. Сбогом, дизел Сериозна промяна при \"Витара\" се забелязва при гамата от двигатели, като сред тях вече не присъства дизел. Базовият 1.6-литров бензин със 120 конски сили е заменен от еднолитров трицилиндров с турбо на на същото гориво, който генерира 111 коня. Тестовият автомобил беше оборудван с 1.4-литров бензинов мотор с турбо, предлагащ 140 к.с. мощност и 220 Нм. въртящ момент. Той беше комбиниран с шестепенна механична скоростна кутия, като опционално се предлага и с автоматик. Предаването беше предно, но с този мотор \"Витара\" може да бъде и 4х4. Тестовият кросоувър на \"Сузуки\" ми се видя приятно пъргав, като на книга ускорението до 100 км/ч отнема 9.5 секунди. Субективното усещане е за по-бързо набиране. Прецизно превключващата кутия с отлично изчислени предавки допълнително прави автомобилът много приятен за шофиране. Ходовата част е с акцент върху комфортните настройки, но това не пречи на \"Витара\" да стои добре и в завой. Воланът дава добра обратна връзка. При разход на гориво от 5.8 л/100 км по книжка, в рамките на теста той се оказа 6.3 л/100 км. Предвид фактът, че колата беше само с предно предаване, не пробвах офроуд възможностите и, но при представянето на четвъртото поколение на кросоувъра,  преди четири години се убедих , че извън пътя надхвърля очакванията. Асистирай тук и тук Сериозна крачка напред \"Витара\" демонстрира по отношение на асистиращите системи, като за първи път при \"Сузуки\" именно в този модел се появява разпознаване на пътни знаци, сигнализация за превозни средства в мъртвата зона на огледалата и предупреждение при движение зад автомобила, при маневриране на заден ход. Нови за конкретния модел са асистентът за неволна смяна на лентата и детекторът за умора. На разположение са също адаптивен круиз контрол, предупреждение за опасност от удар в предното превозно средства с автономно спиране, напълно светодиодни фарове, а стабилизиращата програма е серийна. Всички тези асистиращи систеви присъстват в наи-високото нивото на оборудване, но тестовият автомобил беше от второто, така че не мога да кажа до колко прецизно работят. В колата обаче присъстваше камера, активираща се при включване на задна, която улеснява маневрирането. Щедрото остъкляване и големите странични огледала дават добър обзор на всички посоки. Практичен преди всичко Иначе \"Витара\" ми хареса с опростения интериор, в който всичко е точно там, където очакваш и умерената дигитализация, изразяваща се с централен дисплей, през които се управляват телефона, аудиосистемата и навигацията. Мултимедията, естествено, позволява свързване на смартфон и ползването на приложения на него чрез Apple CarPlay и Android Auto. Кросоувърът на \"Сузуки\" предлага удобно пътуване за четирима възрастни и дете, което проверих на практика. Багажният обем от минимум 375 и максимум 1120 литра. Важно е, че товарното пространство е лесно моделируемо, заради подвижни под и сгъването на облегалката на задните седалки в съотношение две към едно. В багажника не липсват ниши за по-дребни товари, куки за закачане на торби и изход за 12 волта. На промоция Добрата новина е, че до 14 април \"Сузуки Витара\" се предлага при преференциални условия и отстъпка от 3500 лева. Така стартовата цена е 28 990 лева с ДДС за доста добре оборудван автомобил с базовия мотор, с частичен ел.пакет, асистент за потегляне по наклон, аудиосистема с възможност за Bluetooth свързване на телефон и т.н. С всички екстри, най-мощният двигател, автоматик и задвижване 4Х4 цената стига 52 290 лева.", "date": "2019.03.17", "title": "Тест драйв: Еволюцията на \"Сузуки Витара\""}
{"url": "https://www.dnevnik.bg/sport/2019/03/17/3405663_fotogaleriia_emocionalnoto_nachalo_na_sezona_vuv/", "text": "Валтери Ботас   за годината във Формула 1, триумфирайки в Гран при на Австралия. Финландецът надви съотборника си в \"Мерцедес\" Люис Хамилтън и грабна четвъртата победа в кариерата си.", "date": "2019.03.17", "title": "Фотогалерия: Емоционалното начало на сезона във Формула 1"}
{"url": "https://www.dnevnik.bg/bulgaria/2019/03/17/3405738_do_kraia_na_mart_ne_se_ochakvat_valeji_prognozira/", "text": "Лятото ще е дъждовно - ще има валежи предимно в Западна България. До края на март не се очаква дъжд, но има вероятност за снеговалежи в по-високите планински райони. Това прогнозира климатологът Георги Рачев в ефира на Би Ти Ви. \"Следващите дни ни очаква истинска пролет. В началото на седмицата температурите ще прехвърлят 20 градуса. В сряда и четвъртък ще се развали\", каза той. В понеделник ще остане слънчево, сутринта на отделни места в източните райони - с намалена видимост. В Източна България ще духа слаб до умерен югозападен, по Черноморието – югоизточен вятър. Максималните температури ще са между 20° и 25°, съобщава Националният институт по метеорология и хидрология, цитиран от \"Фокус\". Късно следобяд над северозападните райони ще се развие купеста облачност. Във вторник ще има по-значителни временни увеличения на облачността, на отделни места, главно в планините и планинските райони, с краткотрайни превалявания, възможно е да прегърми. Вятърът ще се ориентира от север-северозапад и дневните температури слабо ще се понижат. В сряда, главно в Западна и Централна България, ще има превалявания с краткотраен характер.", "date": "2019.03.17", "title": "Лятото ще е дъждовно, смята климатолог"}
{"url": "https://www.dnevnik.bg/razvlechenie/2019/03/17/3405233_mjuzikulut_kosa_se_zavrushta_na_bulgarska_scena_s_8/", "text": "Хитовият мюзикъл \"Коса\" по текст на американските актьори Джеръм Рагни и Джеймс Радо, се завръща на българска сцена с 8 представления този април, съобщават организатоите от клуб \"Бродуей\" към Американския университет в България Той ще бъде представен от студентите - членове на клуба в пет града в страната. От 2 до 5 април ще гостува в Благоевград, на 6 април – в Кюстендил, 8 април – София, 9 април – Бургас и 11 април – Варна. Това е 12-и мюзикъл, който студентите правят от създаването на клуба през 2007 г. Споделят, че творческият процес, както и организацията е изцяло тяхна. Трупата се състои от 40 души и освен български младежи, в екипа се включват и студенти от Виетнам, Америка, Холандия, Украйна, Русия, Сърбия и Албания. Спектакълът е режисиран от Елизабет Иванова-Гибсън, а хореографията е на Симона Янева, Алексия Коколиос и Йорго Чирияй. Вокалната подготовка на артистите е дело на Наталия Кокар и Яница Янакиева. Интерпретацията на мюзикъла ще бъде с оригиналния си текст на английски език, но по време на спектакъла ще има субтитри на български. Историята за група политически активни, дългокоси хипита, които мечтаят за \"Епохата на Водолея\" и се бунтуват срещу задължителната военна служба във Виетнамската война, вълнува публиката вече повече от 50 години. Дебютът на световноизвестният мюзикълът \"Коса\" е на сцената на The Joseph Papp’s Public Theater в Ню Йорк през 1967 г. Екранизиран е след няколко години и става популярен в целия свят. До този момент има почти 2 хил. изпълнения на \"Бродуей\" и стотици постановки в различни държави. Билетите вече са в продажба в кампуса на Американския университет в България, на касите на EasyPay и онлайн  тук .", "date": "2019.03.17", "title": "Мюзикълът \"Коса\" се завръща на българска сцена с 8 представления през април"}
{"url": "https://www.dnevnik.bg/sviat/2019/03/17/3405742_premierut_na_nova_zelandiia_poluchil_manifesta_na/", "text": "Премиерът на Нова Зеландия Джасинда Ардърн съобщи, че е получила манифеста на  нападателя Брентън Тарант  минути преди атаката срещу джамии в Крайстчърч, предаде Франс прес, цитирана от БТА. Терористичноят акт беше осъществен на 15 март,  а в него загинаха 50 човека . По думите й документа не е съдържал никакви индикации за мястото, на което ще бъде извършен атентатът. Той е бил изпратен на още 30 души. Жертвите на нападението са на възраст от 3 до 77 години, показва неокончателен списък, изготвен от семействата. Властите все още не разкриват имената им. Премиерът Ардърн повтори обещанието си, че законите за притежание на оръжие в страната ще бъдат променени, предаде Асошиейтед прес. Правителството ще обсъди новата политика утре. Нова Зеландия налага по-малко ограничения над притежанието на пушки от други страни. По-строг контрол се осъществява над притежанието на пистолети. Междувременно служителите на социалната мрежа \"Фейсбук\" премахнаха за едно денонощие над 1.5 млн. записи на атентата в Крайстчърч. 80 на сто от тях са били премахнати още по време на казването им, съобщава компанията. Акаунтите на извършителя на нападението във \"Фейсбук\" и \"Инстаграм\" са блокирани.", "date": "2019.03.17", "title": "Премиерът на Нова Зеландия получила манифеста на нападателя минути преди атаката"}
{"url": "https://www.dnevnik.bg/evropa/2019/03/17/3405853_orban_iska_es_da_plashta_polovinata_nacionalni_razhodi/", "text": "Премиерът на Унгария Виктор Орбан постави условията, при които неговата партия \"Фидес\" ще остане член на Европейската народна партия (ЕНП), предаде ДПА. За \"Фидес\" си струва да остане в ЕНП, стига тя да не се присъедини изцяло към редиците на привържениците на миграцията, каза днес по национална медиа Антал Роган, началник на правителствената канцелария. Освен това защитата на границата би трябвало да се прехвърли от компетенциите на Еврокомисия към компетенцията на страните членки. Министрите на вътрешните работи трябва да получат правомощия да вземат решения по въпроси, засягащи миграцията и защитата на границата, а бюджетът на ЕС трябва да бъде използван за плащане на половината от разходите, които членки на ЕС имат по опазването на границата, допълни той. \"Фидес\" остава в ЕНП до категоричното изясняване на тези въпроси, добави той. Следващата седмица ЕНП ще решава дали да изключи \"Фидес\". Напрежението между Орбан и ЕНП се засили, след като в Унгария започна кампания срещу председателя на Европейската комисия Жан-Клод Юнкер, който е член на ЕНП. Юнкер, заедно с Джордж Сорос, бе представян като привърженик на нелегалната миграция. На 20 март по инициатива на 13 от 56-те национални партии членки на ЕНП ще се състои гласуване за изключването на \"Фидес\" или за замразяването на нейното членство в групата. Но отстраняването на унгарската партия би отслабило позициите на ЕНП за изборите за Европейски парламент през май. Сега десноцентристката ЕНП разполага с най-много депутати в парламента на ЕС, припомни ДПА, цитирана от БТА.", "date": "2019.03.17", "title": "Орбан иска ЕС да плаща половината национални разходи за гранична сигурност"}
{"url": "https://www.dnevnik.bg/sviat/2019/03/17/3405855_liberalen_kandidat_e_s_goliama_prednina_sled_purviia/", "text": "Либералната кандидатка Зузана Чапутова, която критикува политиката на сегашното правителство, печели с голяма преднина първото място на президентските избори в Словакия, показват резултатите след преброяването на 99.88 на сто от гласовете. Екоактивистката, която твърди, че гражданите искат промяна, печели 40.55 на сто от гласовете. На второ място с 18.66 на сто остава Марош Шефчович, 52-годишен вицепрезидент на Европейската комисия, подкрепян от управляващата лява популистка партия \"Смер - социална демокрация\" (СМЕР-СД). Избирателната активност достигна 48.73 на сто. 45-годишната Чапутова, която никога не е заемала публичен пост, благодари на всички словашки избиратели, като се обърна към тях не само на словашки, а и на езиците на националните малцинства. Според проучване на социологическата агенция \"Фокус\" 64.6 на сто от имащите намерение да гласуват на втория тур на изборите на 30 март смятат да подкрепят Чапутова. Действащият президент Андрей Киска също призова избирателите да подкрепят Чапутова в пост във Фейсбук.", "date": "2019.03.17", "title": "Либерален кандидат е с голяма преднина след първия тур на президентския вот в Словакия"}
{"url": "https://www.dnevnik.bg/evropa/2019/03/17/3405857_ako_ne_me_podkrepite_moje_izobshto_da_niama_brekzit/", "text": "Британският премиер Тереза Мей предупреди в авторска статия от днес, че ако Брекзит бъде отложен толкова дълго, че се наложи Обединеното кралство да участва в европейските избори през май, това ще бъде \"ярък символ на колективния политически провал на (британския) парламент\", предаде \"Асошиейтед прес\". В авторската си статия, която беше публикувана днес във вестник \"Сънди телеграф\", Мей допълва, че ако британските депутати не подкрепят споразумението й за Брекзит преди срещата на Европейския съвет в четвъртък, Великобритания \"няма да напусне ЕС още месеци, ако изобщо някога го напусне\". Очаква се през новата седмица британският премиер да се опита за трети път да спечели одобрението на парламента за своето споразумение. В четвъртък депутатите гласуваха да поискат Брекзит да бъде отложен. Така вероятно ще бъде избегнато хаотично излизане на първоначално насрочената дата на Брекзит 29 март, но в крайна сметка правото да одобрява или отхвърля евентуално продължаване на срока има ЕС, отбелязва АП. Британското правителство не разполага все още с подкрепата на достатъчно депутати, за да спечели парламентарното гласуване на споразумението си за Брекзит, но \"значителен брой\" депутати са размислили и вероятно все пак ще подкрепят документа, заяви финансовият министър на Обединеното кралство Филип Хамънд, цитиран от \"Ройтерс\". След станалото във вторник значителен брой от колегите са променили мнението си. Според тях алтернативите са толкова неприемливи, че споразумението на премиера им изглежда най-добрия начин за Брекзит, каза Хамънд. \"Все още не, работата продължава\", добави той в отговор на въпрос дали правителството разполага с достатъчно гласове в парламента, за да прокара споразумението. Британското правителство може да се е отказало да внеси за трети път за гласуване в парламента през следващите седмици споразумението за Брекзит, договорено с ЕС, заяви пред \"Скай нюз\" днес министърът на търговията на Обединеното кралство Лиъм Фокс, цитиран от ДПА. Дали ще има ново гласуване зависи от това дали ще има мнозинство в Камарата на общините, каза Фокс. \"Няма да има никакъв смисъл от гласуване, ако няма никакъв шанс да спечелим\", добави той. Засега няма насрочена дата за трето гласуване в парламента, макар че британските медии тиражираха информация, че това може да стане във вторник. Ако парламентът приеме споразумението на Мей до 20 март, премиерът ще поиска от ЕС срокът за Брекзит да бъде продължен до края на юни, за да бъде прокарано междувременно в парламента съответното законодателство. Ако споразумението не бъде одобрено, тя ще поиска срокът да бъде удължен и в такъв случай правителството ще внесе редица предложения за гласуване в парламента следващия месец. На 21 и 22 март лидерите от ЕС ще имат среща в Брюксел, на която се очаква да решат дали да приемат срокът за Брекзит да бъде продължен и след 29 март.", "date": "2019.03.17", "title": "Ако не ме подкрепите, може изобщо да няма Брекзит, предупреди Мей"}
{"url": "https://www.dnevnik.bg/sport/2019/03/17/3405860_livurpul_izprevari_siti_sled_truden_uspeh_nad/", "text": "\"Ливърпул\" излезе начело във Висшата лига след изиграването на мача си от 31-ия кръг в първенството. Мърсисайдци победиха \"Фулъм\" с 2:1 като гост и поведоха с две точки пред шампиона \"Манчестър сити\", чийто двубой беше отложен заради ангажименти в ФА къп. Успехът не дойде никак лесно за състава на Юрген Клоп, който се нуждаеше от късно попадение на Джеймс Милнър от дузпа. \"Фулъм\", който е в зоната на изпадащите, оказа голям отпор на претендента за титлата. \"Ливърпул\" поведе в 26-ата минута с попадение на Садио Мане. Сенегалецът завърши много красива атака след подаване на Роберто Фирмино отляво. През първата част \"Ливърпул\" доминираше и създаде много голови положения, но не успя да стигне до още голове. След почивката домакините от Лондон продължиха да играят на контраатака, но получиха неочакван подарък от мърсисайдци. Това се случи четвърт час преди края, когато Върджил ван Дайк сгреши. Капитанът на гостите опита да върне топката с глава към Алисон, но вместо това я предостави на Райън Бабел. Холандецът успя да прокара топката под плонжа на бразилския страж и изравни. Само седем минути след попадението на \"Фулъм\" гостите успяха да поведат за втори път. След центриране на Салах, след задържане от вратаря Серхио Рико Садио Мане падна в наказателното поле и реферът Крейг Поусън посочи бялата точка. Опитният Милнър не сгреши с изстрел в средата на вратата и изведе мърсисайдци напред. Звездата на \"Ливърпул\" Мохамед Салах не успя да се разпише в пети пореден мач от Висшата лига. Той не е вкарвал от 9 февруари.", "date": "2019.03.17", "title": "\"Ливърпул\" изпревари \"Сити\" след труден успех над предпоследния"}
{"url": "https://www.dnevnik.bg/politika/2019/03/17/3405862_ioncheva_ne_sum_ochakvala_da_vodia_bitka_sus_stanishev/", "text": "Не съм очаквала да водя битка със Станишев и не ми беше леко. Това обяви Елена Йончева пред Би Ти Ви след като по-рано днес с тайно гласуване  Националният съвет на БСП определи нея  в конкуренция със Сергей Станишев за водач на листата на предстоящите европейски избори. Посочи, че от този случай БСП излиза единна, защото няма нищо страшно в една партия да има дебат, който се води с аргументи. В случая не беше остър, а изпълнен с аргументи. Страшно е, когато една партия избира своя лидер с 98% и няма битки на идеи, посочи тя. Не на това мнение беше самият Станишев. \"Опитах се, както предполагам вече сте чули, да потърся и предложа на Националния съвет изход, който да позволи да излезем обединени с волята да спечелим тези избори\", каза Станишев след вота, цитиран от агенция \"Фокус\" и поясни, че протегната му ръка не е била приета. Президентът на ПЕС заяви, че оттук нататък ще направи така, че БСП да се събере, а не да отиде \"подскачайки на един крак\" в състезанието. \"Целта е да стигнем първи\", обясни още Станишев и допълни, че отговорността за това е на ръководството на партията. \"Силните решения се постигат чрез разговор и вътрешна убеденост и чрез убеждаване на тези, които имат въпроси и съмнения\", каза още той. Йончева обяви, че каквото може вече е направила за противодействие на корупцията в България и следващата стъпка е да се бори от позицията на евродепутат. Даде примери с оповестените от нея сигнали за корупция при строежа на мрежата по границата с Турция и модела на управление в община Хасково, който, посочи тя, е моделът в цялата страна. Припомни, че и двата случая се разследват от прокуратурата. Даде пример и с поисканото от БСП пак по нейна инициатива разследване на качеството на пътното строителство, което е качествено само по документи. В отговор на въпрос обяви, че твърдо вярва, че от позицията на евродепутат може да надгради това, което вече е направила. Надежда й дава и предстоящото сформиране на европейска прокуратура. Не смята, че случаите на корупция в България ще бъдат неглижирани в ЕС заради по-големите проблеми на общността. Посочи, че който и да заеме поста европейски главен прокурор истината за България ще излезе наяве и бъдещите политици няма да смеят да усвояват за лични цели част от европейските трансфери за изграждане на пътища и за други сфери, каквото се случвало сега. България има двама политици на най-високо европейско ниво, признати като такива - Ирина Бокова и Сергей Станишев. Смятам, че те не могат да изпаднат, имат богата политическа биография и който я има,носи и болките от нея. Така Йончева коментира показана й в студиото карикатура, в която тя е изобразена на мотор, а на тениската на гърба й пише: Ако четете това, значи Станишев е изпаднал\".", "date": "2019.03.17", "title": "Йончева: Не съм очаквала да водя битка със Станишев и не ми бе леко"}
{"url": "https://www.dnevnik.bg/photos/2019/03/17/3405822_snimka_na_denia_predi_izborite_v_turciia/", "text": "Турският президент Реджеп Ердоган поздрави поддръжници на Партията на справедливостта и развитието и Партията на националистическото действие на митинг за предстоящите местни избори в Измир, Турция. Гласуването за местна власт в Турция ще е на 31 март 2019 г.. Изборите ще са особено важни за президента Реджеп Тайип Ердоган и управляващата партия.", "date": "2019.03.17", "title": "Снимка на деня: Преди изборите в Турция"}
{"url": "https://www.dnevnik.bg/photos/2019/03/17/3405851_fotogaleriia_deniat_na_sveti_patrik/", "text": "На 17 март по света се отбелязва денят на свети Патрик - културен и религиозен празник, който се заражда в Ирландия. Денят се чества в САЩ, Великобритания, Швейцария, Аржентина, Канада, Нова Зеландия, Австралия, Япония, Южна Корея и в други страни. Свети Патрик е светецът-покровител на Ирландия, въпреки че е роден във Великобритания около 385-ата година от новата ера. Снимката е от Лонодн, Великобритания.", "date": "2019.03.17", "title": "Фотогалерия: Денят на Свети Патрик"}
{"url": "https://www.dnevnik.bg/sport/2019/03/17/3405868_slaviia_i_etur_slojiha_krai_na_redovniia_sezon_v_purva/", "text": "Със срещата \"Славия\" и \"Етър\" беше сложен край на редовния сезон в Първа лига. Съставът от Велико Търново постигна успех с 1:0 в София, в двубоя, който беше исторически като първият игран на осветление на стадиона на белите в кв. \"Овча купел\". Единственото попадение отбеляза Даниел Младенов в 34-ата минута. Опитният нападател на \"Етър\" се възползва от грешка на вратаря на белите Антони Стергиакис. Двубоят нямаше никаква тежест върху крайното класиране на редовния сезон, след като \"Етър\" нямаше възможност да влезе в първата шестица. Първите шест отбора в Първа лига - \"Лудогорец\", ЦСКА, \"Левски\", \"Ботев\" (Пловдив), \"Черно море\" и \"Берое\" ще участват в шампионския плейоф. Те са събрани в едва 20 точки и на теория всеки от тях има шанс за титлата. В първата шестица съставите ще играят по два пъти един срещу друг. Отборите, които завършиха на местата между седмо и 14-о са разпределени в две групи. В група А попадат седмият, десетият 11-ият и 14-ият, съответно \"Етър\", \"Ботев\" (Враца), \"Витоша\" и \"Верея\". В другата са \"Локомотив\" (Пловдив), \"Славия\", \"Септември\" и \"Дунав\". След края на груповата фаза отборите, които завършват на първите две места във всяка от тях разпределят позициите от седмо до десето място, а другите от 11-о до 14-о. Между тимовете се играят и плейофи, победителят от които се изправя срещу третия в първата шестица в мач за определяне на участник в квалификациите на Лига Европа.", "date": "2019.03.17", "title": "\"Славия\" и \"Етър\" сложиха край на редовния сезон в Първа лига (класиране)"}
{"url": "https://www.dnevnik.bg/kultura/2019/03/16/3404818_otkus_ot_zidan_na_patrik_for_i_jan_filip/", "text": "Беше много студено. Сен-Дени, зимата на 1953 г. Смаил Зидан наскоро е напуснал родната си Кабилия, област в североизточен Алжир, където е работил като ратай на полето. Вече се намира в едно от предградията на Париж, далеч от планинското си село Агмун, където единственото препитание се е състояло в брането на маслини. Животът на Смаил във френската столица е истинско изпитание. Без покрив над главата, той нощува по строежите, където работи. Спи върху кашони, завит с каквото намери. А навън е страшен студ. Това продължава две години, цяла една младост. Десет години по-късно Смаил създава семейство с избраницата си Малика, по произход също от Кабилия. Срещат се в Марсилия, а жена му го дарява с пет деца. Като за начало първите три са синове: Маджид, Фарид и Нуредин. Раждат се точно през две години между 1963 и 1967 г. А след още две на бял свят идва и дъщеря им Лила. На 23 юни 1972 г. проплаква и най-малкият от фамилията. Кръщават го Зинедин Язид Зидан. Семейството живее в апартамент в Ла Кастелан, един от северните квартали на средиземноморския град. Бебето спи в една стая с най-големия си брат Маджид, когото всъщност наричат Джамел. Също като него, малкият Зинедин отначало предпочита да му казват Язид, което е второто му име. Така го познават в квартала. Като най-малък в семейството се ползва от обичта на всички. Язид ляга и става с футболната топка, която често заспива заедно с него под одеалото. Футболът е неговата страст, също както на всички други деца от бедните квартали. Ла Кастелан няма репутация на кой знае колко добро място за живеене, знаят се рисковете от опасното влияние на улицата. Под погледа на майка си и в обкръжението на братята, Язид играе футбол часове наред. Там, в района на площад \"Тартан\", започва всичко. Това първо игрище е разположено между жилищните сгради. Единият от безистените на блок G, където живее семейство Зидан, служи на малките и за футболна врата. Там, върху бетона и плочките Язид овладява първите трудни изпълнения в играта. Учи се от брат си Нуредин, който има забележителни способности. Покрай футбола му остава немного време да дразни сестра си, и още по-малко да мисли за училището. Още тогава всичко в Зидан ври и кипи. Има нужда да се раздава, да играе, да споделя и радостта, и мъката. В играта не може да устои на неистовото желание да тръгне в атака. Но в детската им компания се явява защитник на всеки от по-слабите, когато се наложи. Един ден Язид се прибира по-рано у дома, изгонен от училище. Причината е, че се сбива с друго момче, посегнало на един от приятелите му. Това е първият знак за импулсивни черти в характера му. Оказва се напълно противоположен на баща си Смаил – мирен и спокоен алтруист, готов на всичко, само и само да даде най-доброто възпитание на децата си. Общ работник в търговския център, през свободното си време таткото обръща най-много внимание именно на Язид, който вече показва футболните си заложби. За Зидан играта бързо става спорт и истинско състезание. Игрището между блоковете на площад \"Тартан\" бързо е заменено от очертаните терени за футбол, а вместо раздърпаната фанелка идват официалните екипи: тези на кварталния клуб Фореста, след тях на Сен-Анри, а после и на Септем – отбор от работническо градче, близо до северните части на Марсилия. Там навсякъде цари беднотия, а от нея най-щастливото избавление се оказва футболът. Във всеки от тези клубове техниката, движението и контрола върху топката на малкия Язид са забелязани бързо и предизвикват всеобща възхита. Кан, 1984 г. Няколко дни преди началото на учебната година започва футболната. На стадион \"Морис Шевалие\" се провежда детският турнир \"Клод Ру\". Освен най-малките таланти на местната школа ще участват и още пет отбора от други региони. Единият от тях идва от областта Прованс, чийто централен град е Марсилия. Групата оттам пристига ден преди турнира. След тренировката едното от момчетата - Жил Боа, получава болки в крака. Родителите му също са дошли да го гледат, и точно преди първия мач баща му забелязва, че нещо не е наред. Малкият свива лице от болка, едва пристъпва. Но въпреки всичко настоява да играе. Разбира се, таткото е против, настоява веднага да отидат на лекар. За техен късмет наблизо е Жан Варо, специалист по детски футбол и откривател на таланти. Предлага да закара бащата и сина в близката клиника, където има някои познанства. На мястото на Жил Боа в състава попада един от резервните играчи с №13. Когато мачът започва, мосю Варо вече пътува към болницата със стария си \"Ситроен\", отзад се возят бащата и пострадалия му син. Диагнозата е ужасна: счупване. Когато се връщат на стадиона, мачът вече е завършил. Скаутът така и не успява да впише в тефтера си най-добрите млади футболисти. Но печели за приятел Фернан Боа, бащата на тежко контузеното момче, който е възхитен от спонтанната му човечност. Две години и три месеца по-късно в регионалния спортен център в Екс-ан-Прованс са събрани на лагер тридесетте най-добри юноши от Средиземноморската лига. От тях трябва да бъдат избрани 18 за по-голям национален турнир между областите. Първите два дни са определени за тестове, а на третия трябва да се проведе футболна среща между два отбора от юношите. Жан Варо е предвидил да гледа играта, тъй като се интересува от централния нападател на име Фабрис Монашино. Оказва се обаче, че въпросният футболист не е включен в групата. Все пак Варо отива на стадиона, където се срещат с Фернан Боа. По онова време последният вече е шеф във футболния клуб Септем. Двамата с удоволствие гледат мача един до друг. Скаутът пита кое е това момче, което играе на мястото на Монашино. Фернан го знае отлично, тъй като е част от неговия клуб. Това е този, който игра вместо сина ми на онзи мач в Кан. Зидан. Помните ли го? Резервата с №13! II Отборът на мечтателите - Добър ден, казвам се Язид. Зидан е седнал във всекидневната. Изправя се и подава ръка. Пристигнал е по-рано този следобед, но Жан-Клод – бащата в семейство Елино, се запознава с него едва надвечер. Прибира се от \"фабриката\", както самият той нарича корпорация \"Аеростасиал\". Фабрика: това име съвсем не подхожда на туризма, конгресите и филмовите фестивали, с които е известен град Кан. Но въпреки тях \"Аеростасиал\" е един от най-важните работодатели в региона. Разположена до западния изход от града, \"Аеростасиал\" се явява нещо много специално за Кан. В нея Жан-Клод работи като техник, облечен в бели служебни дрехи. Специалист е в производството на антени от карбон. Преди това се е трудил в подразделението на същата компания в Бугене, градче близо до Нант. Работният му ден често завършва по тъмно. Веднъж е ангажиран от 4 часа сутринта до 12 на обяд, друг път от обяд до 20 часа, а в третия случай – нощна смяна. Още през тази първа вечер семейство Елино разбира, че Зидан предпочита да го наричат с второто му име Язид. Така го познават всички в предишния му квартал \"Ла Кастелан\" в Марсилия. Добре възпитан, той говори малко и се усмихва любезно. Предразполага всички да му помогнат, ако се наложи. Само за седмица печели сърцата на фамилията. Бащата Жан-Клод, жена му Никол и децата им Доминик, Лоран и Виржини, живеят вече три години в Пегомас. Градче от селски тип в околностите на Кан, все още незасегнато от проектите на превземащата всичко строителна индустрия, Пегомас се явява център на селското стопанство. На власт в Пегомас са плодовете и зеленчуците, спокойствието и провинциалната идилия, където животът върви като на забавен каданс. В центъра на населеното място гордо се издига стар мост, прекрачил река Мурашон. Мястото е отлично за разходка. Новият член на семейство Елино живее съвсем наблизо, на една от съседните улици. Двуетажната къща все още чака някой да й построи ограда. На първия етаж, точно до стаята на Виржини, две съседни легла са приютили сина Лоран и другия възпитаник на юношеската школа на Кан Амеде. Вторият син Доминик спи на канапе във всекидневната, а личното му пространство е отделено с едно перде. Всъщност родителите Никол и Жан-Клод дължат много на Реймон Жоани, президент на зоналното подразделение на Френската федерация по футбол. Той им помага за жилището, но срещу условието, че ще участват във футболния живот на Кан с подслон на някои от младите играчи. Съпругата Никол дори помага в административната дейност на клуба. Сега трябва да приемат у дома новия възпитаник Зидан. Спортната година започва през юли. Но в дома ще се намери място за него, тъй като месец по-рано най-големият син Доминик трябва да влезе в казармата. Леглото му може да бъде заето от кандидата за футболна слава. В това време мосю Варо си води записки в тефтера. 5 юни 1987 г. – бъдещият футболист на Кан Зидан получава покана за участие в националния юношески отбор на Франция. Делегацията, с която ще отпътува за Ирландия, се води от бъдещия шеф на френския футбол Жан-Пиер Ескалет. Една от мечтите на малкия вече е сбъдната: да носи екипа на родината си. В повиквателната за Зидан, изпратена до Кан, чиновниците от федерацията го записват с малко име Синседри, вместо Зинедин или поне Язид. Действително, широката публика още не го познава... Но само за няколко седмици съдбата на Язид се променя. IX Футболистът на второто хилядолетие Зидан вече е популярен, славата го залива всеки ден, отвсякъде. Но все още не е печелил трофея в Шампионската лига. Същия сезон Ювентус не успява и да стане пръв в Италия. А футболистите и тифозите са щастливи само когато отборът им побеждава. От доста време Зидан желае да играе в Испания. Споделя това с близките си. Вероник би искала да живеят там, тъй като корените й са от Алмерия, провинция в областта Андалусия. Разбира се, тези негови намерения не остават скрити дълго време. Появяват се слухове, че Зидан ще играе в Барселона, Бетис, Атлетико (Мадрид)... Джовани Аниели, шеф на \"Фиат\" и почетен президент на Ювентус, пристига лично на една от тренировките. На излизане от терена вика Зизу при себе си, за да го пита за намеренията му. А после пред журналистите представя своята версия за случая. Подразбира се, че Зидан проявява слабост пред желанието на съпругата си да се преместят в Испания. Възниква впечатление, че отпътуването на Зидан от Ювентус вече е неизбежно, и то въпреки желанието на автомобилния магнат да задържи най-добрия си футболист. По вестниците настава полемика, а място в огъня налива неговият съотборник Филипо Индзаги. Когато се оженя, съпругата ми ще прави това, което аз кажа! Както винаги, Зинедин не казва нищо. Нито за евентуалните си бъдещи контакти с испанците, още по-малко пък относно семейните си планове. Така Зизу почва лятната си подготовка за сезон 1999-2000, след като три месеца не е играл футбол. Контузията в коляното, получена в двубоя срещу гръцкия Олимпиакос в Шампионската лига, води до хирургична намеса и продължителен период за възстановяване. За пръв път му се налага да получи такава неочаквана ваканция. Само десет месеца след финала на световното първенство Зидан е опериран в Страсбург от хируга Жан Ягер. Дясното му коляно бързо започва да се раздвижва. През юли, година и един ден след онзи мач Франция – Бразилия, сто дни след контузията, той отново е в състава на Ювентус. Подготовката се провежда в италианските Алпи, а верният Давид Бетони идва в хотела при своя приятел, за да го види и да му даде кураж. По това време Давид играе в Серия С1 с екипа на Брешчело – отбор от малко градче, известно като снимачна площадка на сериала \"Дон Камило\" с прочутите комици Фернандел и Джино Серви. Макар кариерата му да минава почти незабележимо, докато Зидан вече е под прожекторите, двамата имат много силна връзка. Това е любовта към футбола и топката, която изведнъж се е оказала в центъра на света. VI Любимото дете на Старата госпожа Френски отбор от елитно ниво, дебют в националния отбор, семейство Мечтаните цели, дълго време изглеждали непостижими през годините, вече се сбъдват една след друга. Благодарение на нарастващите приходи, признателният син прави на родителите си дългоочаквания подарък - повече от него, отколкото от тях: нова къща за Смаил, Малика и цялото семейство. Младият мъж с вече оредяваща черна коса все още помни детството си. И иска да се отблагодари на най-близките си. С много емоции фамилията напуска \"Ла Кастелан\", за да се премести в по-комфортно и спокойно градче в околностите на Марсилия. Но Зидан няма да забрави стария си квартал, той ще се връща отново там. Не само за да се види с приятелите, но и да усети духа на миналото. С това минало той ще се среща и друг път. В Швейцария, по време на един турнир в зала, Зидан забелязва образ, който го връща в годините, прекарани в \"Ла Кастелан\". Той вижда Жил Боа, стар приятел и съотборник, преместил се да живее в Горна Савоя. Язид го кани с дискретен жест при себе си на скамейката. За него приятелството продължава цял живот. В Бордо двамата с Кристоф Дюгари преживяват голямо разочарование през третия им съвместен сезона. Отборът им се оказва елиминиран от полския Катовице във втория кръг на турнира за Купата на УЕФА. След мача левият защитник Биксент Лизаразу не може да си намери място от яд, обвинява всички за поражението. За разлика от него и останалите футболисти, шефовете на Бордо не преживяват толкова тежко отпадането, тъй като не води зад себе си значителни финансови загуби. Но трябва да се реагира по някакъв начин. Зидан повишава ритъма на тренировки всеки път, когато е възможно. Влиза в отлична форма. Шест месеца по-късно Бордо отново се класира за Купата на УЕФА, този път с квота от турнира \"Интертото\". Пред Зизу, Дюгари и Лизаразу се очертава маратонски сезон, който би трябвало да завърши с участие на Евро 96 – там в Англия ще се съберат шестнадесетте най-силни национални отбора на континента. Тогава Зидан вече почва да изглежда като голямата надежда на френския футбол, която всички чакат с нетърпение. Доверието в него се засилва, след като вкарва два гола срещу Нант. След това идва и онова фантастично изпълнение в Севиля. На стадион \"Бенито Вилямарин\" Бордо играе осминафинал за Купата на УЕФА срещу Бетис. Още в първите минути Зидан получава топката, и от 40 метра успява да отправи истински снаряд в испанската врата. Невероятен удар, за който се изискват съобразителност, импровизация и светкавични действия. Този гол спомага на Бордо да се класира в четвъртфиналите на турнира. Моментът е деликатен, тъй като по същото време във френската първа лига отборът се намира точно над чертата за изпадане. Но обикаля в победен марш из континента в турнирите на УЕФА. А двете победи в полуфинала над Славия (Прага) с по 1:0 вече водят до финала. В края на сезона \"Жирондинците\" са изправени пред огромно предизвикателство. Бордо се класира в последната битка за Купата на УЕФА, където ще играе в два мача на разменено гостуване срещу Байерн. Но Зидан не може да вземе участие в първия двубой, тъй като има натрупани картони. И ще играе само на реванша в Бордо. Същото е положението с Дюгари, видял жълтия цвят в ръката на арбитъра заради бавене на времето. VIII Два гола, променили един живот Франция – Бразилия. Една мечта. Франция – Бразилия, а не Бразилия – Франция. Франция си е у дома, цялата Франция. Вълна от възторг залива страната – заради финала, заради съперника, заради това хубаво лято. Много хора вече са в отпуск, какво по-хубаво преживяване може да им бъде предложено от този решаващ мач за световната купа? Спомените се връщат към онзи мач Франция – Бразилия от 1986 г. в Мексико, когато бразилците на митичния селекционер Теле Сантана бяха елиминирани в четвъртфинала.* - Двубоят на стадион \"Халиско\" в Гуадалахара завършва 1:1 в редовното време, а Зико изпуска дузпа за Бразилия. Стига се до дузпи, в които Франция печели с 4:3 Бразилия. Бразилия! В главите на всички се върти прочутата мелодия \"Aquarela do Brasil\". Зидан и останалите са в автобуса, който трябва да ги откара от базата в Клерфонтен до \"Стад дьо Франс\". Тълпите по улиците приветстват кортежа с надежди за победа. Наистина, не са много тези, които вярват, че Франция може да стане световен шампион. И все пак Родителите на Зидан ще гледат мача вкъщи, при тях е и малкият Лука. Вероник и Енцо са на трибуните. Заедно с тях пристигат и неколцина приятели, избрани чрез жребий да получат полагаемите се на Зизу пропуски за финала. Всички те очакват победата на Язид. А специалистите се питат дали и този път Зидан ще покаже класата си. Той има зад гърба си 370 минути в игра на това световно първенство, но пък други 280 са минали без него. Дюгари вече е вкарал гол, Лизаразу също. Но не и той – с изключение на онази дузпа срещу Италия, която не се брои в статистиката. Дотук французите са отбелязали общо 12 гола, бразилците имат 14. Но Франция е допуснала само два, срещу седем в мрежата на съперника. Освен това Бразилия вече има една загуба в групата от Норвегия, макар и след дузпа, предизвикала много дебати. Действително, първоначалния преглед на записите показва, че решението е неправилно. Но след това се намира камера, снимала под друг ъгъл. И от нея ясно се вижда, че защитникът Жуниор Баяно задържа за фанелката норвежеца Торе Андре Фло. И, макар че Бразилия завършва на първо място в групата си, още тогава става ясно, че този отбор не е непобедим. Въпросът е дали Франция може да се справи с тази нелека задача. Зизу също е наясно с това. Още по време на анализите на съперника се налага изводът, че централната им двойка защитници Баяно – Алдаир действа по-слабо, отколкото Марио Сантос – Алдаир четири години по-рано на световното първенство в САЩ, където бразилците печелят световната купа. Но в отбраната като ляв защитник играе Роберто Карлош, известен със своите мощни удари отдалеч, един от които вече е поразявал вратата на Франция година по-рано. Бразилците дори могат да си позволят лукса да държат на резервната си скамейка най-скъпия футболист в света Денилсон, закупен от испанския Бетис за повече от 25 милиона долара. Десният защитник Кафу и халфът Леонардо са най-стабилните им играчи от началото на шампионата. Ривалдо, конструкторът на играта, също е голяма звезда, макар и да не се ползва с пълното доверие на треньора Марио Загало. И накрая бразилците имат Роналдо, един от гениите на века. С най-много победи на световни първенства, с четири титли зад гърба си, отборът на Бразилия ще играе на финал за шести път в историята си – рекорд, който дотогава е бил притежание само на Германия. XV Капанът 9 юли. Най-накрая. \"Стигнахме с много усилия дотук, и сега ще се опитаме да спечелим купата. Няма да бъде лесно, но имаме оръжия за такава битка. Ще дадем всичко от себе си. Вече сме казали: \"Живеем заедно, ще умрем заедно\", припомня Зидан. \"Ще бъде чудесно, ако победим. Не само за нас – футболистите и треньорите. Говоря за всички, които ни подкрепяха от началото, но не и за онези, които се присламчиха по пътя\". Какъвто и да бъде резултатът от мача, последните страници от легендата на Зидан ще бъдат написани със златни букви. Прощалният му мач ще бъде във финал на световно първенство. Дори Пеле, Марадона, Кройф и Бекенбауер не са се сбогували с футбола по такъв начин. А други велики фигури като Ди Стефано, Зико, Ван Бастен и Платини дори не са участвали във финал. За Зизу този двубой е още по-специален: отсреща ще бъде отборът на Италия. Страната, в която той става голяма звезда, и където играта му придобива планетарни измерения. Ще играе срещу бившите си съотборници Алесандро Дел Пиеро, Джанлука Дзамброта, Пипо Индзаги, ще кръстоса пътища с бившия си треньор в Ювентус Марчело Липи. Срещу Италия Зидан никога не е губил. Имат му респекта, макар че без съмнение са се подготвили да го дестабилизират, да бъде изкаран от релси. Ще му прилагат други мерки в сравнение например с Тиери Анри. Дженаро Гатузо, който има за задача да пази френския капитан, декларира: \"Едва ли ще мога да спра Зидан, и това е ясно за всички. Той е един от най-добрите играчи в света. На 34 години все още е способен да поддържа много високо ниво. Надявам се, че вече се е поизморил, и ще дойде на финала с по-малко бензин в двигателя\" За Италия мачът също не е като останалите. Не само трябва да се търси реванш срещу Зидан, Тюрам, Виера, Трезеге и Анри за онзи финал на Евро 2000. Точно тогава в Серия А избухва чудовищен скандал с уредени мачове: четири големи клуба са засегнати в аферата, а разкритията стигат и до ред футболисти от националния отбор плюс селекционера Марчело Липи. Въпреки всичко Италия се класира на финала, макар че в груповата фаза не изнася запомнящо се участие, а след това елиминира Австралия с 1:0 само благодарение на една несъществуваща дузпа, отсъдена секунди преди края. Но в четвъртфинала се справя с Украйна след 3:0, после бие и домакините от Германия с 2:0, макар и в продълженията. Дотук в общо шест мача италианците са допуснали само един гол, те имат най-добрата защита на шампионата. В нея играе без съмнение най-силният централен защитник Фабио Канаваро, кандидат като Зидан за футболист №1 на световното първенство. В състава им се намира и изключителният вратар Джанлуиджи Буфон. Той атакува световния рекорд за най-много мачове без загуба на световни финали, който принадлежи на неговия сънародник Валтер Дзенга. Цялата планета вече е обърнала погледа си към Берлин. И не само планетата! От космоса американският астронавт Пиърс Селърс пожелава \"късмет на Зидан, Тиери и Патрик\" – става въпрос за Анри и Виера. Селърс има британски корени, а последните двама са от големите звезди на любимия му отбор Арсенал.", "date": "2019.03.17", "title": "Откъс от \"Зидан\" на Патрик Фор и Жан Филип"}
{"url": "https://www.dnevnik.bg/sviat/2019/03/17/3405873_boing_obiavi_che_maks_8_otgovaria_na_vsichki/", "text": "Федералното авиационно управление на САЩ е заключило, че самолетът \"Боинг 737 МАКС 8\" (Boeing 737 MAX 8) отговаря на всички регулаторни и сертификационни изисквания. Това заяви днес говорител на компанията производител Боинг (Boeing), цитиран от \"Ройтерс\". Той подчерта, че 737 МАКС е преминал през процедурите, които са били приложени при всички предишни нови самолети.  Анализът на сигурността на новата система за контрол на полетите на модела самолет \"Боинг 737 МАКС 8\", направен от компанията производител, е имал няколко ключови пропуска, писа по-рано днес в. \"Сиатъл таймс\", цитиран от \"Ройтерс\". Според американското издание, което се позовава на инженери - настоящи и бивши служители на Федералното авиационно управление на САЩ - е била подценена мощта на системата MCAS. Управлението от своя страна не е направило никакви подробни проучвания на този модел самолети и е издало необходимите разрешителни, за да може те да летят, по стандартна процедура. Според \"Сиатъл таймс\" компанията производител и ресорната администрация са били уведомени за тези пропуски и са им били поискани отговори преди 11 дни - преди катастрофата на 10 март на \"Боинг 737 МАКС 8\" на Етиопските авиолинии (Ethiopian Airlines), при която загинаха всичките 157 души на борда. През октомври миналата година се разби самолет от този модел на индонезийската авиокомпания Лайън еър (Lion Air). Загинаха всичките 189 души на борда. Данните от черните кутии на разбилия се преди седмица в Етиопия \"Боинг 737 МАКС 8\" показват \"явни прилики\" с катастрофата на индонезийски самолет от същия модел през октомври. Това обяви по-рано днес етиопската министърка на транспорта Дагмавит Могес, цитирана от световните агенции. Черната кутия, записваща параметрите на полета, е показала \"ясни прилики\" между катастрофите на двата самолета от един и същи модел, каза Могес на пресконференция. Тя отбеляза, че устройството е в добро състояние. Предварителният доклад за причините за авиокатастрофата ще бъде публикуван до 30 дни, допълни етиопската министърка на транспорта.", "date": "2019.03.17", "title": "\"Боинг\" обяви, че \"МАКС 8\" отговаря на всички изисквания"}
{"url": "https://www.dnevnik.bg/photos/2019/03/17/3405662_fotogaleriia_svetovnite_snimki_na_denia_-_16-17_mart/", "text": "Сняг вали в Питлохри, Великобритания.", "date": "2019.03.17", "title": "Фотогалерия: Световните снимки на деня - 16-17 март"}
{"url": "https://www.dnevnik.bg/sport/2019/03/17/3405913_inter_slomi_milan_v_zrelishtnoto_milansko_derbi_s_pet/", "text": "\"Интер\" спечели и второто дерби с  \"Милан\"  за сезона в Серия А и спря полета на червено-черните. \"Нерадзурите\" постигнаха зрелищен успех на \"Сан Сиро\" с 3:2 в едно от най-интересните издания на Дербито на малката мадона в последните години. Сблъсъкът премина през множество интересни моменти, а \"Милан\" два пъти се връщаше в срещата, но остана с празни ръце. Съставът, воден от Дженаро Гатузо влезе в дербито в ролята на фаворит на гърба на пет поредни победи в Серия А. Серията обаче беше спряна. Точни за \"Интер\" бяха Матиас Весино, Щефан Де Фрай и Лаутаро Мартинес. За \"Милан\" головете вкараха Тимуе Бакайоко и Матео Мусакио. Успехът е 72-и за \"Интер\" в шампионатните сблъсъци и общо 80-и над \"Милан\" във всички турнири. Дербито на Милано се игра за 223-и път в историята. В първото издание за сезона  \"Интер\" спечели с 1:0 . Тогава успехът на тима донесе Мауро Икарди, който в момента не играе. Благодарение на победата \"нерадзурите\" изпревариха градския си съперник и заеха третото място в подреждането. Тимът има 53 точки, с две повече от \"росонерите\". Още в третата минута \"Интер\" поведе с гол на Матиас Весино, който наказа грешка на вратаря Джанлуиджи Донарума, разписвайки се с глава. До повичката имаше много зрелищни моменти, но нови голове не паднаха. Ситуацията се повтори в началото на втората част, когато централният бранител Щефан Де Фрай вкара след подаване на Матео Политано, удвоявайки аванса на \"Интер\". Само шест минути по-късно \"Милан\" намали с гол на Бакайоко. Опорният халф вкара с глава след центрирнае на Хакан Чалханоглу, като беше изпуснат от защитата в черно-синьо. В рамките само на четири минути двата отбора избухнаха отново и между 67-ата и 71-ата паднаха нови два гола. Първо Наполитано си спечели дузпа след контакт с резервата Саму Кастийехо и от бялата точка Лаутаро Мартинес беше точен - 1:3. След това \"Милан\" намали резултата за втори път, като се разписа централният защитник Мусакио. Той се оказа непокрит след няколко грешки на бранителите в черно-синьо. До края на срещата се игра пред вратата на \"Интер\", като символичните домакини направиха всичко възможно да променят развоя на срещата. В последните минути реферът Марко Гуида първоначално изгони с директен червен картон резервата на \"Милан\" Андреа Конти, но после прегледа ситуацията с технологията за видеоповторения и отмени решението си, давайки само жълт картон за опасно влизане. В добавеното време \"Интер\" буквално оцеля, след като \"Милан\" имаше две отлично положения за гол. Първо Ханданович направи ефектно спасяване, а след това Данило Д’Амброзио изби от голлинията.", "date": "2019.03.17", "title": "\"Интер\" сломи \"Милан\" в зрелищното миланско дерби с пет гола"}
