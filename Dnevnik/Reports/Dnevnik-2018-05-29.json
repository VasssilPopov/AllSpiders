{"url": "https://www.dnevnik.bg/sport/2018/05/29/3186846_konstantin_papazov_omrazata_sreshtu_nas_ni_dade/", "text": "Треньорът на \"Левски Лукойл\" Константин Папазов прие с огромно вълнение  спечелването на шампионската титла в баскетболното първенство . Той заяви, че омразата срещу клуба е дала енергия на отбора. И добави, че това е титлата, спечелена с най-много български играчи в ерата на \"Лукойл\". \"С божията помощ спечелихме. В продължение на пет месеца всички, с изключение на няколко клуба, но три от основните клуба - през цялото време сееха омраза и завист към нас и всичко това, което те правиха, Господ им го върна. Защото, ако в три мача ние бяхме по-добрия отбор, то днес \"Балкан\" игра на гребена на емоцията, имаше един фантастичен Захариев, но видяхте един невероятен \"Левски\", който се върна от -15 точки и когато накрая съдбата беше в ръцете на Господ, той си каза тежката дума\", заяви Папазов пред БНТ. \"Няма такава на света като синята любов. Тези хора спасиха отбора 2015-а година и това е отборът на сърцето им и това е отборът, който носи титлите на \"Левски\". Който където иска да се припознава, няма значение. Ние не сме правили фалити, ние само сме направили нещо, за да го има баскетбола в София\", продължи треньорът. Папазов благодари на всички, дочакали своя миг. \"Мога да кажа, че работих с отбор, в който всички играчи преглътнаха егото си и съм убеден, че това е най-сладката титла за г-н (Валентин) Златев. Както съм убеден и че това е спечелената титла с най-много български минути\", добави той. Във финала \"Левски Лукойл\" се наложи с 3:1 победи срещу \"Балкан\".", "date": "2018.05.29", "title": "Константин Папазов: Омразата срещу нас ни даде енергия и с божията помощ спечелихме"}
{"url": "https://www.dnevnik.bg/bulgaria/2018/05/29/3186724_lozan_panov_ot_zakrilnica_na_grajdanite_durjavata_se/", "text": "Скъпи съмишленици в нашата битка за право и справедливост, Ще Ви призная, че досега винаги отклонявах предложенията да бъда номиниран за награди. Част от битката ми със суетата е да съзнавам, че това, което правя, е нормалното и затова съм там, където съм. Напълно разбираемо е, когато си заобиколен от управници, повечето от които са прегърнали властта, но са се отвърнали от Бог, нормалното да се отличава като изключение. Приех да бъде номиниран за тази награда заради Кристиан Таков – свободния човек, достоен за възхищение. Случи ни се да живеем във Липсата на справедливост води до липса на цел. Името на Кристиан винаги ще пръска светлина в мрака на апатията, защото мъдростта му ни показваше, че справедливостта не е само дума. Беше човек, свободен от оковите на користта, който никога не се страхуваше да заяви истината на висок глас. Според Кърт Вонегът \"светец е този, който се държи почтено в непочтено общество\". Кристиан беше нашият съвременен български светец, изключителен борец за справедливост, който си тръгна, без никога да потърси отплата за това, което дава. А заслужаваше такава, но изглежда, че съдбата на Божите пратеници винаги е мъченическа.  Когато преди три години на 135-ата годишнина на Върховния касационен съд (ВКС) си позволих за първи път публично остро да разкритикувам законодателните промени, които минираха отново съдебната реформа, до мен беше Кристиан. Днес ми се искаше да споделя с Вас, че съм постигнал нещо с това начинание. Целта ми бе да провокирам истински смислен професионален дебат, който да доведе до нови, по-смели стъпки от страна на законодателя. Това не само че не се случи, но в перверзното разбиране на политическия ни елит за договорни отношения между гражданин и държава, за законодателен процес, се стигна до истински законодателен разврат. Резултатът е, че Така държавата ни от закрилница на гражданите се превръща в тяхна мащеха. Искаше ми се днес да Ви съобщя, че след като разобличих публично преди важно гласуване по време на заседание на ВСС изпратения ми от министър-председателя есемес, съвкуплението между съдебната и изпълнителната власт се е ограничило. Вместо това ще трябва да Ви кажа, че , станаха още по-жестоки, пък който издържи.  Искаше ми се да споделя с Вас, че започваме да се връщаме към приличието, но вместо това ще трябва да Ви споделя как ме посрещаха преди заседание на Пленума на ВСС с окървавени агнешки главички, защото щях да попитам главния прокурор ходил ли е в офиса на политически деец, за да се среща с крупен бизнесмен. Поведението спрямо мен на всички отговорни фактори в държавата в казуса \"ЦУМ-гейт\", придружено с Пеевската пропаганда, бе много ясно послание към цялата магистратска общност: горко на всеки, който посмее да се противопостави и наруши омертата за недосегаемостта на главния прокурор. Искаше ми се да споделя с Вас добрата вест, че в скандала с \"гнилите ябълки\" в СГС, който разкри редица законови нарушения в най-големия окръжен съд на страната, някой понесе отговорност, но уви. От шест инициирани от мен дисциплинарни производства срещу ръководния състав на съда всички приключиха с хепиенд за участниците в \"Яневагейт\", с изключение на самата Янева, която получи осъдителна присъда, но по друг казус. В една такава ситуация напълно разбираемо е необичайното поведение на колегата  Милен Василев от Софийския апелативен съд , който при сблъсъка си с такава практика избра да разлепи в коридорите на съда заявление, в което публично обвини председателката на САС в действия със \"силен корупционен мирис\". Последващите събития доказаха, че колегата очевидно правилно е преценил, че няма смисъл да търси съдействието на компетентните органи. , като предизвиках проверка, но се опасявам, че му показах точно обратното. Искаше се ми се да Ви разкажа и за ключовата роля на медиите в битката за право и справедливост, тъй като те са тези, които са призвани да разкриват, че в нощта не всички котки са черни. Но не мога, защото същите медии щедро отразиха новините за магистратите, участвали в скандала \"Яневагейт\", които били изчистили имената си от моето набеждаване. В същото време горко на всеки почтен съдия, който откаже да обслужи интересите на собственика на тези медии. Затова на фона на пропагандата почтеността вече изглежда като истински подвиг, а не като нормално човешко поведение. Искаше ми се днес да Ви кажа, че България вече е свалена от европейската стена на срама за лошо правосъдие. Но, уви, истината е съвсем друга. Но за сметка на това продължава безкрайното говорене за съдебната реформа, Дълбоко порочен е стремежът на политиците да овладеят върховете на съдебната власт, тъй като добре съзнават, че независимата съдебна система е ключов фактор в борбата с корупцията. Свидетели сме как години наред управлението на самата съдебна система се осъществяваше от компрометирани и ниско легитимни Висши съдебни съвети. Желанието на политиците да наложат зависими хора на най-високите етажи всъщност цели да разтворят чадър над себе си и да отнемат тази възможност на противниците си. Само че съдебната система е така устроена, че не може да работи селективно – тя или работи, или не и това води до нейното блокиране. И накрая ще кажа, че Но, уви, и това няма да е истина. Но в моментите, в които се изправям срещу него, винаги си спомням думите на един мъдрец, който доскоро беше сред нас. Кристиан казваше, че ако прекалено много започне да се спира злото, то в акт на самозащита ще отвърне с някаква мярка. Именно мерките, които се вземат срещу мен и семейството ми, ме карат да вярвам, че съм ограничавал злото. Лошото е, както казваше Кристиан, че за неговото ограничаване са необходими непрестанни, ежедневни усилия, които освен неблагодарни може да се окажат и опасни. Зная, че и в бъдеще ще плащам цена за усилията си да спирам злото, но въпреки това вярвам, че борбата за справедливост много си струва и всеки от нас трябва да е готов да плати за нея своята цена. Почивай в мир, приятелю, ние ще продължим да следваме Пътя!", "date": "2018.05.29", "title": "Лозан Панов: От закрилница на гражданите държавата се превръща в тяхна мащеха"}
{"url": "https://www.dnevnik.bg/sviat/2018/05/29/3186657_zashto_sasht_i_ruanda_se_skaraha_zaradi_drehi_vtora/", "text": "Позицията на президента на САЩ за глобалната търговия \"Америка на първо място\" засегна Руанда посредством налагането на мита върху износа на дрехи от малката източноафриканска страна. Спорът се върти около един малко известен внос, на дрехи втора употреба, и твърдата воля на Руанда да не се отказва от борбата. Кога започна всичко? През март тази година САЩ дадоха на Руанда 60-дневно предизвестие, че ще анулират правото на страната, която няма излаз на море, да им продава дрехи без мита - статус, на който тя се радва в съответствие със Закона за растеж и възможности на Африка (Africa Growth and Opportunity Act - AGOA). AGOA е знаков американски търговски закон, предназначен за увеличаване на търговията и инвестициите в съответните африкански държави, като им осигурява безмитен достъп за 6500 изнасяни стоки. \"Решимостта на президента подчертава неговия ангажимент да прилага нашите търговски закони и да гарантира справедливостта на търговските ни отношения\", заяви тогава американският заместник-представител по търговията Си Джей Махоуни. Тези 60 дни изтекоха. Защо Руанда забрани вноса на дрехи втора употреба? Идеята е да бъде защитена зараждащата се текстилна промишленост. Много африкански страни някога са се отличавали с жизнеспособен текстилен сектор. Десетилетията на лошо управление, нестабилност и нараснала глобална конкуренция обаче взеха своя дан. Това може да се види в Гана, където изследване установи, че пазарната либерализация през 80-те години на ХХ век е довела до рязко намаляване на работните места в текстилната промишленост - от 25 000 души през 1977 г. до едва 5000 през 2000 година. Кения е имала половин милион текстилни работници преди две десетилетия. Днес броят им се измерва в десетки хиляди. Дрехите втора употреба са един фактор за почти пълния колапс на текстилната промишленост в Африка южно от Сахара. Западните дрехи масово производство са толкова евтини, че местните фабрики и самонаети шивачи са неконкурентоспособни. Според изследване на USAID, Агенцията на САЩ за международно развитие, на Източноафриканската общност (ИАО) през 2015 г. се е падал дял от близо 13% от глобалния внос на дрехи втора употреба, оценен на 274 милиона долара. Около 67% от населението на Източна Африка са си купили поне една дреха втора употреба, е установило проучването. Правителствата на източноафриканските страни твърдяха, че вътрешното търсене на дрехи местно производство е задушавано от евтиния внос втора ръка. И така, през 2015 г. държавите от ИАО обявиха, че ще забранят дрехите втора употреба от 2019 г. В случая с Руанда правителството обяви, че носенето на такива дрехи е унижение за народа на страната. Руанда повиши през 2016 г. митата върху вноса на дрехи втора употреба от 0.20 до 2.50 долара за килограм. Крайната цел е този внос постепенно да изчезне. Правителството се надява, че този ход ще помогне на местната текстилна промишленост и ще създаде над 25 000 работни места. Защо това обезпокои САЩ? Всичко започна, когато търговска организация в САЩ подаде жалба в офиса на американския търговски представител. Сдружението, наречено Асоциация на вторичните материали и рециклирания текстил (Secondary Materials and Recycled Textiles Association - SMRTA), заяви, че решението на Източноафриканската общност от 2016 г. за постепенно спиране на вноса на дрехи втора употреба ще причини \"значителни икономически затруднения\" на съответния американски сектор. То е изчислило, че забраната на дрехи втора употреба от страна на ИАО може да струва загубата на 40 000 работни места в САЩ и на 124 млн. долара пропуснат износ. Тези числа предизвикаха известно недоволство. Според агенция \"Ройтерс\" SMRTA не е направила публично достояние кои свои членове е включила в изследването с аргумента, че то съдържа поверителна частна информация. \"ИАО оспори голяма част от използваната от SMRTA статистика\", каза пред Би Би Си Грант Т. Харис, главен съветник на бившия президент на САЩ Барак Обама по африканските въпроси. До март 2017 г. американският търговски представител бе заплашил да извади от AGOA четири източноафрикански страни - Кения, Уганда, Танзания и Руанда. Защо Кения, Уганда и Танзания дадоха на заден ход? Заплахите се оказаха достатъчни, за да разубедят тези държави. В средата на миналата година Кения заяви, че ще спазва AGOA и се отказа от предложената забрана на дрехите втора употреба. Ползите на Кения от AGOA са значително по-големи, отколкото за Руанда: нейният износ за САЩ през 2017 г. е възлизал на близо 600 милиона долара срещу само 43 млн. долара за Руанда. Американският търговски представител обясни в прессъобщение защо Танзания и Уганда са капитулирали: \"Президентът (на САЩ) не анулира ползите за Танзания и Уганда, защото всяка от тях предприе стъпки за премахване на възпиращите мита върху вноса на носени дрехи и обувки и пое ангажимент да не налага постепенно забрана на тези стоки.\" Честно ли е това, което правят САЩ? И да, и не. САЩ имат пълното право в съответствие с AGOA да изискват от страните да премахват търговски бариери, което е и обявената цел на закона. \"Това обаче не прави решението правилно\", заяви Харис. \"По-общата цел на AGOA e да използва търговията за подкрепа на развитието, за икономически растеж\", се аргументира той. Харис добави, че САЩ осигуряват безмитен достъп до пазара си на много други страни, които са издигнали бариери за американски износ, включително Индия и Бразилия. \"Ако САЩ искат да заемат принципна позиция и да предприемат действия срещу всяка държава, която блокира тяхна стока, това ще е по-смислено.\" \"Възприемането на този конкретен подход към Руанда, която работи за превръщането си в страна със средни доходи, не е съвместима с по-общите цели на AGOA, въпреки че отговаря на буквата на закона\", обобщи Харис. Според него най-правилният път е бил администрацията на Тръмп да преговаря с Руанда, без да използва AGOA \"като тояга\". Как ще се отрази това на Руанда? Въпреки че САЩ не са най-големият пазар за руандийския износ, този ход може да навреди на страната, заяви пред Би Би Си Флори Лайзър, бивш американски помощник търговски представител за Африка. \"Посетих производствена мощност там... 150 жени шиеха чанти за Kate Spade специално за да влязат на американския пазар чрез AGOA\", разказа тя. Тези работни места може да са изложени на риск и е възможно митата да уплашат инвеститорите, искащи да се възползват от AGOA, предположи Лайзър. Президентът на Руанда Пол Кагаме изглежда склонен да пожертва икономическия растеж. \"Това е изборът, който трябва според нас трябва да направим. Що се отнася до мен, изборът е лесен, въпреки че може да има последици за нас\", каза той през 2017 година. \"Руанда и други страни в региона, които са част от AGOA, трябва да правят други неща - ние трябва да растем и да създаваме наши индустрии.\" Истинският печеливш в този спор ще бъде Китай, твърдят експерти. Китайският износ на евтина конфекция за Източна Африка възлиза на 1.2 млрд. долара според изследването на USAID. Тази сума далеч надхвърля стойността на вноса на дрехи втора употреба, които сега са купувани от най-бедните 40% от населението на Източна Африка. \"Това просто ще отвори по-голямо пазарно пространство (за Китай) и ще направи (страните от региона) по-зависими (от него)\", предупреди Харис. Той прогнозира, че \"хората, които си купуват дрехи (втора употреба), нямат средствата да си купят облекло местно производство, така че те ще се насочат към евтината конфекция от Китай\". Какво мислят руандийците за това? Някои руандийци не се вълнуват от твърдата политика на правителството си. Над 22 000 души са били заети в сектора с дрехите втора употреба в Руанда през 2016 г. и той е възлизал на 17 млн. долара. Тази екосистема изпитва затруднения след забраната, наложена от президента Кагаме. Мариам, която купува дрехи в столицата Кигали, каза пред Би Би Си, че на пазара за дрехи днес може да бъдат открити само \"китайски дрехи и те са много скъпи\". \"Разбирам, че Руанда има нужда да развива своя собствена промишленост, подкрепям кампанията \"Произведено в Руанда\", но тези индустрии все още ги няма. Справедливо би било, ако правителството разреши дрехите втора употреба заради бедните\", каза тя. Търговецът на дрехи втора употреба Рулинда Елмас заяви, че не е против плана за развиване на местни индустрии. Той обаче отбеляза, че \"засега те са малко, почти не съществуват\". Според него би било справедливо да разрешат конкуренцията на дрехите втора употреба, защото \"на хората трябва да бъде позволено да имат избор\". \"А за американските санкции мисля, че това е голям проблем, надвиснал над страната. Всички ще страдат\", предупреди той./ БТА", "date": "2018.05.29", "title": "Защо САЩ и Руанда се скараха заради дрехи втора употреба"}
{"url": "https://www.dnevnik.bg/politika/2018/05/29/3186714_korneliia_ninova_bulgariia_triabva_da_bude_posrednik/", "text": "Националният интерес на България като член на ЕС е да запази и развива отношенията си с Русия. Това заяви в интервю за \"Дневник\" лидерът на БСП Корнелия Нинова. \"България като член на ЕС може да бъде посредник или мост на отношенията между Европа и Русия, особено по време на европредседателството. Да не изреждам всички европейски и партийни лидери, които казват, че отношенията с Русия са им важни, стратегически. Ако някой от големите десни лидери в Европа каже, че Русия е важен партньор и трябва да съхраним отношенията си - това е правилно, национално отговорно, европейско. Когато БСП каже, че България може да бъде център на такова посредничество, това веднага става антиевропейско\", каза още Нинова. За нея не е притеснително, ако президентът Румен Радев реализира свой политически проект.", "date": "2018.05.29", "title": "Корнелия Нинова: България трябва да бъде посредник между Европа и Русия"}
{"url": "https://www.dnevnik.bg/evropa/regioni/2018/05/29/3186733_brjuksel_iska_da_prenasochi_evrofondove_ot_centralna/", "text": "Европейската комисия предложи увеличаване на средствата за Италия и други южни държави, засегнати от икономическата и мигрантската криза, и намаляване на фондовете за централните региони в блока, предаде \"Ройтерс\". Предложението на еврокомисията  за регионалното развитие и политиката на сближаване в ЕС след 2020 г. ще доведе до намаляване на т.нар. кохезионни фондове за централните държави, защото те отбелязват по-бърз растеж и са преодолели световната финансова криза по-добре в сравнение с останалите в блока.  За южните държави обаче ще има увеличение на кохезионните средства, които помагат за намаляване на разликата между бедните и богатите държави членки, заради нова методология, която взима предвид нивото на безработицата и приема на мигранти, а не само брутния вътрешен продукт, както бе досега. Предложението, което съдържа подробности за  обявените миналия месец планове  за многогодишния бюджет на ЕС, идва на фона на  политическата криза в Италия . Еврокомисията иска да намали фондовете за кохезия в бюджета за 2021-2027 г., което не се харесва на Полша и Унгария, защото те разчитат на евросредствата за силния си икономически растеж през последните години. \"Естествената последица от това да ставаш по-богат е постепенно намаляване на подкрепата по кохезионната политика. Това е факт и в крайна сметка е добър знак\", коментира еврокомисарят по регионалната политика Корина Крецу. От предложените 373 милиарда евро за кохезия за периода между 2021 и 2027 г. 72.7 милиарда са за Полша, което е най-големият дял сред държавите членки, но представлява намаление от 82.1 милиарда евро в сегашния седемгодишен план за Варшава. За Унгария регионалните средства ще намалеят до 20.2 милиарда от сегашните 23 милиарда. Еврофондовете за най-бедните региони в Италия ще бъдат увеличени до 43.4 милиарда евро от 35.1 милиарда. Испания също ще получи повече кохезионни средства - 38.3 милиарда от 31.2 милиарда евро, а Гърция - 21.6 милиарда от сегашните 17.3 милиарда. В следващите дни и седмици Еврокомисията ще публикува още подробни предложения за бъдещите разходи за сигурност, научни изследвания и други.", "date": "2018.05.29", "title": "Брюксел иска да пренасочи еврофондове от Централна към Южна Европа (допълнена)"}
{"url": "https://www.dnevnik.bg/evropa/regioni/2018/05/29/3186750_erokomisiiata_predlaga_s_10_poveche_sredstva_za/", "text": "Европейската комисия предлага бюджетът за политиката на сближаване (или кохезионната политика) за България да нарасне със 7.58% за периода 2021 - 2027 г.,  съобщи \"Капитал\" . Днес пресслужбата на еврокомисията обяви предложенията си за регионалното развитие и политиката на сближаване в ЕС след 2020 г. с посочени конкретни сумиза всяка страна. В настоящи цени за периода 2014 - 2020 г. България е предвидено да получи 8.099 млрд. евро от кохезионните фондове. За следващия период – 2021 - 2027 г., днес бяха предложени 10.082 млрд. евро. Според изчисленията на еврокомисията сумата в постоянни цени с база в 2018 г. се равнява на допълнителни почти 2 млрд. евро, но без да се смята инфлацията. Същото увеличение получава и Румъния. Повишение на средствата има и за Гърция, Италия и Испания със съответно 11, 9.7 и 8.7%, отбелязва \"Капитал\". С натрупаната инфлация за периода до 2018 г. сумата за България от сегашната рамка до края на 2020г. е 8.3 млрд. евро, а предвидените след това 10.082 млрд. евро според изчисленията на ЕК реално се равняват на 8.93 млрд. евро, обяснява \"Капитал\". Повече за начина, по който ще се отрази предложението върху разпределянето на средствата в ЕС, четете  тук . Предложенията по държави можете да видите тук:", "date": "2018.05.29", "title": "Еврокомисията предлага над 7.5% повече средства за България по кохезионната политика"}
{"url": "https://www.dnevnik.bg/bulgaria/2018/05/29/3186711_pravosudie_za_vseki_otlichi_obshtestvenici_i/", "text": "На дискусионен форум под наслов \"Върховенство на справедливостта и правосъдието\" гражданското сдружение \"Правосъдие за всеки\" раздаде признания за активност на общественици, журналисти, граждански активисти. В памет на покойния преподавател по право Кристиан Таков сдружението обяви признание за него под наслов \"За справедливост и право\". А учредената неотдавна фондация на името на доц. Кристиан Таков присъди първото си обявено \"Признание за битка за право и справедливост\" на председателя на Върховния касационен съд   Признанието връчи майката на Кристиан Таков г-жа Галя Йончева. В краткото си емоционално слово тя отбеляза припокриването на високи морални принципи у двамата юристи. В отговор Лозан Панов отбеляза, че за ограничаване на злото са необходими непрестанни, ежедневни усилия, които при всички случаи са неблагодарни, а може да се окажат и опасни. Обществен съвет към сдружение \"Правосъдие за всеки\" отличи с признания в 7 категории, включително за студентски статии на тема \"Съдебната реформа през погледа на младите\". Признание за преподавател по политология получи  от СУ \"Св. Климент Охридски\". С признания за личност с активна гражданска позиция и за колективна активна гражданска позиция са удостоени  и гражданско сдружение БОЕЦ. А адвокатът  , който е и председател на Пловдивската адвокатска колегия, получи приза за правозащитник. Конкретно бе посочено, че той е поел про боно защитата на бездомника от Пловдив, обвинен и осъден за подпалването на тютюневия склад. За първи път преди три години \"Правосъдие за всеки\" присъди признания за активност в полза на правото и справедливостта, по време на посещението на бившия министър на правосъдието на Румъния Моника Маковей. Този път кръгът на отличените е разширен. Четирима журналисти получиха признанието като знак за значението на журналистическите разследвания и анализи на медиите в битката за независима съдебна власт:  (сайта \"Биволъ\"),   (БНР),  и екип по проекта КТBfiles за книгата \"Държавата КТБ\" и (Медиапул) бяха единодушно отличени от обществения съвет. В дискусията, която последва, взеха участие много юристи - сред тях и председателят на Съюза на юристите в България Владислав Славов, общественици, блогъри, студенти и преподаватели.", "date": "2018.05.29", "title": "\"Правосъдие за всеки\" отличи общественици и журналисти за активност в полза на правото"}
{"url": "https://www.dnevnik.bg/politika/2018/05/29/3186735_radev_za_borisov_niakoi_tegli_karucata_kum_avtokraciia/", "text": "Президентът Румен Радев разкритикува премиера Бойко Борисов, че води държавата към автокрация, че търси неофициално контакти с Москва, а иначе обявява Русия за заплаха, че употребява европредседателството за политически пиар. В коментар на думите на Борисов, че е време двата коня да теглят каруцата в една посока, Радев каза в интервю за БТА, че диалог няма, и обяви, че не е бил канен на срещата на върха на европредседателството и че е научил, че премиерът ще ходи в Русия, от чужди държавници. \"Що се отнася до каруцата, считам, че някой тегли каруцата към автокрация, а аз съм убеден застъпник на демокрацията\", смята още държавният глава. Пример за това било обсебването на всички институции и медии. Президентът изградил доверие с Русия Ден преди заминаването на премиера Борисов и няколко министри от кабинета му за Москва президентът пожела на правителството да оползотвори доверието, което се изградило при неговото посещение в Русия. Държавният глава заяви, че основната цел на посещението му била възстановяване на доверието след десет години липса на диалог на най-високо равнище, три загробени стратегически проекта и силна обремененост от разрушителни политически декларации. Според него Москва има воля \"за изграждане на отношения на основата на равноправие и взаимно уважение\". \"Крайно време да преодолеем тази идеологизация и дори истеризация в отношението си към Русия и да престанем да губим, докато другите държат и се настаняват на пазарите ни, които ние отстъпихме сами\", смята държавният глава.  Президентът отхвърля твърденията за пренебрежително отношение по време на визитата в Русия и посочва, че подобен въпрос трябва да се насочи към правителството, което \"неофициално търси контакти с Москва, а официално я обяви за заплаха\". Според него доказателство, че срещата му с руския президент Владимир Путин не е била формална, била нейната продължителност - 3 часа, от които 40 минути на четири очи. За държавния глава газовият хъб \"Балкан\" е рационален проект, но гълта пари, без да има газ на него. АЕЦ \"Белене\" пък трябва да бъде построена, но при ясна правна рамка, без финансово обвързване и с минимален финансов риск за държавата, при доказана целесъобразност и - много важно, при надеждни механизми за контрол на ядрения риск. Европредседателството било политически пиар \"Прекалената употреба на европейското председателство за политически пиар някак си погасява европейската симпатия на българите\", смята още държавният глава. Според него правителството е трябвало да хвърли същата страст да решава проблемите на собствения си народ, каквато е хвърлило за работа за присъединяване на Западните Балкани към ЕС. По думите на държавния глава присъединяването към еврозоната е стратегическа цел за България много отдавна и ще гарантира страната да бъде в ядрото на европейските интеграционни процеси. Той обаче иска открито да се анализират рисковете в банковата ни система. За Радев случаят със сделката за ЧЕЗ бил открит. \"И съм убеден, че ако говорим за защита на държавния интерес, трябва да бъде установена истината и трябва да се потърси отговорност от определени хора\", смята държавният глава. ", "date": "2018.05.29", "title": "Радев за Борисов: Някой тегли каруцата към автокрация"}
{"url": "https://www.dnevnik.bg/bulgaria/2018/05/29/3186768_ima_realna_opasnost_voennovuzdushnite_sili_da_ne_mogat/", "text": "Съществува реална опасност през 2018 г. военновъздушните сили да не могат да изпълняват задачите по охрана на въздушното пространство на алианса, пише в Доклада за състоянието на отбраната и въоръжените сили за 2017 г., който беше изпратен от правителството в парламента днес. Причината за това, че системата за радиолокационна информация на Военновъздушните сили е в лошо състояние, често аварира и ремонтите на радиолокационните станции се извършва с резервни части осигурени \"чрез разкомплектоване и чрез преразпределение на обявени за излишни материални средства\". През миналата година с военни въздухоплавателни средства е имало 36 авиационни произшествия, от които един сериозен инцидент, като те са със 7 повече спрямо 2016 г. \"Приблизително   произведена през 80-те години на миналия век и на предела на назначения технически ресурс по време\", пише в доклада. Допуснати са и 6 авиационни инцидента с чуждестранни военни самолети, които са разследвани от страната оператор. \"Динамиката на средата на сигурност в Черноморския регион и появата на сериозни предизвикателства и заплахи наложиха прилагането на нови подходи и способи от страните - членки на алианса, за използване на дежурните сили и средства за осигуряване на въздушния суверенитет\", пише в доклада, без да се споменава, че \"динамиката\" е заради анексирането на Крим от Русия през 2014 г. В доклада се отчита, че с решение на Министерския съвет за първи път беше реализирана съвместна мисия по охрана на въздушното пространство на алианса със самолети и пилоти на Италия и продължи изпълнението на споразуменията за презгранични операции за охрана на въздушното пространство на алианса с Румъния и Гърция. Продължава работата по разработването на двустранно споразумение за презгранични операции по охрана на въздушното пространство на алианса с Турция, пише още в доклада. \"  и Общата политика за сигурност и отбрана на ЕС. Отделни задачи по мисия \"Отбрана\" и мисия \"Подкрепа на международния мир и сигурност\" се изпълняват с ограничения\", е оценката за състоянието на въоръжените сили. Това се дължи на недостатъчния бюджет, отпускан за отбрана като процент от БВП, нарастващата недокомплектованост с личен състав и лошото състояние на остарялото въоръжение и бойна техника. Въпреки поетия на срещата на върха на НАТО в Уелс ангажимент от България да се отделят 2% от БВП за отбрана през миналата година разходите за отбрана са били 1.27% от БВП. Друго от решенията на НАТО е 20% от общите разходи за отбрана към 2024 г. да се използват за придобиване на нови системи въоръжение и техника. Като \"капиталови разходи\" у нас се отчитат и разходите за основен ремонт на въоръжение, техника и инфраструктурни обекти и въпреки това те достигат 10.9% от парите за отбрана. Като абсолютна стойност за периода 2014-2017 г. разходите за отбрана са се увеличили общо със 162 630 419 лв., но не и в проценти от БВП, заради икономическия ръст.", "date": "2018.05.29", "title": "Има реална опасност военновъздушните сили да не могат да пазят небето"}
{"url": "https://www.dnevnik.bg/sviat/2018/05/29/3186498_kakvo_promeni_za_zapadnite_balkani_sreshtata_v_sofiia/", "text": "Срещата за Западните Балкани в София не беше замислена като \"разговор за разширяването\" независимо от очакванията, които първоначално породи  и които намаляха  непосредствено преди 17 май. На самия форум разговорът за свързаност и инвестиции беше ключов в онази част от дневния ред, която не бе засенчена от теми като  ядрената сделка с Иран . Българските власти  приветстваха  срещата като \"историческа\" и свидетелство за \"единството\" на европейските лидери, при което нямаше фалшиви обещания. В коментари в някои от страните от Западните Балкани обаче натежа усещането, че лидерите им ще си тръгнат с празни ръце, а и посланието на  френския президент  Еманюел Макрон допълнително охлади  ентусиазма . Вместо да поемат по ясен път, \"отношенията между ЕС и страните членки... и Западните Балкани навлязоха в спирала без ясна стратегия,\" обяснява Анди Добруши, изпълнителният директор на фондация \"Отворено общество\" в Албания. Това ли трябва да е равносметката от срещата в момент, когато стратегията на Брюксел декларативно искаше \"ангажимент\" на Балканите като  лекарство  срещу влиянието на  \"други страни\" ? Колко \"историческа\" беше тя, какво ще означава и какво ще промени в региона, преди обещанията за инвестиции и инфраструктура да бъдат изпълнени? И не на последно място, у кого е в момента \"топката на разширяването\" - Брюксел или Западните Балкани? Пробивът: разговорите и новият дневен ред Доволните от срещата в страните от Западните Балкани изтъкват, че тя е пробив след 15 г., в които подобен форум не се е състоял - последният път е на 21 юни 2003 г. в Солун. В  документа, приет тогава , обаче думите \"Западни Балкани\", \"членство\" и \"разширяване\" присъстват в текста, понякога дори в едно изречение. В сегашната декларация посланията бяха внимателно подбрани, за да гарантират подкрепа от всички европейски държави, и подобни термини липсваха - новият текст изглеждаше лишен от силния ангажимент на стария, въпреки че и през 2003 г. косовски представители (макар и не на независима държава) са на масата. \"Прави впечатление, че са пропуснати думите \"разширяване\", \"присъединяване\", \"членство\" и \"интеграция\",\" казва Николаос Цифакис от Центъра за европейски изследвания \"Вилфред Мартенс\", който оглавява Департамента за политология и международни отношения към Пелопонеския университет. Според него срещата и декларацията не са отговаряли на очакванията на западнобалканските лидери. \"Ако много се иска от мен да намеря добри новини, ще кажа, че присъединяването към ЕС на Западните Балкани отново е на дневен ред и има шанс то да остане в него известно време, имайки предвид, че вече е предвидено Хърватия да е домакин на следващата среща в 2020 г.\", казва още Цифакис. В Загреб впрочем беше и първата среща ЕС - Западни Балкани през ноември 2000 г. Нужни са по-големи усилия и от Европейския съюз, и от Западните Балкани след срещата, смята Мая Бобич от неправителствената организация \"Европейско движение\", която лобира за по-активна евроинтеграция. \"Успех е, че Балканите и ЕС седнаха на една маса 15 г. след разговорите в Солун и че по време на самото българско председателството разширяването беше важно в дневния ред. Ако обаче става въпрос какво получиха и за стремежите им за разширяване... положението не е толкова розово\", добавя тя. Бобич припомня, че в речта на Макрон всъщност нямаше нищо ново, нищо различно от стратегията, публикувана от еврокомисията. \"Тя обаче показа, че времето за разширяване не е обещаващо... европейската перспектива остава, но самата политика и регионът имат нужда не само от перспектива и обещания.\" Балканските страни трябва да си \"напишат домашното\", но биха могли да се предоставят още инструменти, които да помогнат да се ускори процесът в технически, политически и финансов смисъл, да се включи районът като \"бъдещи членки\" в стратегиите за индустрия, иновации и миграция например. Освен това \"регионът трябва да настигне ЕС, а икономическата и социалната пропаст е огромна\". \"Не са демократи по убеждение\" Ако в началото на февруари се говореше за възможността Сърбия и Черна гора да влязат в ЕС до 2025 г., разширяването се споменаваше все по-рядко във времето до срещата. Това повдигна въпроса дали Брюксел може действително да подтикне Западните Балкани към реформи, ако не им предложи членство в замяна. \"Отложената перспектива определено се отразява негативно както на разрешаването на двустранни въпроси, така и на прилагането на реформи. Вече можем да видим намаляващата обществена подкрепа, най-вече в Сърбия, където е едва около 50% \"за\" членство.\" Според нея фактът, че ангажиментът на ЕС към Западните Балкани продължава почти 2 десетилетия без кой знае какви резултати, е знак, че \"е нужна промяна и по-голяма отдаденост от ЕС\", макар съюзът сега да има и други проблеми. \"Ако перспективата е неясна, каквато е сега\", страните от региона имат много по-малък стимул да изпълняват ангажиментите си. \"Мисля, че ЕС държи спирачката на хода на реформите в Западните Балкани\", обяснява Николаос Цифакис. (Но) подронването на демокрацията в региона и стагнацията не трябва да се приписват само на ЕС. Да, ЕС се притеснява повече от по-спешните си проблеми и показва несклонност да интегрира бързо западнобалканските кандидати. Не бива обаче да омаловажаваме факта, че повечето западнобалкански лидери (с няколко изключения) не са реформатори или либерални демократи по убеждение.\" Според Анди Добруши, ако се вземе примерът за правосъдната реформа на Албания, отложената перспектива на страната ще се отрази на \"нагласите\" към ЕС, нов страната \"няма спор, че има само един път, който води към Европа - лишен от корупция и организирана престъпност и с върховенство на закона\", смята той. \"Това е добър момент Западните Балкани да покажат, че могат да изградят регион, освободен от миналото си, икономически жизнеспособен и със свързани (помежду си страни).\" \"Няколко нюанса зелено\" Единствената \"среща за разширяване\", която предстои, ще е на 28 юни. Тогава, макар и само като една от точките в дневния си ред, европейските лидери ще решат дали да започнат преговори за членство с Македония и Албания, както препоръча еврокомисията в докладите си тази година. При едната решението  зависи от спора за името с Гърция , а при другата - от разногласията, които съществуват в Европа за това как трябва да тече разширяването, смятат анализаторите. \"Няколко страни - членки на ЕС, са скептични за разширяването и Франция е само най-гръмогласната от тях\", казва Николаос Цифакис. \"Докато македонската кандидатура силно зависи от желанието на една страна членка - Гърция, другата - Албания, вижда съпротива от много (страни членки)\", смята Мая Бобич. Според нея нагласите в ЕС са по-положителни към Македония, но много зависи от спора за името. \"В крайна сметка по-добра политика на разширяване обслужва най-важните интереси на ЕС. Други актьори (в региона) далеч не предлагат колкото ЕС, но са активни и получават все повече влияние\", без да водят до по-голям икономически просперитет, добавя тя. Според Анди Добруши, \"независимо колко скептични се показват някои страни членки, трябва да се подчертае един важен факт - периодът допринесе не само за повишено внимание и фокус към Западните Балкани, но подхрани и диалог на различни нива. Зелена светлина може да дойде в няколко нюанса зелено през юни, но има достатъчно оптимизъм, че ще има светлина.\"", "date": "2018.05.29", "title": "Какво промени за Западните Балкани срещата в София"}
{"url": "https://www.dnevnik.bg/biznes/2018/05/29/3186769_firma_suzdadena_predi_mesec_objalva_poruchkata_za_400/", "text": "Дружество, създадено преди месец, е обжалвало обществената поръчка за доставка на 400 линейки, обявена от Министерството на здравеопазването, съобщи ведомството. Жалбата до Комисията за защита на конкуренцията е подадена от \"Вайнман Технолоджи\" ЕООД. Дружеството е регистрирано на 26 април с капитал 100 лв., показва справка, направена от ведомството в Търговския регистър. Така процедурата, обявена в края на март, спира за втори път след подадена жалба. Първата жалба не е била разгледана от Комисията за защита на конкуренцията поради невнесена държавна такса от жалбоподателя. Обществената поръчка за покупка на 400 броя линейки и е на стойност 48.7 млн. лв. Тя е част от по-голям инвестиционен проект за модернизация на системата за спешна медицинска помощ за над 163 млн. лв., който включва модернизация на 237 обекта от системата. Средствата са по оперативна програма \"Региони в растеж\" 2014-2020.", "date": "2018.05.29", "title": "Фирма, създадена преди месец, обжалва поръчката за 400 линейки"}
{"url": "https://www.dnevnik.bg/bulgaria/2018/05/29/3186744_vlastta_se_gotvi_da_se_prenese_s_nov_kompleks_suobshti/", "text": "До 3-4 години администрацията на изпълнителната власт може да се отдели в нов специален център, построен върху терен с площ от 30-35 дка. Предвидени са и нови сгради за съдебни нужди. Това се разбира от изказване на представляващия Висшия съдебен съвет Боян Магдалинчев по време на заседанието на съвета днес. По думите на Магдалинчев \"изпълнитeлнaтa влacт имa идeя дa cтpoи cпeциaлeн цeнтъp, ĸъдeтo дa ce изнece гoлямa чacт oт aдминиcтpaциятa\", като му било подхвърлено, че \"нямa дa e лoшo и cъдeбнaтa влacт дa oтдeли тaм eднo пeтнo oт няĸoлĸo дeĸapa\". Идеята още не била узряла, но се мисли новият административен център да бъде в района на между булевардите \"Г. M. Димитpoв\" и \"Чepни вpъx\". Това е  зона, която привлича сериозен инвеститорски интерес  за строителство на жилища и офис сгради в последните няколко години. В тази зона попадат столичните райони \"Витоша\", \"Кръстова вада\" и \"Лозенец\". Причините за интереса са бързите връзки с големи пътни артерии - Околовръстния път, \"Симеоновско шосе\", бул. \"Черни връх\" и бул. \"Тодор Каблешков\", по чиито пробив и разширение се работи, и бул. \"България\". Освен това в района има много незастроени терени, като е близък до планината Витоша. \"Haпълнo e възмoжнo в paмĸитe нa 3-4 гoдини идeятa дa ce peaлизиpa. Cтaвa дyмa зa cтpoитeлcтвo изцялo нa cъдeбни cгpaди зa cъдeбни нyжди\", казва още Магдалинчев. Потърсени от \"Дневник\", от пресцентъра на Министерския съвет казаха, че нямат информация за подобен проект, и препратиха към Министерството на регионалното развитие и благоустройството, което се разпорежда с държавното имущество. Оттам обаче също нямаха информация за подобен проект. Идеята за изграждане на  нов административен център в София  се появи за пръв път по време на правителството на тройната коалиция между БСП, НДСВ и ДПС. Тогава идеята е в района на 6-и километър по бул. \"Цариградско шосе\" върху специално отделени за целта 246 дка да се изгради \"правителствено сити\". След конкурс е избран проектант - френският архитект Доменик Перо, за което той получи 300 хил. евро. Общо вложените средства в проекта бяха 3.2 млн. лева. Той обаче не се разви повече, след като ГЕРБ спечели парламентарните избори през 2009 г. През 2012 г. правителството имаше план да премести  общо 20 звена на централната държавна администрация в различни градове в страната . Сред аргументите тогава бе мнението, че това ще съживи големите градове. Идеята също не се реализира.", "date": "2018.05.29", "title": "Според член на съдебния съвет властта се готви да се пренесе в нов комплекс"}
{"url": "https://www.dnevnik.bg/citat_na_deniia/2018/05/29/3186763_citat_na_denia_prekalenata_upotreba_na/", "text": "това заяви президентът Румен Радев в  интервю за БТА, публикувано ден преди заминаването на премиера Бойко Борисов  и министри за посещение в Москва и среща с руския президент Владимир Путин, в което критикува политиката на Борисов в различни сфери. В коментар за българското председателство на евросъюза държавният глава посочва, че България е показала способност да администрира процесите от европейския дневен ред. В същото време обаче подчертава, че има \"разминаване между фанфарния тон и реалните резултати, които преминаха изцяло в сферата на обещанията\". По думите му страните от Западните Балкани не са получили ясна перспектива за присъединяване, но за сметка на това вниманието е било насочено към фотосесия от посрещания, изпращания, колко европейски лидери ще седнат на една маса и много важно как точно ще се ръкуват, и което се превръща едва ли не в основен критерий за успеха на председателството. \"Ако трябва да обобщя това европейско председателство, смятам, че ако със същата страст, с която българското правителство се хвърли да работи за просперитета на народите от Западните Балкани, ако със същата страст правителството се хвърли да работи за собствения си народ, тогава ни очаква едно по-добро бъдеще. Стига, разбира се, ефективността да бъде на доста по-високо ниво от тази, демонстрирана за Западните Балкани\", казва Радев.", "date": "2018.05.29", "title": "Цитат на деня: Прекалената употреба на председателството за политически PR погасява европейската симпатия на българите"}
{"url": "https://www.dnevnik.bg/zelen/2018/05/29/3186770_spad_v_dela_na_mestata_s_otlichna_voda_za_kupane_ima_v/", "text": "Значителен спад в процента на места с отлично качеството на водата за къпане показват  данни  в публикувания днес годишен доклад на Европейската агенция за околна среда (ЕАОС), който подава проучванията си към Европейската комисия.  Проучването  е извършено през 2017 г.  За изминалата година отново Офицерският плаж във Варна е единственият плаж с лошо качество на водата за къпане в страната, се вижда на интерактивната  карта  на проучването.  По-малко от половината проверени места за къпане в страната са с отлично качество на водата – или 44%, за 2017 г. от проверени 95 места, се посочва  в доклада за България   на сайта на агенцията, публикуван непосредствено преди началото на летния сезон за 2018 г. През 2016 г. от проверените 94 места в Бъглария с отлично качество са били с 20 процентни пункта повече – или 64.9 процента. С добро качество на водата са били 45 места, или 47.4 процента от проверените обекти, а със задоволително 6 обекта, или 6.3 на сто. Канализацията – сред причините за замърсяването По време на проверките са направени изследвания за два типа бактерии: ешерихия коли и чревни ентерококи. Основни причинители на замърсявания за водите са били канализациите и отпадъци от животновъдна и земеделска дейност. Наводненията и обилните валежи могат да увеличат замърсяването в реки, езера и морета и да предизвикат преливане на канализации, се посочва в доклада.  Всички водоеми в Люксембург са отличници Люксембург, Австрия, Кипър, Гърция и Малта са държавите с най-добри водоеми за къпане. Там водните басейни с отлично качество на водата за къпане са над 95 процента. Начело е Люксембург, където от проверените 12 водоема всички са с отлично качество. В Малта близо 99 процента от всички водни басейни са с отлично качество през миналата година, в Кипър - 97.3 процента, а в Гърция - близо 96 процента - отлични данни за туристическия сектор. Данните в доклада се основават на проверки на качеството на водата в близо 22 000 речни, морски и езерни обекти в Европа, в това число Швейцария и Албания, които не са част от съюза. Качеството на водата за къпане в Европа се подобрява през последните години, отбелязват от агенцията.  В 30-те страни, обхванати от проучването, 85 процента от местата за къпане са получили отлична оценка, което е лек спад спрямо 2016 г. Това се дължи главно на летните дъждове, които са се отразили на резултатите от тестовете, обясняват експертите. Спрямо 2013 г. делът на отличните водоеми се е повишил с 3%. Всички обхванати места за къпане в Австрия, Белгия, Хърватия, Кипър, Гърция, Латвия, Люксембург, Малта, Румъния, Словения и Швейцария покриват минималните стандарти за качество. Франция, Италия и Испания: последни в класацията Около 1.4% - или 306 водоема, са били с лошо качество на водите за къпане, което създава риск от болести като диария. През 2016 г. броят им е бил 316. Страните с най-много на брой водни обекти за къпане, които не отговарят на стандартите на ЕС, през 2017 г. са Франция (80), Италия (79) и Испания (38). Страните с най-висок дял на водите за къпане, които не отговарят на стандартите на Европейския съюз, са Естония (7.4 процента), Ирландия (4.9 процента) и Великобритания (3.3 процента).", "date": "2018.05.29", "title": "Спад в дела на местата с отлична вода за къпане има в България"}
{"url": "https://www.dnevnik.bg/sport/2018/05/29/3186773_grigor_dimitrov_kato_gid_v_parij_purvo_vijte/", "text": "Знае ли Григор Димитров френски? А името на френския химн? Българският тенисист традиционно привлича вниманието и организаторите на турнирите, в които участва, полагат усилия да се възползват от това. В блиц интервю пред екипа на \"Ролан Гарос\" той каза няколко думи на френски, но не пожела да имитира френския акцент, \"за да не прояви неуважение\".  Димитров посочи и местата в Париж, които би препоръчал на своите приятели. На първо място той постави нощната гледка към Айфеловата кула. Той препоръчва разходка по \"Шан-з-Елизе\" и след това шофиране по кръговото движение около Триумфалната арка. В списъка му попадат още разходки в Монмартр и градините на столицата, както и посещение на Лувъра. Димитров  започна с победа участието си в турнира  и сега очаква мача си от втория кръг. Той  ще се изправи срещу американеца Джаред Доналдсън .", "date": "2018.05.29", "title": "Григор Димитров като гид в Париж: Първо вижте Айфеловата кула нощем (видео)"}
{"url": "https://www.dnevnik.bg/sport/2018/05/29/3186354_livurpul_privleche_fabinyo_ot_monako_za_45_mln_evro/", "text": "Ливърпул\" привлече полузащитника на \"Монако\" Фабиньо. Двата клуба са постигнали споразумение, а договорът на 24-годишния бразилец ще влезе в сила от 1 юли, съобщиха \"мърсисайдци\". По информация на Би Би Си \"Ливърпул\" ще плати 40 милиона евро за дефанзивния халф. С бонусите сумата може да нарасне до 45 милиона. \"Това е нещо, което винаги съм искал. \"Ливърпул\" е гигантски отбор. Наистина съм много развълнуван\", заяви Фабиньо. Бразилецът си тръгва от \"Монако\" след пет много силни години, в които изигра 230 мача и отбеляза 31 гола. Фабиньо записа доста мачове като десен краен бранител, но предпочитаната му позиция е в центъра на полузащитата. Привличането му в \"Ливърпул\" е сигурен знак, че Емре Джан си тръгва от \"Анфийлд\". Договорът на германския национал изтича това лято, а клубът не успя да го убеди да подпише нов. Очаква той да се присъедини към италианския шампион \"Ювентус\". \"Когато клуб от калибъра на \"Ливърпул\" поиска твоите услуги, не ти е необходимо много време да мислиш. Ще опитам да сътворя своя собствена история в този клуб. Надявам се да спечеля много трофеи\", каза още Фабиньо. Бразилецът е юноша на \"Флуминензе\", а през лятото на 2012 г. е привлечен в Европа от португалския \"Рио Аве\". Само месец по-късно полузащитникът преминава под наем в \"Реал\" (Мадрид). Там той играе предимно за втория отбор на белите - \"Кастия\", но успява да запише един мач и за първия тим. През лятото на 2013 г. \"Рио Аве\" преотстъпва Фабиньо в \"Монако\". Бразилецът прави страхотно впечатление с изявите си за \"монегаските\". След като изкарва още един сезон под наем, той подписва постоянен договор с клуба от княжеството. Фабиньо е второто сигурно ново попълнение на \"Ливърпул\". Още през август \"мърсисайдци\" договориха трансфера на Наби Кейта от \"Лайпциг\" срещу 48 милиона паунда (55 млн. евро).", "date": "2018.05.29", "title": "\"Ливърпул\" привлече Фабиньо от \"Монако\" за 45 млн. евро"}
{"url": "https://www.dnevnik.bg/razvlechenie/2018/05/29/3186005_panairut_na_knigata_zapochva_dnes_steatur/", "text": "Пролетният панаир на книгата ще започне днес на сцената на лятното кино пред Националния дворец на културата в София. В традиционното събитие, което тази година ще продължи до 3 юни, ще се включват над 80 издателства. Първото събитие от програмата на панаира от 17 часа - представяне на сцена от пиесата \"Изход\" на Йоана Мирчева. Произведението е победител в конкурса за нова пиеса на Нов български университет и е номинирана за \"Аскеeр\" за съвременна българска драматургия през 2018 година. Между павилионите ще има обособен кът за четене, където ще може да бъде видяна и изложбата \"Радост, тъга и надежда – 16 илюстрации за детски книги от български художници\", с куратор Антон Стайков. В нея са представени илюстрации от 16 български художници. Панаирът ще се проведе в парка пред НДК, откъм бул. \"Патриарх Евтимий\" и ще остане там до 19 часа в неделя. Междувременно читателите ще могат да се срещнат с Йордан Д. Радичков на премиерата на новия му сборник с разкази - \"Двеста линейки на час\", аплиниста Атанас Скатов за книгата \"Над 8000 метра. Анапурна, Дхаулагири, Макалу\" и други имена от съвременната българска литература като Ивинела Самуилова, Ангелина Александрова, Бистра Величкова, Йордан Д. Радичков, Владислав Христов.", "date": "2018.05.29", "title": "Панаирът на книгата започва днес с..пиеса"}
{"url": "https://www.dnevnik.bg/bulgaria/2018/05/29/3185726_sevlievo_moia_malka_nica_ili_za_komandirovkata_na_28/", "text": "В края на миналия месец, между 27 и 30 април, 28 севлиевски общинари са били командировани, \"за да обменят добри практики с представители на изпълнителната и на законодателната власт в Ница\". Делегацията е включвала 23 (от общо 28 общински съветници), четирима зам.-кметове и секретаря на общината. Но след завръщането им се разбра, че вместо до Ница, където са били командировани, те са посетили малкия, но скъп и престижен курорт Рокбрюн-кап-Мартен и са имали само една протоколна среща в първия ден след пристигането си, при това не с колегите им по ресорите, които представляват, а с един от зам.-кметовете на градчето. Това стана известно от няколко публикации в сайта на общината и местното електронно издание \"Севлиево онлайн\". Какво са правили членовете на делегацията на Френската ривиера в останалите два дни от посещението си – 29 и 30 април (събота и неделя), до този момент не е известно. Още на 27 април от пресслужбата на местната администрация в Ница информираха, че в програмата на кмета на града за този ден Подобен разговор не е бил предвиден и за следващите два почивни дни. Така подробности около командировката на общинарите можеха да бъдат научени едва след завръщането им на 30 април. Съветникът Явор Памукчиев (ГЕРБ), чието мнение по информация на \"Дневник\" е надделяло в спора с колегите му къде да бъдат обменени \"добрите практики\" - в Барселона или на Френската ривиера, отказа да разговаря. \"Аз си имам началник – председателя на общинския съвет Здравка Лалева. Тя също беше в делегацията, потърсете нея\", каза той. С извинението, че току-що се е прибира в Севлиево и все още оправя багажа си, Лалева трябваше да направи справка в документите от пътуването си, за да каже къде точно е била и с кого се е срещнала. Точно от този разговор се разбра, че тя и колегите й са били и че са имали само една среща със зам.-кмета на града Ришар Чокети малко след кацането си във Франция - в 11 ч. на 27 април. \"Ница е голяма община, обясни Лалева, надявам се, не сте очаквали да се срещнем с конгломерата. Срещата се състоя в петък, още при пристигането ни, защото в събота, знаете, общината не работи.\" Тя обаче е дала съвсем друго обяснение за причините, поради които кратката официална част на посещението се е състояла не в Ница, а в Рокбрюн–кап–Мартен пред журналистката Емилия Данкова от сайта \"Севлиево онлайн\". Според тази версия в деня на пристигането на севлиевската делегация в \"основната община Ница\" е имало събитие на високо ниво и по тази причина достъпът до сградата на кметството е бил ограничен. \"Хората казват, че ние търсим само почивката, което не е така, възнегодува Лалева в разговора си с \"Дневник\". Само от такъв тип община можем да научим нещо.\" После обясни, че срещата със зам.-кмета на Рокбрюн–кап–Мартен Ришар Чокети е била много полезна. \"Севлиево е един промишлен град, каза тя. А знаете, че е и което много години назад се работи – развитието на историческия туризъм, крепостта \"Хоталич\"...\" След това председателят на общинския съвет в Севлиево каза, че подробна информация за посещението ще бъде публикувана, след като данните от срещата с Ришар Чокети бъдат обработени. Тази процедура отне повече от седмица, след което на сайта на общината се появи любопитен текст. В него бе записано, че българската делегация се е запознала с културно-историческото наследство на региона и организацията на туристическите маршрути, че двете общини – Севлиево и Ница, са отчели намаляване на престъпността \"благодарение на осигуреното видеонаблюдение на всички ключови точки\", както и че Ришар Чокети получил картина – дело на севлиевски художник. Едно изречение в публикуваната информация обаче заслужава специално внимание. То гласи следното: \"Поддържането и подобряването на инфраструктурата е друг приоритет и в двете общини, за което бяха коментирани Според сайта на Европейската комисия Erasmus+ е програма, предназначена единствено \"за подкрепа на образованието, обучението, младежта и спорта в Европа\". Тоест \"Еразмус +\" няма нищо общо с изпълнението на инфраструктурни проекти. В края на миналата седмица кметът на Севлиево Иван Иванов не можеше да бъде открит на служебния си телефон. От разговора с него трябваше да се научи също дали при планирането на командировката до Ница е била направена предварителна уговорка за среща с кмета и служители в администрацията на Ница, както и дали подмяната на града като цел на командировката с Ракбрюн-кап-Мартен е станала с негова писмена заповед, каквито са изискванията на Наредбата за служебните командировки и специализации в чужбина. Секретарката на Иванов поиска телефон с обещание за обратна връзка. Но Още в началото на май \"Дневник\" изпрати до общинската администрация в Севлиево и въпроси колко е струвало пътуването, кой точно е участвал в респектиращата 28-членна делегация и в какъв размер са командировъчните, изплатени на пътувалите до Франция. От общината отказаха да съобщят имената и длъжността на участниците в делегацията, тъй като те представлявали лични данни. Според достъпната част от информацията на всеки от 28-те делегати са били изплатени командировъчни от около 68 лв. на ден, а освен това за самолетни билети, транспорт и хотелско настаняване са били похарчени малко над Точно толкова струва стандартната екскурзия до Ница, предлагана през сайта на туристическото дружество \"Бест травъл ейджънси\", което е организирало и пътуването. Екскурзията включва пристигане в 9.25 ч. местно време, панорамна обиколка на Ница, запознаване със забележителностите и свободно време. (Някъде тук вероятно е била вместена срещата със зам.-кмета на Рокбрюн-кап-Мартен.) За втория и третия ден, които за севлиевските общинари са били събота и неделя, са предвидени целодневни екскурзии до Монако и Монте Карло (с доплащане от 60 лв на човек при група от минимум 20 души), както и до Антиб и Кан. Обратният полет за България е в 9.55 на четвъртия ден. Дали \"работното пътуване\" на делегацията от Севлиево е преминало по този или друг по-делови план не е известно, тъй като според отговора на въпросите, зададени до администрацията, По тази причина в края на миналата седмица бяха изпратени и втора серия въпроси по Закона за достъп до обществена информация за предоставяне на копия от отчетите на комадированите. Според действащите наредби за служебните командировки пътните документи на общинските съветници се изготвят от кмета на общината, а тези на администрацията му - от председателя на общинския съвет. Иначе туристическата информация за Рокбрюн-кап-Мартен звучи интригуващо. Той се намира на около 40 км от Ница и само на 6 км от Монако и Монте Карло. Красивите заливи наоколо са били любимо място за романтични почивки на английската кралица Виктория, Коко Шанел, Грета Гарбо и Уинстън Чърчил, пише още в ревютата за курорта на Френската ривиера.", "date": "2018.05.29", "title": "Севлиево, моя малка Ница, или за командировката на 28 общинари (допълнена)"}
{"url": "https://www.dnevnik.bg/zelen/2018/05/29/3185926_velosustezani_baikandjii_v_aprlici_otkriva_letniia/", "text": "С велоеко състезанието \"Байканджии\" в Априлци откриват летния сезон за туризъм в местността Балакания, който обединява общините Троян, Априлци, Тетевен, Етрополе и Ботевград. То ще се проведе следващата събота и това ще е четвъртото издание на събитието. До края на май всеки желаещ може да се регистрира за участие  във фейсбук страницата на състезанието . И тази година надпреварата е \"свободна от пластмаса\".  За четвърта поредна година старт-финалът на състезанието ще бъде в квартал \"Острец\" на град Априлци, пояснява Данита Заричинова от \"Тур Клуб РеМарк\". \"Записването и раздаването на регистрационни номера започва на 1 юни от 18 ч. и продължава до 9 часа на 2 юни. В началото на лятото отново в тази местност предстоят интересни фестивали като Празникът на зетьовете в Етрополе, който се провежда на всеки три години – тази година той ще се проведе от 30 юни до 1 юли. На тези дати община Троян ще проведе рок академия, която ще бъде съчетана с посрещането на Джулая на Беклемето.  На 24 юни предстои празникът на Тетевенската саламура. Това е специалната рибена чорба, която се приготвя по местни рецепти и която посетителите ще могат да дегустират.", "date": "2018.05.29", "title": "Велосъстезание \"Байканджии\" в Априлци открива летния сезон в местността"}
{"url": "https://www.dnevnik.bg/detski_dnevnik/2018/05/29/3185934_predlojeniia_za_liatoto_na_decata/", "text": "Летен лагер на \"Био игри\" и \"Център по Забавна математика\" Занятията ще са в жк. Младост 1, ул. \"Димитър Доспевски\" 9 - в сградата на училище \"Куест\", което е оборудвано със светла и приветлива зала и всичко необходимо за децата. Мястото има собствен зелен двор и катерушки.  Лагерът  е предназначен за деца между 6 и 12 години. Продължителност: от 4 юни до 31 юли 2018 г., от 9 до 17ч. Максималният брой на участниците е 20, които ще бъдат разпределени в две групи спрямо възрастта им. Обяд: обедната ни почивка е един час. Всяко дете си носи вода и храна. Децата трябва да носят още шапка за слънце, връхна дреха, вода, храна. Програмата по дни можете да видите  тук . Умна ваканция в \"Музейко\" Разработена от образователните експерти и педагози на детския научен център, програмата е предназначена за деца между 7 и 11 години. Тя ще включва множество научни работилници, творчески ателиета, спортни дейности и игри на открито. Изборът е между три модула: целодневна ваканция на български език, полудневна ваканция на български език и полудневна ваканция на английски език. Заниманията се провеждат в демонстрационни кабинети и зали - специално създадени за обучителна дейност - от квалифицирани музейни експерти, които имат опит в работата с деца. Предвидени са много игри и почивки на открито в двора на музея. Програмата на всяка група е 5 дни – от понеделник до петък. Децата могат да участват и за ден, два или за по-дълъг период. Осигурени са минерална вода и чай, а храната е ангажимент на родителите. Занятията се провеждат от 9.30 до 16 ч. Необходими са: бележка от личния лекар за здравословното състояние на детето, предупреждение за алергии или други здравословни особености. Повече информация може да получите на тел. 02 931 80 18 или на  polytechnic@abv.bg . Местата са ограничени – групата се състои максимум от 20 деца. Плащането се извършва на място: ул. \"Опълченска\" 66 (от понеделник до събота между 9 и 16.30 ч.) или по банков път: Уни Кредит Булбанк; BIC: UNCRBGSF; IBAN: BG66UNCR96603119994210 ЦЕНИ: Пакетна цена за седмица – 120 лв. За еднодневно посещение – 35 лв. При записани 2 или повече деца от едно семейство – 20% отстъпка; За участниците в предишни ваканционни училища – цена 20 лв. на ден. За да се гарантира място е необходимо заплащането да се осъществи до 2 (два) работни дни след записването. 09:30 – 10:00 – Събиране на децата 10:00 – 11:00 – Да се запознаем – какво е това \"музей\" и как да се държим в него? 11:00 – 11:30 – Почивка и закуска. Игра на двора. 11:30 – 12:30 – Физиката в живота на човека 12:30 – 13:30 – Обяд и почивка. Игри на двора. 13:30 – 14:30 – Що е то \"енергия\"? – опити и демонстрации 14:30 – 15:00 – Почивка и закуска. Игра на двора. 15:00 – 16:00 – \"Страшно няма - укротяване на хартиена змия\" . 16:00 – 16:15 - Край на заниманията и взимане на децата от родителите 09:30 – 10:00 – Събиране на децата 10:00 – 11:00 – Да си направим собствена стенопеична камера 11:00 – 11:30 – Почивка и закуска. Игра на двора. 11:30 – 12:30 – Рисуване със светлина. 12:30 – 13:30 – Обяд и почивка. Игри на двора. 13:30 – 14:30 – Какво е химиограма? 14:30 – 15:00 – Почивка и закуска. Игра на двора. 15:00 – 16:00 – Сканография - \"снимки без фотоапарат\" 16:00 – 16:15 - Край на заниманията и взимане на децата от родителите 09:30 – 10:00 – Събиране на децата 10:00 – 11:00 – \"Като старите майстори\" - Арт работилница - 1 част. 11:00 – 11:30 – Почивка и закуска. Игра на двора. 11:30 – 12:30 – \"Като старите майстори\": Арт работилница - 2 част. 12:30 – 13:30 – Обяд и почивка. Игри на двора. 13:30 – 14:30 – Практическо ателие - \" Да си направим спектроскоп\" 14:30 – 15:00 – Почивка и закуска. Игра на двора. 15:00 – 16:00 – Интерференция +отражение +пречупването на светлината = игра със сапунени мехури. 16:00 – 16:15 - Край на заниманията и взимане на децата от родителите. 09:30 – 10:00 – Събиране на децата 10:00 – 11:00 – \"Човешките сетива\" 11:00 – 11:30 – Почивка и закуска. Игра на двора 11:30 – 12:30 – \"Детектив в музея\" 12:30 – 13:30 – Обяд и почивка. Игри на двора 13:30 – 14:30 – \"Мога да правя оригами\" 14:30 – 15:00 – Почивка и закуска. Игра на двора 15:00 – 16:00 – Приключения с пъзел 16:00 – 16:15 - Край на заниманията и взимане на децата от родителите 09:30 – 10:00 – Събиране на децата 10:00 – 11:00 – Красивата история на музиката 11:00 – 11:30 – Почивка и закуска. Игра на двора 11:30 – 12:30 – Главоблъсканици с танграми 12:30 – 13:30 – Обяд и почивка. Игри на двора 13:30 – 14:30 – Генерална репетиция за големия финал 14:30 – 15:00 – Почивка и закуска. Игра на двора 15:00 – 16:00 – Заключителен концерт и раздаване на специални дипломи Лятно музикално училище \"Мюзик Плей\"   Дванайсет седмици, дванайсет различни теми, посветени на музикалните инструменти, жанрове и стилове очакват деца от 5 до 12-годишна възраст всеки делничен ден от 9 до 14 часа в музикалната къща на \"Мюзик Плей\". В програмата са включени още занимания по Ритъм, Композитори, Ноти, Пеене, избор на два инструмента между пиано, арфа, цигулка, китара, блокфлейта, барабан, ксилофон, китара. Това музикално разнообразие се поднася с много усмивки, търпение и индивидуално внимание към всяко дете. Програмата е подходяща за деца, които никога не са се докосвали до музиката, както и за такива с начална музикална подготовка. През цялото лято с малките ученици ще бъде екипът от преподаватели на \"Мюзик Плей\". Той се състои от млади професионалисти, които са активни музиканти и имат за цел да вдъхновяват и стимулират музикалното и личностно развитие на децата. Записалите се до 1 юни получават 20% намаление от таксата, а повече информация ще намерите  тук . За повече информация и записване: Сребрина Минева, 0896616460,  info@musicplay.eu Детски палатков лагер в Русе  По проекта на Сдружение с обществено полезна дейност \"Здравец\" 140 деца от 7 до 11 години ще могат да посетят безплатно тридневен палатков лагер в района на хижа \"Здравец\". Лагерът ще се проведе от 6 юни до 4 юли 2018 година. Участниците ще имат възможност да се включат в излети, по време на които ще получат повече знания за релефа, скалните образования, растителните и животински видове. В програмата са предвидени и практически занимания. Темите са: 1. Индивидуални средства за дихателна защита - изработване на лична предпазна маска от марля и памук. 2. Предпазване от химически отрови - разтвор на лимонена киселина неутрализира замърсяване с амоняк; разтвор на сода бикарбонат неутрализира замърсявания с хлор. Изработване на разтворите и нанасянето им върху маските изработени от децата. Демонстрации и на противогаз и други маски и предпазни средства. 3. Пожарогасене с различни средства. Как палим и гасим огън на открито. Приготвяне на мястото за огън и ограждането му с камъни; подветрена страна и безопасност, гасене с различни средства - вода, пожарогасител, лопата и пръст. 4. Запазване на самообладание и поведение при критични ситуации. Отговорността ни да сме спокойни и целенасочени и действаме разумно и фокусирано при заплаха. За повече информация и записване -  страницата на организаторите в социалната мрежа \"Фейсбук\" .", "date": "2018.05.29", "title": "Предложения за лятото на децата"}
{"url": "https://www.dnevnik.bg/sviat/2018/05/29/3186123_jenata_triabva_da_turpi_i_da_mulchi/", "text": "От девет години Агиме излежава присъда в женския затвор в Прищина. Тя е  убила мъжа си . Бракът ѝ продължил само една година. Година на мъчения и болка. Съпругът ѝ постоянно пиел и я биел. Веднъж ѝ счупил ръката. \"Колко пъти съм ходила в полицията. Един път дори с пистолета, който беше купил, за да ме убие, както казваше мъжът ми\", разказва жената. \"Чувствах се застрашена, но полицаите не предприемаха нищо. Не помня имената им, но си спомням лицата им. Един от тях ми каза: \" Ако беше моя жена , нямаше да имаш шанс да дойдеш тук, защото щях да те убия с този пистолет\". Когато чуеш подобни думи от устата на полицай, разбираш, че си безсилна. Не ти се живее и губиш вяра в каквото и да било.\" Агиме напуснала мъжа си, но той продължил да я заплашва. Един ден била толкова уплашена, че решила да скрие кухненския нож под дрехите си. В същия този ден тя и съпругът ѝ се скарали на улицата. Продължили да спорят и в автомобила на съпруга ѝ, където кавгата ескалирала. Агиме се качила в колата, само защото и собственият ѝ брат бил вътре. Той искал да посредничи, но мъжът ѝ продължил да я  обижда и заплашва . Изведнъж Агиме го пронизала. Дори не се опитала да избяга. 12 години затвор! Малко по-късно тя е осъдена на 12 години  затвор за убийство . Съдът не взема предвид обстоятелствата, довели до убийството. Съдиите не обръщат внимание и на факта, че цяла година никой не ѝ е помогнал. \"12 години затвор са тежка присъда, имайки предвид, че по време на брака бях подложена на насилие. Не е едно и също да убиеш някого при самозащита, след като полицията не ти е помогнала, и преднамерено да убиеш някого от ревност. Честно казано, не вярвам в справедливостта в Косово. Изобщо не вярвам\", казва днес Агиме. Тя е от едно село на около един час път от Прищина. Жителите му държат на традициите си. А една от тях гласи: мъжете имат думата. Много от местните още си спомнят убийството. След убийството братът на Агиме години наред живеел в страх - заради т.нар. канун, средновековния закон за кръвното отмъщение, който почива на принципа \"зъб за зъб, око за око\". Според разпространените схващания, убийството на член от семейството може да бъде отмъстено с убийство на човек от враждуващото семейство. Допреди няколко седмици братът на Агиме не би разговарял с журналисти. Било твърде опасно. Но сега семействата са се помирили. \"Бяхме съсипани. Не бяхме очаквали подобно нещо. Никой не можеше да си го представи. Не искахме да се случва точно на нас. Но в живота може да се случи всичко\", казва той. Жената - човек втора класа Да, на жените в Косово действително може да се случи всичко. Защото в това патриархално общество жените много често са третирани като  хора втора класа  и нямат същите права. \"Ние искаме жените да получат същите права. Но жената трябва да знае, че ми принадлежи. Само на мен и на никого другиго. Трябва да сме наясно по този въпрос\", казва един минувач в селото на Агиме. В конституцията на Косово е записано, че правораздаването трябва да се ориентира по международните човешки права. Тъй като обаче Косово и до днес не е международно признато, Европейският съд за човешките права в Страсбург не се занимава със случаите на насилие над жени. Хилми Яшари, омбудсман на Косово, казва, че Косово е нещо като черна дупка на Балканите. \"Това е единствената страна в Европа, чиито граждани не могат да се обърнат към Европейския съд за човешки права, когато държавните органи са виновни за нарушаването на човешките права\", обяснява той. Агиме вярва, че всичко това нямаше да се случи, ако полицията ѝ беше помогнала. Тя е в затвора от девет години. Сега е на 30. След като излезе на свобода иска да замине в чужбина. Казва, че в Косово няма бъдеще. \"Искам да живея щастливо, когато изляза оттук. Искам семейство като всяка жена. Искам да стана майка. Майка, която обича детето си.\"", "date": "2018.05.29", "title": "\"Жената трябва да търпи и да мълчи\""}
{"url": "https://www.dnevnik.bg/sviat/2018/05/29/3186055_libiiskite_supernici_zapochvat_trudni_pregovori_v_parij/", "text": "Либийските съперници ще се срещнат във вторник в Париж, за да договорят политическа пътна карта, която да реши спорните въпроси и да проправи пътя към  подкрепени от ООН избори  тази година. Специалният представител на ООН Гасан Саламе е начело на поредното усилие за обединяване и стабилизиране на Либия, седем години след въстанието, при което бе свален и убит Муамар Кадафи. На 21 май Саламе каза пред Съвета за сигурност на ООН, че се е отказал да преработи на практика блокираното мирно споразумение от 2015 г. и вместо това се е съсредоточил върху провеждане на избори тази година. \"Когато изработим пътна карта, ще набележим ангажиментите на всички страни и следващите стъпки\", каза френски президентски съветник на брифинг за журналисти. \"Условията на мисията на Саламе ще са по-ясни\". Поканени са министър-председателят Файез Сарадж (който ръководи признатото от ООН правителство в Триполи - бел. ред.), командирът от Източна Либия Халифа Хафтар, Агила Салех - председател на източната Камара на представителите, и Халед ал Мишри - председател на Върховния държавен съвет. При президента Еманюел Макрон Франция се опитва да играе по-голяма роля в убеждаване на либийските фракции да сложат край на размириците, които позволиха на ислямистките бойци да се укрепят, а на трафикантите на хора да действат необезпокоявано. Срещата в Париж ще насърчи страните да приемат бързо нужните разпореждания за организиране на избори тази година. Проект на необвързващата политическа с който разполага \"Ройтерс\", включва призив за незабавно обединяване на централната банка и ангажимент да се подкрепи създаването на национална армия. В документа се изразява и съгласие за провеждането до три месеца на политическа конференция с участието на всички страни в конфликта. Анализаторите се отнасят предпазливо към тази инициатива. \"Либия е корумпирана, раздробена страна, която предлага много \"награди\" на участниците, склонни да избягват политическия компромис за сметка на грубата сила\", каза Джалел Харчауи, сътрудник на \"Норт Африка риск кънсълтинг\", и добавя, че някои може да се почувстват окуражени, след като получат международна легитимност. \"Други ще се почувстват изключени и изкушени да извършват нападения и да завладяват територия\". Проектът заплашва с международни санкции онези, които пречат на споразумението или оспорват резултата от изборите. Предишни опити за мирни сделки в Либия често са били проваляни от вътрешни спорове между съперничещите си въоръжени групи в страната и от различните държави, подкрепящи местните играчи. В конференцията ще участват 19 държави и четири международни организации, сред които държави с влияние на терен като Египет, Италия, Катар, Турция и ОАЕ.\"Ако всички се съгласят, това ще е стъпка напред. Идеята е като се има предвид, че ако техните поддръжници им кажат да приемат, те няма да имат избор\", каза европейски дипломат. \"Това донякъде е вярно, но съществува и вътрешнолибийска динамика, която трябва да се вземе под внимание, каза европейски дипломат. Срещата се провежда почти година след като на преговори, председателствани вече от Макрон, Серадж и Хафтар обещаха примирие при определени условия и подготовка на избори.  Тогава Макрон беше критикуван , че не се е допитал нито до ООН, нито до партньорите. \"Франция едва ли ще повлияе на това как страните се държат на терен\", каза Харчаури и добави, че предишни санкции и заплахи не са оказали видимо въздействие върху поведението на главните действащи лица на място./БТА", "date": "2018.05.29", "title": "Либийските съперници започват трудни преговори в Париж"}
{"url": "https://www.dnevnik.bg/sport/2018/05/29/3186390_kris_frum_-_protivorechiviiat_shampion_koito_vleze_v/", "text": "Един от най-великите обрати в историята на колоезденето или най-съвършено прикритата схема за използване на допинг в спорта. Между тези две противоположни мнения се разделят впечатленията след  историческия триумф на Крис Фрум в 101-ото издание на Обиколката на Италия . Първата голяма триседмична обиколка за годината завърши в неделя и след края си повдигна повече въпроси, вместо да даде отговори. Битката на шосетата продължи близо 3600 километра и 21 етапа, но постоянните обрати накараха скептиците да се съмняват във всичко. Крис Фрум беше едновременно предварителен фаворит и човек, който беше призован дори да не се явява на старта. Заради пробата, която го уличи в  повишено количество на салбутамол след миналогодишната \"Вуелта Испания\" , британецът е с неизяснен статут. Той още изчаква решение на Трибунала на Международния колоездачен съюз (UCI), но реално не е уличен с допинг, което му позволи да застане на старт в Джирото. На преден план в състезанието обаче остана мистерията, която за пореден път обви успеха на отбора му \"Скай\". Откази от даване на конкретни отговори, повтаряне на една и съща мантра и обрат, какъвто е виждан много рядко, все неща, които не оставиха публиката безучастна. За колоездачът на \"Скай\" се твърди, че е най-тестваният спортист в последните няколко години. Също така наравно с успехите си на шосето британецът е изправен и пред безпрецендентно медийно внимание при всяка своя победа. Заради сянката на Ланс Армстронг, която тегне над спорта, колоездачният свят все още не може или не иска да приеме Крис Фрум напълно въпреки тоталната му доминация в последните пет години и невероятните му успехи. Има ли обяснение необяснимото За 21 дни Крис Фрум премина през коренно различни състояния – беше в догонваща позиция за пръв път в кариерата си и дори отписан. Всичко започна далеч преди Джирото с огромното напрежение, което се струпа върху Фрум. През зимата той избяга от шума в Европа заради разследването след случая със салбутамола и реши да се готви сам в Южна Африка. В началото на сезона не успя да завърши по-напред от четвърто място, а всичко продължи още по-зле с падане при разузнаването на трасето преди пролога на Джирото в Йерусалим. След първият етап Фрум изоставаше с 37 секунди от Том Дюмулен, докато в края на първата седмица пасивът му от розовата фланелка Саймън Йейтс вече беше 2.27 минути и той беше извън Топ 10. Странното Джиро за британеца продължи с трупане на загуби и дори съживяването и  прекрасната победа на височината Монте Дзонколан  не му свърши много работа. Преди последния почивен ден в състезанието Фрум беше седми на 4.52 след Йейтс и не се виждаше как може да стигне дори до подиум. Британецът дори беше призован от бивши колоездачи да слезе от велосипеда, за да си почине и да пренасочи подготовката си към Обиколката на Франция през юли. От \"Скай\" обаче бяха твърди: \"Чакаме третата седмица, в нея Фрум ще се подобри\". Дали заради това или заради възможността Джирото да бъде последната му обиколка за дълго време (има шанс да бъде наказан – бел.ред.), Фрум остана в състезанието. Часовникът в 16-ия етап му позволи да стопи почти минути и да прескочи напред с три позиции. Обратът започна в 18-ия етап, когато заедно с Том Дюмулен спечелиха още 28 секунди на Йейтс. Тогава холандецът и шампион от миналата година изглеждаше като фаворит, защото се доближи точно на 28 секунди от розовото трико, а Фрум просто се очертаваше като претендент за подиума. И тогава дойде  епичният 19-и етап, който обърна състезанието с главата надолу . Розовата фланелка започна да страда почти 90 километра преди финала, а Фрум атакува абсолютно сам 80 преди финалната линия. Преодоля митичната височина Коле деле Финестре и финишира с 3.23 минути пред най-близкия си преследвач Дюмулен, за да облече за пръв път в кариерата си розовото трико. \"Това е невероятно. Никога не съм виждал нещо подобно и затова не знам как да го обясня. Това съживяване повдига много въпроси\", каза бившият колоездач Филипа Йорк. Поведението на Фрум в третата седмица беше сравнено с възкръсване, а мненията останаха много разнопосочни. Накрая дори и съперниците му се обединиха около мнението, че той е бил най-силен. Самата му атака в 19-ия етап пък преобърна представите и пренаписа учебниците за тактика в съвременното колоездене. Тя върна любителите на колоезденето към 40-те и 50-те години, когато подобни атаки са правени. \"Обяснението, което дадоха от \"Скай\" за тоталната промяна във формата на своя лидер е с преследването на дубъл Джиро-Тур през 2018 г. Нещо, което е непостижимо вече 20 години и много трудно. Точно заради това от \"Скай\" твърдят, че са искали Фрум да навлезе във форма постепенно. Хамелеонът Фрум и мястото му сред великите \"Той постигна огромна част от тази победа със сърце. Това стана, защото той е шампион и го показа с карането си. Наистина направеното от него е легендарно\", така великият колоездач Еди Меркс описа победата на Фрум. Спортната библия \"Гадзета дело Спорт\" пък го нарече император, а Фрум беше описан и като хамелеон. Хамелеон, защото в рамките на 10 месеца спечели трите големи обиколки и смени цветовете – от жълтата фланелка в Тура, през червената във Вуелта до розовото в Джирото. Успехът му в Италия го нареди до  Меркс и Бернар Ино , които са другите двама, държали едновременно и трите големи фланелки. За последно това направи французинът Бернар Ино, който триуфмира в Тура и Джирото през 1982 г. и във Вуелтата през 1983 г. Само още един състезател в цялата история на колоезденето има подобно постижение - Еди Меркс. Легендарният белгиец печели четири поредни големи обиколки през 1972 и 1973 г. - два пъти Джирото и по веднъж Тура и Вуелтата. Преди началото на Джирото директорът на обиколката Мауро Вени се опита да привлече британеца с думите, че той ще е велик, само ако спечели и розовата фланелка. Фрум го направи и вече е един от седмината с победи и в трите триседмични обиколки. Британецът има шест победи (четири Тура, по една Вуелта и Джиро). Повече от него имат само Алберто Контадор (7), Мигел Индурайн (7), Фаусти Копи (7), Жак Анкетил (8), Ино (10) и Меркс (11), а Винченцо Нибали е с четири. Освен великолепните си постижения в последните години Фрум показа, че се развива и започва да печели по все по-различен начин. След като в началото на кариерата си Фрум разчиташе основно на много силния отбор на \"Скай\", който доминираше в обиколките и ги \"затваряше\" тактически, в последните години лидерът им се справя и сам. През 2016 г. в Тура трупаше време в етапи със страничен вятър, спускания и дори равнинни финали, в тазгодишното Джиро показа нова страна от себе си. \"Няма съмнение, че Крис е сред великите колоездачи и най-добрият многоетапник на своето поколение. Той е много силен, може би най-твърдият характер, когото познавам. Не се остави да бъде пречупен нито заради шума в медиите, нито заради проблемите си в състезанието, беше уверен в себе си\", каза шефът на \"Скай\" сър Дейвид Брейлсфорд. Какво ще се случи с титлите на Фрум Поне засега Фрум е носител и на трите титли, но ще чака решението на Трибунала на UCI, за да знае със сигурност колко от неговите победи ще се зачитат. От пробата, която е взета след 18-ия етап на Вуелтата изминаха близо девет месеца, но UCI и Световната антидопингова агенция (WADA) не дават никаква информация по случая. Фрум може да попадне в ситуацията на Алберто Контадор , който спечели през 2011 г., но заради пробата си в Тур дьо Франс година по-рано остана без титлата. Засега директорът на Джирото Мауро Вени твърди, че това няма да стане. Резултатът на Фрум няма да пострада, дори UCI да го накаже, защото наказанието му ще важи за Вуелта, не за Джирото. Така че не виждам какво има да обсъждаме\", каза Вени многократно преди и по време на Джирото. Италианецът дори твърди, че е получил уверение от UCI, но от съюза не казаха нищо. Поведението на  новия президент Давид Лапартиен  дори беше странно, като той избягва Фрум и отбора на \"Скай\". Французинът посети два етапа, като при първия се снима с розовата фланелка Саймън Йейтс, но избегна Фрум. На финала в Рим посети други отбори, но дори не намеси за нужно да поздрави крайния победител. Лапартиен говори само пред медиите и обясни, че казусът с Фрум няма да се разреши преди Тур дьо Франс. Това поставя британеца в неизгодна ситуация, след като той иска бързо решение, каквото и да е то, защото планира да е във Франция. \"Имам чиста съвест. Не се интересувам какво пишат и казват хората, защото имам повече информация от тях за тази проба. Ако те имаха същата информация като мен щяха да говорят по друг начин. Не се съмнявам, че резултатът ми ще остане\", каза Фрум след края на Джирото. Според една от версиите той може да бъде наказан с шест месеца със задна дата, при което ще изгуби титлата си от Обиколката на Испания. Другите възможности са за санкция от девет месеца или година, при което ще се раздели и с Джирото. \"Аз давам повече данни от всички други колоездачи, тестват ме постоянно, не знам какво очакват че крия\", каза Фрум. Неговите противници на шосето и извън него обаче напомниха, че случайно или не системата, която дава данни в реално време за колоездачите Velon, не отчете ватовата мощ на Фрум в епичния 19-и етап и показа само скоростта му. Британецът е обвиняван и че крие състезателното си тегло. \"Следващата цел за мен е Тура. Вярвам, че ще бъда на старта, ще се подготвя максимално добре и ще отида да защитавам титлата си. Вярвам, че мога да спечеля, защото тази година има още една допълнителна седмица между двете състезания, което означава по-голям шанс за възстановяване\", каза Фрум. Самото му участие в Тура обаче не е ясно, след като организаторът на състезанието  ASO обяви, че може и да не го допусне до старт .", "date": "2018.05.29", "title": "Крис Фрум - противоречивият шампион, който влезе в историята на колоезденето"}
{"url": "https://www.dnevnik.bg/razvlechenie/2018/05/29/3186278_biznes_na_hapki/", "text": "Red Devil За Александър Ковачев, собственик на компанията Red Devil, събитийният кетъринг започва там, където свършват ресторантите. Не става дума само за капацитет при броя гости, но и при идеите и тяхното реализиране. Кулинарията за него е \"най-изкуството\", защото единствено може да ангажира всички човешки сетива; практикува се от най-много творци, практически всеки; удовлетворява и нужди от първа необходимост; и за да се достигне капацитет, е необходим интердисциплинарен подход. Последното събеседникът ни счита за сериозна тенденция в съвременната събитийност. \"Съществуват огромни мероприятия, чиято единствена случка е кулинарията в синергия с много други изкуства и наука, например работите на Charles Kaisin и Sublimotion на Paco Roncero. В България такива проекти не са реализирани по ред причини, единствено преди близо 10 години голяма цигарена компания покани проект на Supper Club Amsterdam и до днес това е най-комплексното, авангардното и истинско събитие, правено в България. Много организатори се заблуждават, че декор, артист от чужбина и храна (често без изобщо да имат връзка помежду си) създават събитие, това не е така.\" За Red Devil големият пробив идва през 2007 г., след прекарани няколко седмици в ресторанта El Bulli, както и в кетъринг компанията, която съществува тогава. Там разбират, че стойностният продукт е хибрид от множество фактори. \"Съвременният потребител е много компетентен и презадоволен, както и хиперинформиран. За да направиш впечатление, не е достатъчно да предложиш вкусна храна, защото такава има на много места, важното е да го предизвикаш, важното е да усети преживяване и ако преди време беше достатъчно да се създаде анимация пред гостите, сега самите гости участват в нея и я развиват.\" Според Александър много хора имат познания за храната и биха могли да създадат един истински кулинарен jam session на събитие. Разказва ни, че в последно време се наблюдава деформализиране на храната и модерни трактовки на познати концепции, което допада на гостите. Актуални са и творческите интерпретации върху структурата и текстурата на храната и напитките, например линията \"нано bar&dinner\" на Red Devil, която комбинира храна със сферифицирани коктейли във формат на една хапка. Акцентира върху търсенето на различни хранителни практики - веган, палео, високомазнинна и др., внимание към произхода на продуктите и разработките с ендемични видове храни и рецепти - зелено сирене, кисело мляко, чубрица и др. Rene Разговора с Ася Станимирова, управляващ партньор в Rene, тръгва от предисторията на кетъринг услугите им, която започва с двама 19-годишни съдружници, първото им бизнес начинание – пицария – през 1991 г. и множество заведения, част от които и днес са в гурме групата, която управляват. Анализът им за първите осем заведения, които създават в началото, показва, че успехът им е толкова голям и \"нереален\", че те се оказват неустойчиви. Обмислят в какво да превърнат 6-годишния си опит до момента и решават, че искат да изграждат хоризонтална структура, а не верига заведения. Места с различна концепция и индивидуалност. На тази основа решават да стъпи и кетъринг услугата, която предлагат. За най-близък до нас географски, истински, световен топ играч определя DO & CO Виена, които притежават седем ресторанта и сладкарница. \"Когато преди 10 години отидоха в Мюнхен, за да навлязат на пазара там, те първо взеха ресторант и стъпиха на пазара. Легитимираха се кои са. Ресторантът взе една звезда Мишлен. След това екипът им се заяви и като предоставящ кетъринг.\" Съвсем осъзнато поставят фокуса си върху храната, с желание да могат да предлагат както по-базисна, така и парти, и гурме храна, която да е една от най-добрите на пазара. Държат тя да бъде не просто красива, но и вкусна и с гарантиран произход на продуктите. \"Публиката в София е много отворена и склонна да приема нови неща, да оценява креативност, но все пак крайностите в едно масово събитие са рискови. Ние вярваме, че храната на едно събитие е изключително важна. Нашите усилия и ресурс са в тази посока – елементи като озвучаване, мултимедия, 3D-mapping и холографски изображения възлагаме на партньори.\" В този смисъл ексклузивното им партньорство със Sofia Event Center, постигнато с участие в тежък конкурс, считат за изключително важно. L'Instant Антоан Верест и Карин Станишева предлагат френска кухня в гурме стил. Партньори са в бизнеса, и в живота. Разговаряме в новия дом на L'Instant, след като взимат решение да затворят едноименния ресторант на ул. \"Асен Златаров\" и се отдават изцяло на кетъринга. Разказват ни как се стремят да имат взаимодействие с гостите си и често оставят \"отворена част\", в която се случват кулинарно шоу или довършителните стъпки в приготвянето на ястията. \"Има тенденция цветовете и начинът, по който изглежда храната, да имат все по-голяма важност – разбира се, ние не изготвяме менютата си само спрямо това, но повече от всякога гостите искат да публикуват храната в профилите си в социалните медии. Разбира се, бих предпочел да се интересуват и да задават въпроси, но това е реалността.\" Антоан споделя, че винаги е вярвал в идеята, че кетъринг услугата не включва единствено това да нахраниш гостите на събитие, а и да им създадеш забавление и атмосфера. За него в сравнение с ресторанта кетърингът дава свобода да направиш почти всичко – включително и да приготвиш храната пред гостите си. Разказват, че идеята да превключат на кетъринг вълна им идва две години преди да приключат с ресторанта, и считат, че са направили прехода в подходящ период – когато ресторантът им се радва на постоянна клиентела, върви добре и печели награди. Повечето им клиенти от ресторанта продължават да ги следват и сега, както и членовете на екипа. Считат, че взимат това решение и в подходяща възраст – когато все още могат да си позволят да рискуват. Кетъринг услугите им позволяват да оптимизират ритъма си на работа – има случаи, в които работят и повече в сравнение с ресторанта, но в други, когато не са ангажирани със събития, могат да си позволят да се порадват на слънцето, което силно ги привлича в избора им да работят и живеят в България преди пет години. Преди това и двамата работят в различни точки на света, имат известни спестявания и решават да ги инвестират в ресторант в София, където по това време има само един френски ресторант, и всяка година посещават семейството на Карин, чийто баща е българин. В момента финализират впечатляващо изградения си сайт, където в подробности ще може да се види какво включват услугите им освен кетъринг частта: \"Частна стая\", която може да бъде наета след предварителна резервация, с фиксирано меню, което се променя на всеки два месеца, и бутик с вина, домашно приготвени рецепти (тяхно собствено производство) и продукти от Франция, както и храна за вкъщи на място или с доставка.", "date": "2018.05.29", "title": "Бизнес на хапки"}
{"url": "https://www.dnevnik.bg/evropa/regioni/2018/05/29/3185956_bjudjetut_na_es_kude_shte_ima_poveche_pari_i_kude/", "text": "След седмици неяснота около първоначалното предложение на Европейската комисия за следващия многогодишен бюджет на ЕС Европейският парламент събра свои собствени данни, които показват разликите между предстоящия период на финансиране (2021 - 2027 г.) и предишния (2014 - 2020 г.), пише EUobserver. Комисията не е публикувала сравнение за двете най-големи политики – селскостопанската и  кохезионната  – а евродепутатите се опасяват, че  планираните съкращения  са по-дълбоки от очакваното. Евродепутатът Изабел Томас, която отговаря за бюджетното досие в парламента, коментира пред репортери, че предложението на Еврокомисията \"е много хубава история, но не е истинска история\". \"Понякога те използват настоящи цени, понякога постоянни цени, понякога правят изчисления с 27 държави, понякога с 28, понякога слагат програми, които са извън евробюджета, като помощта за развитие\", посочва Томас. В документ, видян от EUobserver, парламентът казва, че Еврокомисията не дава яснота за това кои числа сравнява. Комисията прави сравнения, като използва сегашни цени, което не изключва инфлацията. В резултат предложените от нея съкращения биват представяни по много по-удобен начин, се отбелязва в документа. Постоянните цени позволяват да се направи сравнение в реално изражение между два различни периода, но Еврокомисията не предостави тази информация в първото си предложение в началото на май. В своя анализ парламентът представя основите разлики във финансирането за селско стопанство, кохезия, научни изследвания и програмата \"Еразъм +\". Според тези данни програмите, за които финансирането е най-увеличено, са  \"Европейският корпус за солидарност\" , \" Механизмът на съюза за гражданска защита\"  и \"Еразъм +\". От друга страна, Кохезионният фонд, Европейският земеделски фонд за развитие на селските райони (EAFRD) и програма \"Европа за гражданите\" са застрашени от най-големите съкращения. \"Намаляването (на Кохезионния фонд) с 45% не е \"технически\" въпрос, това е промяна в политиката\", коментира евродепутатът Ян Олбрихт.", "date": "2018.05.29", "title": "Бюджетът на ЕС: къде ще има повече пари и къде ще се реже най-много (графика)"}
{"url": "https://www.dnevnik.bg/photos/snimka_na_denia/2018/05/29/3186400_snimka_na_denia_da_nagradish_shefa_s_kupa/", "text": "Министърът на спорта Красен Кралев връчва титлата от държавното първенство по футбол за ветерани на  , който изведе \"Витоша\" (Бистрица) до трофея.", "date": "2018.05.29", "title": "Снимка на деня: Да наградиш шефа с купа"}
{"url": "https://www.dnevnik.bg/sport/2018/05/29/3186399_goldun_steit_prechupi_hjustun_s_oshte_edin_obrat_i/", "text": "Шампионът \"Голдън стейт уориърс\" направи oще един забележителен обрат срещу лидера в редовния сезон \"Хюстън рокетс\" и за четвърта поредна година се класира за големия финал в НБА. Кевин Дюрант, Стеф Къри и Клей Томпсън отбелязаха общо 80 точки, а \"воините\" се наложиха със 101:92 като гости в решаващия седми двубой от финала в Западната конференция. \"Голдън стейт\" беше на един мач от отпадането, след като  изостана с 2:3 в серията . Контузията на Крис Пол в края на петия двубой обаче уби надеждите на \"Хюстън\" за първи финал в НБА от 1995 г. Плеймейкърът не успя да се възстанови за седмия мач и това обрече \"ракетите\" срещу бруталното нападение на шампионите. За четвърта поредна година съперник на \"Голдън стейт уориърс\" във финала ще е воденият от Леброн Джеймс \"Кливланд кавалиърс\". \"Кавалерите\" също трябваше да минат през  седем мача и обрат от 2:3 срещу \"Бостън селтикс\"  във финала на Източната конференция. \"Воините\" спечелиха два от предишните три сблъсъка с Джеймс и компания - през 2015 г. (4:2) и 2017 г. (4:1). \"Кливланд\" триумфира през 2016 г., когато направи първия в историята обрат от 1:3. Както се случи и в мач №6, \"Хюстън\" започна много силно мача и натрупа двуцифрен аванс, но през второто полувреме не успя да издържи на темпото на \"Голдън стейт\". В предишния двубой, който се игра в Оукланд, \"ракетите\" водеха със 17 точки, но допуснаха катастрофална загуба с 86:115. В решаващия седми двубой домакините бяха начело в резултата от началото на мача почти до края на третата четвърт. В един момент преднината им достигна 15 точки, а първото полувреме приключи при 54:43. Къри и Дюрант обаче се разиграха по страхотен начин в края на третата част, която приключи със седем точки аванс за \"Голдън стейт\" - 76:69. В последните 12 минути шампионите поддържаха преднината си, като нито веднъж не позволиха разликата да падне под шест точки. \"Знаем, че с две минути добър баскетбол винаги можем да заличим пасив от 11-12 точки\", каза Томпсън след двубоя в Хюстън. Дюрант беше най-резултатен за победителите с 34 точки, 21 oт които през второто полувреме. Той вкара пет тройки от 11 опита и общо 11 от 21 стрелби от игра, а към точковия си актив добави пет борби, пет асистенции и три чадъра. Къри се отличи със седем тройки от 15 опита и общо 27 точки. Той остана много близо до трипъл-дабъл, след като направи десет асистенции и взе пет борби. Плеймейкърът се отчете още с четири откраднати топки и един чадър. Томпсън завърши с 19 точки, а Дреймънд Грийн - с 10 точки, 13 борби и пет асистенции. За \"Хюстън\" Джеймс Хардън вкара 32 точки, а Ерик Гордън отбеляза 23. Двамата се справяха отлично с пробивите към коша, но стрелбата им от далечно разстояние беше разочароваща. Хардън беше точен само при два от 13-те си опита от тройката, а Гордън - при два от своите 12. Центърът Клинт Капела завърши с 20 точки при 90% успеваемост в стрелбата от игра. Пи Джей Тъкър също беше на ниво и записа дабъл-дабъл от 14 точки и 12 борби. Тревор Ариза обаче имаше кошмарен мач, като пропусна всяка от 12-те си стрелби, включително девет от тройката, и остана без точка. \"Просто нямахме тази допълнителна енергия, от която имахме нужда\", каза Хардън след мача. \"Хюстън\" влезе в историята на НБА като първия отбор с 27 поредни пропуска от зоната за три точки. За трети път в последните четири години \"Хюстън\" отпада от \"Голдън стейт\" в плейфите. През 2015 г. двата отбора отново се срещнаха във финала на Западната конференция, а \"воините\" спечелиха 4:1. При същия резултат приключи и сблъсъкът им от първия кръг през 2016 г. Четвъртият пореден финал между \"Голдън стейт\" и \"Кливланд\" започва на 1 юни в 4.00 часа българско време. Вторият двубой е на 4 юни от 3.00 часа. Първите две срещи са в Оукланд, след което серията се мести за два двубоя в Кливланд - на 7 и 9 юни.", "date": "2018.05.29", "title": "\"Голдън стейт\" пречупи \"Хюстън\" с още един обрат и стигна четвърти пореден финал в НБА"}
{"url": "https://www.dnevnik.bg/sport/2018/05/29/3186405_franciia_pobedi_irlandiia_v_kontrola_rukovodena_ot/", "text": "Българският съдия Георги Кабаков ръководи контролния мач между Франция и Ирландия, игран на \"Стад дьо Франс\". \"Петлите\" спечелиха с 2:0, а българският рефер не допусна грешки в срещата. Точни за Франция бяха Оливие Жиру и Набил Фекир, а участникът на световното първенство нанесе своя удар в рамките на три минути между 40-ата и 43-ата, когато вкара и двете попадения. Франция ще изиграе още две контроли преди началото на световното първенство, след като на 1 юни среща Италия в Ница, а на 9-и се изправя срещу САЩ. За съдията Кабаков това беше пореден международен мач през сезона. Той ръководи и два двубоя от групите на Лига Европа – \"Розенборг\" срещу \"Вардар\" и \"Аталанта\" – \"Аполон\". В българския шампионат обаче Кабаков допусна сериозни грешки и два пъти беше наказван с изваждане от нарядите на Първа лига. Балотели се разписа в дебюта на Манчини за Италия Италия победи участника на световното първенство Саудитска Арабия с 2:1 в контролен мач, игран в швейцарския град Санкт Гален. Двубоят беше дебют за новия селекционер на Скуадра адзура Роберто Манчини, който пое тима наскоро. Попаденията за Италия отбелязаха любимецът на Манчини Марио Балотели, който се върна в състава след четиригодишно отсъствие, както и Андреа Белоти. За участника на световното точен беше Йехия ал Шахри. Балотели откри резултата в 21-ата минута след прекрасна солова акция. Белоти удвои в 68-ата минута, но само четири по-късно Саудитска Арабия вкара почетен гол. Италия игра отчасти с променен състав, след като шанс за изява получиха Лоренцо Пелегрини от \"Рома\" и нападателят на \"Сасуоло\" Матео Политано. По-късно като резерви влязоха Брайън Кристанте, Федерико Киеза и Симоне Верди. Най-опитният играч, който взе участие в мача, беше капитанът Леонардо Бонучи, който единствен от играещите имаше повече от 40 мача за Италия. Саудитска Арабия ще открие световното първенство с мач срещу домакина Русия. Другите тимове в група А са Уругвай и Египет. В друга контроли Португалия направи 2:2 с Тунис. Двата участника на първенството направиха интересен мач, като португалците поведоха с две попадения до 34-ата минута с точни изпълнение на Андре Силва и Жоао Марио. Тунис обаче изравни с голове на Бадри и Бен Юсеф.", "date": "2018.05.29", "title": "Франция победи Ирландия в контрола, ръководена от Георги Кабаков"}
{"url": "https://www.dnevnik.bg/evropa/2018/05/29/3186408_stotici_protestiraha_za_liberalizirane_na_rejima_na/", "text": "Стотици защитници на правата на жените протестираха вчера в Белфаст с настояване британският премиер Тереза Мей да реформира правилата за абортите в Северна Ирландия, които са силно ограничаващи, предаде \"Ройтерс\". Протестът бе организиран пред сградата на кметството в Белфаст броени дни след като на референдум в Ирландия  мнозинството от гласоподавателите се обяви за  либерализиране на абортите. Демонстрантите скандираха, че е време Мей да предприеме нещо. В Северна Ирландия абортите са разрешени само ако животът на бременната жена е в риск или има риск за нейното психическо или физическо здраве, който да е дълготраен или постоянен. Абортите не са разрешени в случай на изнасилване, кръвосмешение или аномалия на плода. След референдума в Ирландия Северна Ирландия остава единствената част от Британските острови с рестриктивен режим на абортите. В неделя към Мей бяха отправени призиви от членове на правителството й и от опозицията да промени тези стриктни правила. Говорител на премиера обаче каза, че промяната на правилата трябва да бъде извършена от правителството на Северна Ирландия. /БТА", "date": "2018.05.29", "title": "Стотици протестираха за либерализиране на режима на абортите в Северна Ирландия"}
{"url": "https://www.dnevnik.bg/na_put/2018/05/29/3185984_sputnicite_koito_ne_iskame/", "text": "Пътуването в самолет клони към условията в градския транспорт, особено в нискотарифните авиокомпании, от чийто бум България се възползва все повече напоследък. С увеличението на възможностите за летене обаче нараства и вероятността да споделяме общото пространство в самолета с хора, с които имаме напълно различни навици, интереси и разбирания за това как би трябвало да се държат. И ако в трамвая пътуването трае минути и дисонансът може да се изтърпи, а има и алтернативи, в самолета съвместното съществуване трае по-дълго, неизбежно е и затова по-мъчително. Базираният в Австралия уебсайт за авиационна сигурност и рейтинги на продукти в гражданската авиация  airlineratings.com  проучи кои според общественото мнение са \"пътниците от ада\". Авторите на изследването са помолили респондентите да класират от 1 до 10 типовете най-дразнещо поведение по време на полет. а на съседа е посочена на първо място от участвалите в допитването. Според главния редактор на AirlineRatings.com Джефри Томас, цитиран от traveldailynews.com, чувството на неудовлетвореност от липсата на хигиена на спътниците отразява спада на хигиенните стандарти като цяло - мнозина не разбират какъв им е проблемът или не им пука. Тристата пътници не са , или поне потърпевшите си мислят така. На обратното мнение са очевидно немалко родители, а в резултат за вторите най-неприятни съседи по седалка в самолета са обявени децата, неподлежащи на контрол. Следващите няколко недоволства най-вероятно са породени от все по-стесняващото се пространство в салона. На трето място изследването поставя пасажерите, отпускащи седалката си максимално назад. Четвърти по неприязън на околните е пътникът, който   по подлакътника. Авторите на изследването напомнят, че по неписано правило седящият на средното място има право да ползва и двата подлакътника. Увеличаването на  е на пето място в списъка. Заради рестрикциите на авиокомпаниите към чекирания багаж мнозинството от пътниците пътуват само с ръчен, за който обаче няма място в багажниците над седалките. Хората са принудени буквално да \"воюват\" със съседите си за място за вещите си, оттук и недоволството. Човекът със слаб пикочен мехур се намества на шесто място, вероятно отново заради стесняващото се пространство между седалките. Дърдорковците са седми, а след тях са хората, които правят гимнастически упражнения на пътеката. Едва девети според анкетата е капризният типаж, който смята, че трябва да бъде обслужен пръв, изисква постоянно  и изпружва краката си. На десето място заслужено е индивидът, избрал място до прозореца, който веднага издърпва щората и оставя илюминатора затворен през целия полет.", "date": "2018.05.29", "title": "(С)пътниците, които не искаме"}
{"url": "https://www.dnevnik.bg/bulgaria/2018/05/29/3186101_sdrujenie_pravosudie_za_vseki_subira_forum_za/", "text": "Инициатива \"Правосъдие за всеки\", съвместно с фондация \"Кристиан Таков\", организират днес форум \"Върховенство на справедливостта и правосъдието\". Той ще се проведе от 13 до 17 ч. в зала Сердика на \"Хотел Балкан\". Идеята е да се даде максимална гласност на проблемите в областта на правосъдието и провала в борбата с корупцията по върховете на властта, обясни Фани Аронова от сдружение \"Правосъдие за всеки\". И най-важното - допълни тя - да спомогнем за обединяване на активните хора, които въпреки бламирането на съдебната реформа през 2015 г. и въпреки всекидневните сигнали за отстъпление от принципите на демокрацията, не са се отказали да действат за промени. Затова в първата част на форума, преди дискусията, сдружението е подготвило признания за личности със съществен принос в отстояването на върховенството на правото и ценностите на свободата и човешките права. Сред тях са професионалисти, свързани с правото, активни общественици и журналисти със смели позиции и журналистически разследвания. Ще бъдат връчени почетни грамоти в седем категории, без паричен и материален еквивалент, а с гражданско признание за заслуги към обществото. Ще бъдат отличени и материали на студенти и докторанти от конкурса \"Съдебната реформа през погледа на младите\". Номинациите са утвърдени от обществен съвет, в който влизат изтъкнати юристи, общественици и граждански активни личности. Награда за цялостен принос към правото и справедливостта ще бъде връчена в памет на доцент Кристиан Таков. А от Фондация \"Кристиан Таков\", която бе създадена неотдавна, е учредена и специална награда за \"Битка за право и справедливост\", която носи неговото име.", "date": "2018.05.29", "title": "Сдружение \"Правосъдие за всеки\" събира форум за справедливост и законност"}
{"url": "https://www.dnevnik.bg/evropa/2018/05/29/3186412_frensko_spisanie_predizvika_burni_reakcii_sled_kato/", "text": "Френският президент Еманюел Макрон нарече напълно неприемливо изтеглянето от вестникарски будки на плакати на списание \"Поан\", на чиято корица турският президент Ердоган е представен като диктатор, защото тези плакати не се харесват на противниците на свободата, предаде \"Франс прес\", цитирана от БТА. \"Свободата на печата няма цена: без нея има диктатура\", написа в \"Туитър\" Макрон. В неделя списание \"Поан\" осъди кампанията на тормоз срещу последния му брой, заради чиято корица в южна Франция бяха отправени заплахи. \"След седмица тормоз, обиди, сплашване, антисемитски оскърбления и заплахи по наш адрес в социалните мрежи настъпи моментът, в който привържениците на партията на турския президент посегнаха срещу символите на свободата на словото и плурализма на печата\", написа \"Поан\" в статия, публикувана на уебсайта му. В петък в предградие на Авиньон продавач на вестници бе принуден след заплахи от група турци да премахне от фасадата на вестникарската будка плаката с корицата на списанието, на която има снимка на Ердоган със заглавие \"Диктаторът. Докъде ще стигне Ердоган?\". В събота плакатът бе върнат, но в неделя той бе покрит с плакати в подкрепа на Ердоган, посочва АФП. В последния брой на списанието е публикувано ново разследване на политиките на турския лидер, както и редакционна статия, в която се пита дали Ердоган е \"нов Хитлер\".", "date": "2018.05.29", "title": "Френско списание предизвика бурни реакции, след като представи Ердоган като диктатор"}
{"url": "https://www.dnevnik.bg/bulgaria/2018/05/29/3186416_kratki_novini_avtomobil_i_avtobus_se_sbluskaha_krai/", "text": "Съдът окончателно остави в ареста мъжа, обвинен в блудство с две първокласнички Апелативният съд потвърди най-тежката мярка за неотклонение - \"задържане под стража\" за 33-годишния Валентин Асенов, който беше  задържан по обвинение , че е блудствал с две първокласнички в столично училище. Валентин Асенови има криминална регистрация за кражба. Той е имал законен достъп до училището като доставчик на закуски. Берковица и Вършец ще имат обща компостираща инсталация В общините Берковица и Вършец ще бъде изградена компостираща инсталация за разделно събрани зелени и биoразградими отпадъци. Съоръжението ще е с капацитет 3700 тона годишно и ще обслужва над 23 хил. души. Инвестицията е в размер на над 3.7 млн. лв., като безвъзмездната помощ по Оперативна програма \"Околна среда 2014-2020\" е 2.8 млн. лв. Срокът за изпълнение на проекта е 24 месеца. Съдът увеличи гаранцията за юрисконсулта на район \"Подуяне\"  Апелативният съд увеличи паричната гаранция на  задържаната с подкуп  от 10 хил. лв. - втори транш от общо 15 хил. лв., юрисконсулт на община \"Подуяне\" Лилия Геринска. Така тя ще трябва да плати 8 000 лв. вместо  определените от първата  съдебна инстанция хиляда лева. Мъжът, намушкал младеж тролей, е под домашен арест  Апелативният съд измени най-тежката мярка за неотклонение с по-лека и пусна под домашен арест задържания мъж, намушкал 17-годишно момче в тролей в София, съобщава \"Нова телевизия\". Мотивите на съда са, че при спречкването в превозното средство, не е имало опит за убийство. Потърпевшият, без причина и без да бъде предизвикан, е нанесъл удари в гърба на обвиняемия, отправяйки му обида \"циганин\". След това обвиняемият е започнал да вика и да пита защо го е ударил и защо го обижда. Последвала е схватка и обвиняемият със сгъваем нож е нанесъл нараняванията. Съдът прие, че има опасност обвиненият да извърши престъпление, но не се аргументира с криминалното му минало - от 2003 г., тъй като той е реабилитиран отдавна. Магистратите отчетоха обстоятелството, че в обвиняемия са намерени метадон и амфетамин. Според съда обаче няма реална опасност обвиняемият да се укрие от органите на реда, затова постанови домашен арест за 33-годишния Георги Георгиев. Делото КТБ продължава с четене  И на днешното заседание продължава четенето на диспозитива от обвинителния акт по делото за източване на КТБ. Подсъдими в процеса са 18 души, чийто ръководител бил според прокуратурата бившият мажоритарен собственик на банката Цветан Василев. Той не се явява пред съда. Преди да започнат разпити на свидетели прокуратурата трябва да прочете около 5 хил. страници от обвинителния акт. До момента са прочетени малка част от материалите. За тази седмица са насрочени три дати. Макар и започнало наскоро, четенето на обвинението вече предизвика скандали. На едно от предишните заседания съдията Вержиния Петрова настояваше  всички да стоят прави, докато се чете . След възражение на адвокатите обаче си промени решението. На следващото заседание защитници и обвиняеми недоволстваха, че наблюдаващият делото прокурор - Иван Гешев чете неразбираемо. \"В закона няма изискване с каква интонация да се чете. Това са ми възможностите. Все пак не сме на изпит по изразително четене\", отвърна им той.  ГДБОП взе участие в международна операция срещу разпространение на порнография  Акцията, под ръководството на Върховната касационна прокуратура, е осъществена от служители на отдел \"Киберпрестъпност\" и на Нидерландската полиция. Целта на акцията бе противодействие на лица, използващи анонимизиращи хостинг услуги, за да прикрият престъпната си дейност. Собственикът на двете компании е арестуван в Тайланд, а техническият администратор на сайта - на територията на Монтана. Установено е, че той е пребивавал в страната ни повече от месец с кемпер с молдовска регистрация и е извършвал престъпна дейност. Престъпленията били свързани с разпространение на материали, представляващи сексуална експлоатация на еца, предоставяне на интернет ресурс за извършване на други видове киберпрестъпления и пране на пари. Хора с белодробни болести протестират пред здравното министерство Асоциация \"Пулмонална хипертония\" и Националният алианс на хора с редки болести организират протест пред здравното министерство. Той е под надслов \"Здравен емигрант, или какво е да си пациент с белодробно заболяване в България?\". Причина за недоволството са отказите от единствената европейска клиника във Виена да приема за белодробни трансплантации български граждани. В момента в листата на чакащите са 16 души, съобщи БНТ. Автомобил и автобус се сблъскаха край Кубрат Лек автомобил и училищен автобус са се ударили на пътя Кубрат - Завет, тежко е пострадала жена от леката кола, съобщи МВР. Сигнал за пътен инцидент е подаден около 7.00 часа тази сутрин. По първоначални данни на пътя Кубрат - Завет са се ударили училищен автобус и лек автомобил. През болнично заведение са преминали 10 деца без сериозни наранявания и са освободени. По-тежко е пострадала жената, управлявала лекия автомобил. На място се извършва оглед. Временно е затворен път II-23 Кубрат – Исперих. Пътни полицаи регулират движението на място; обходен маршрут: Кубрат - Савин - Севар - Сушево – Завет.", "date": "2018.05.29", "title": "Кратки новини: Мъжът, намушкал човек в тролей, е пуснат под домашен арест"}
{"url": "https://www.dnevnik.bg/evropa/2018/05/29/3186420_vuv_franciia_skoro_shte_budat_osvobodeni_ot_zatvora_40/", "text": "Френският прокурор за борба с тероризма Франсоа Моленс съобщи, че около 40 осъдени за тероризъм ще бъдат освободени от френски затвори тази година и в началото на следващата, предаде \"Асошиейтед прес\", цитирана от БТА. По думите му връщането в обществото на онези от тях, които не са се разкаяли, ще бъде голям риск. Моленс каза по телевизия Бе Еф Ем, че над Франция все още е надвиснала значителна заплаха от домораслите поддръжници на джихадистката групировка \"Ислямска държава\". По оценки на прокуратурата за борба с тероризма между 600 и 700 френски екстремисти остават в райони в Ирак и Сирия под контрола на \"Ислямска държава\", въпреки че мнозина от тях може би са убити. Според френските власти някои от организаторите на терористичните нападения в Париж през ноември 2017 г. вероятно са сред убитите в Близкия изток. Моленс каза, че разследването на нападенията в концертната зала \"Батаклан\", в парижки кафенета и на националния стадион, в които бяха избити 130 души, ще приключи догодина.", "date": "2018.05.29", "title": "Във Франция скоро ще бъдат освободени от затвора 40 осъдени за тероризъм"}
{"url": "https://www.dnevnik.bg/bulgaria/2018/05/29/3186423_ministerstvo_na_zemedelieto_podgotvia_iziskvaniia_za/", "text": "Министерството на земеделието разработва нови изисквания за колбасите, за да се избегне двойният стандарт. Проектонаредбите предвиждат да бъде описано точното съдържание на месо в колбасите, съобщава \"Нова телевизия\". Промени се готвят и за други продукти. Предвижда се кренвиршите да имат минимум 50% месо. Подобни ще са изискванията за наденицата и другите видове колбаси. За каймата съдържанието на месо ще трябва да е поне 70- 80%. Все още не е решено дали ще има изисквания и за безалкохолни напитки, шоколади и други видове храни. За да е сигурно, че кренвиршите, луканката или пък наденицата са от месо, от земеделското министерство ще предвидят конкретни изисквания за всеки продукт. На пазара ще останат и другите продукти – с по-малко месо или пък съвсем без месо. \"Чрез документацията на производителите, която се изисква в момента за всеки продукт, трябва да има разработена техническа документация и да е упоменато количеството на всички съставки, които се съдържат в продукта. В тези документи трябва да е предложен и метод за анализ, по който тези съставки се установяват\", обясни д-р Димитър Димитров от министерството на земеделието в ефира на \"Нова телевизия\". Той каза, че в момента не може да се каже с точност процентът на месо, който ще бъде задължителен за всеки месен продукт, като посочи за пример Великобритания, където наденицата съдържа минимум 32% свинско месо, а ако на етикета е написано съдържание на телешко месо, то трябва да бъде не по-малко от 30% телешко месо. Месопреработвателите приветстват промените, защото конкурирането с по-евтините продукти, в които месото е минимално или пък съвсем липсва, е трудно. \"В стандарт \"Стара планина\", който въведохме около 2014 г., са описани изискванията какво трябва да бъде количеството на месото в колбасите. Така че във всички колбаси има месо според техническата спецификация и документация на дадената фирма. Няма продукти с 1% месо\", коментира в ефира на \"Нова телевизия\" Атанас Урджанов, председател на управителния съвет на Асоциацията на месопреработвателите в България. По думите му за производството на колбасите се използват лед и вода, а соята също е разрешена. Според производителите един от ориентирите в момента трябва да е цената и допълват, че е илюзия, че някои продукти са евтини, ако са пълни с боклуци. Очаква се изискванията за съдържанието на месо в наденицата да са ясни следващата година.", "date": "2018.05.29", "title": "Министерството на земеделието подготвя изисквания за съдържанието на месото в колбасите"}
{"url": "https://www.dnevnik.bg/sport/2018/05/29/3186413_finalut_za_kupa_stenli_zapochna_s_deset_gola_i/", "text": "Вегас голдън найтс\" победи \"Вашингтон кепитълс\" с 6:4 в зрелищен първи мач от битката за купа \"Стенли\". Двубоят премина през четири изравнявания на резултата, а домакините изоставаха с 3:4, но направиха обрат в последните 18 минути. Тазгодишният финал противопоставя  два отбора, които никога не са печелили титлата  в Националната хокейна лига (НХЛ). \"Вегас\" разби абсолютно всички очаквания и се класира за големия финал още в дебютния си сезон в лигата. \"Вашингтон\" стигна до битката за купа \"Стенли\" за втори път в своята историята след 1998 г., когато загуби с 0:4 от \"Детройт ред уингс\". \"Вегас\" спечели първата среща благодарение на попаденията на петима различни играчи. Томаш Носек вкара победните два гола, а по веднъж се разписаха Колин Милър. Уилиям Карлсон, Райли Смит и Райън Рийвс. Трите попадения в последната третина, които доведоха до обрата в мача, бяха дело на двама нападатели от четвърта линия. Милър даде начало на головото шоу след 7:15 минути игра. Той се разписа след асистенция на Ерик Хаула в ситуацията, в която домакините имаха числено предимство на игрището. \"Вашингтон\" обаче успя да обърне резултата в рамките на едва 42 секунди между 15-ата и 16-ата минута. Брет Конъли изравни, а Никлас Бакстрьом даде аванс на гостите. Първата третина все пак приключи при равенство, след като Карлсон прати шайбата в мрежата минута и половина преди сирената. Три минути след началото на втората част \"Вегас\" на свой ред обърна резултата чрез Райли Смит. Пет по-късно обаче равенството отново беше възстановено след попадение на Джон Карлсън.  Том Уилсън изведе \"Вашингтон\" напред само 70 секунди след началото на последната третина. Преднината на столичани обаче издържа само минута и половина, преди Рийвс да вкара за 4:4. Десет минути преди края на редовното време Носек получи подаване от Ший Тиодор и отбеляза за 5:4. Три секунди преди финалната сирена чешкият хокеист оформи крайния резултат на празна врата. Новак вкара три попадения в последните три мача, след като не успя да се разпише нито веднъж в първите десет плейофни срещи на \"Вегас\". Рийвс отбеляза във втори пореден двубой, след като донесе ключово попадение при победата с 2:1 в петия и оказал се последен сблъсък с \"Уинипег джетс\" във финала на Източната конференция. \"Страхотно е, когато виждаш как тези момчета биват възнаградени за труда си. Те са много важна част от нашия състав. Хубаво е да видя, че точно те отбелязаха. Техните попадения в последната третина имаха огромна тежест за нас\", каза старши треньорът на \"Вегас\" Джералд Галант. Вратарят на \"Вегас\" Марк-Андре Флюри направи 24 спасявания. Колегата му на вратата на \"Вашингтон\" Брейдън Холтби спаси 28 удара, но получи пет попадения, след като преди днешния мач се намираше в серия от 157:13 минути без допуснат гол.  \"Мисля, че като цяло можем да играем много по-добре. Знам, че имаме друго ниво в нашата игра. От всички в този състав зависи да го покажем\", заяви старши треньорът на \"Вашингтон\" Бари Троц. \"Вегас\" и \"Вашингтон\" изиграха първия мач в цялата история на финалите за купа \"Стенли\", в който се стига до четири смени на водачеството. \"Беше много емоционално. Парите, които дадоха феновете тази вечер, са си стрували\", каза защитникът на \"златните рицари\" Нейт Шмид.", "date": "2018.05.29", "title": "Финалът за купа \"Стенли\" започна с 10 гола и зрелищна победа на \"Вегас\""}
{"url": "https://www.dnevnik.bg/sport/2018/05/29/3186402_roma_kupi_hurvatski_talant_za_6_miliona_evro/", "text": "                        10Плодовитата школа на Хърватия и \"Динамо\" (Загреб) даде пореден футболист на топ клубовете в Европа, след като \"Рома\" купи халфа Анте Чорич. Един от най-големите таланти в хърватския футбол преминава на \"Стадио Олимпико\" срещу 6 милиона евро. Чорич беше основен футболист в \"Динамо\", въпреки че е само на 21 години. Той изигра 27 мача през сезона и реализира четири гола. В кариерата си халфът има 143 мача с 23 гола и 24 асистенции за хегемона в хърватския футбол. Чорич има и кратък престой в юношите на австрийския \"Залцбург\". Халфът подписа петгодишен договор с \"Рома\" до 2023 г. Бившият му клуб има специална клауза, ако Чорич бъде продаден преди 30 юни 2020 г., \"Динамо\" запазва 10% от трансферната му сума, или 2 милиона евро, в зависимост коя сума е по-висока. \"Радвам се много, че подписах с \"Рома\", това е един от най-големите клубове в Европа и нямам търпение да играя пред тифозите. Искам да се развивам тук в клуба, който е дал много големи играчи\", каза Чорич. Халфът има три мача за националния отбор на Хърватия, но не попадна в разширения състав за световното първенство в Русия. Селекционерът Златко Далич повика по-опитни халфове за тунира: Лука Модрич, Иван Ракитич, Матео Ковачич, Марсело Брозович, Милан Бадел и Фили Брадарич. В Хърватия Чорич е определян за наследник на Лука Модрич.", "date": "2018.05.29", "title": "\"Рома\" купи хърватски талант за 6 милиона евро"}
{"url": "https://www.dnevnik.bg/evropa/2018/05/29/3186465_lekarite_na_sergei_i_juliia_skripal_za_pruv_put/", "text": "Лекарите, които спасиха живота на отровения бивш руски таен агент Сергей Скрипал и на дъщеря му Юлия, за пръв път разкриха подробности около случилото се и признаха, че не са очаквали жертвите на атаката с нервнопаралитичното вещество \"новичок\" да оцелеят, пише Би Би Си. Сергей и Юлия Скрипал бяха намерени в безсъзнание на пейка на 4 март, но докторите, които ги лекуваха в болницата в Солсбъри, първоначално не са знаели каква е причината за състоянието им. Ръководителят на медицинските сестри Лорна Уилкинсън казва, че ключовият момент е настъпил, когато полицаят Ник Бейли е бил приет със сходни симптоми. По думите й е имало истински страх какви мащаби може да достигне случаят. Сестра Сара Кларк, която била дежурна същата нощ, допълва, че е имало опасения, че и персоналът на болницата може да бъде засегнат. Тя отбелязва, че на този етап лекарите не са взели допълнителни предпазни мерки за защитата си. Когато станало ясно пред какво са изправени, служителите на болницата нямали големи надежди, че двамата пациенти някога ще се възстановят. Но след седмици лечение Юлия и Сергей Скрипал бяха изписани, за да продължат лечението си на неизвестен адрес. Когато двамата Скрипал били намерени, се появили догадки за свърхдоза опиоид. Но след като полицията разбрала, че Скрипал в бивш руски шпионин, съобщила на болницата и обсъдила възможността той да е станал жертва на целенасочена атака. С напредването на лечението първоначалната теория за отравяне с опиоид била отхвърлена и лекарите си дали сметка, че стават свидетели на симптоми, типични за отравяне с органофосфат или нервен агент. Без надежда Доктор Стивън Джукс си спомня: \"Когато разбрахме, че става дума за нервен агент, очаквахме те да не оцелеят. Опитахме всякакво лечение. Осигурихме най-добрите клинични грижи. Но фактите сочеха, че те нямаше да оцелеят.\" Юлия и Сергей Скрипал били силно упоени, което позволило да издържат цялата медицинска апаратура, към която били привързани, и ги предпазило от мозъчни увреждания – евентуална последица от отравянето с такова вещество. С течение на времето упойката била намалена и апаратното дишане било преместено от устата към трахеята. След като пациентите станали по-съзнателни, персоналът трябвало внимателно да прецени какво може да им съобщи, без да повлияе на полицейското разследване, и да реши в кой момент двамата може да бъдат разпитвани. Медицинският директор Кристин Бланшард обяснява: \"Това са много трудни решения, защото, от една страна, искате да уверите пациентите, че са в безопасност и че за тях се полагат грижи, но, от друга страна, не искате да им давате информация, която може да причини трудности в полицейските разпити.\" Докторите и сестрите настояли международните инспектори да представят съдебна заповед, преди да им бъде разрешено да вземат кръвни проби от семейство Скрипал. Приятна изненада Когато двамата били стабилизирани и можели да говорят, основното притеснение за медицинския персонал било как може да бъде стимулирано производството на ключовия ензим ацетилхолинестераза, необходим, за да се възстановят нормалните функции на организма. Тялото извършва това по естествен път след отравяне с нервен агент, но процесът може да отнеме много месеци. За различните комбинации от лекарства доктор Дънкан Мъри казва, че болницата е получила помощ от международни експерти. Били изпитани нови подходи към добре познати методи за лечение. Доктор Джукс споделя, че скоростта, с която двамата пациенти се възстановили, била много приятна изненада, която той не може напълно да обясни. Юлия бе изписана от болницата на 9 април и миналата седмица  направи изявление , изразявайки благодарността си към болницата. Изписването на баща й  бе обявено на 18 май . Неизбежно обаче ще има дългосрочни въпроси за здравето им. По думите на доктор Бланшард те ще се нуждаят от продължителна помощ. \"В целия свят имаме трима пациенти, лекувани от ефектите на отравяне с \"новичок\", и спокойно мога да кажа, че все още се учим\", допълва той.", "date": "2018.05.29", "title": "Лекарите на Сергей и Юлия Скрипал за пръв път разказаха как двамата са били спасени"}
{"url": "https://www.dnevnik.bg/photos/2018/05/29/3186430_fotogaleriia_boklukut_-_noviiat_dom_na_lebedite_v/", "text": "В столицата на Дания Копенхаген лебед и новородените му обитават гнездо, разположено в близост до моста \"Кралица Луис\". Гнездото се намира в малко езеро, като е направено от боклуци, които се виждат навсякъде във водата.", "date": "2018.05.29", "title": "Фотогалерия: Боклукът - новият дом на лебедите в Копенхаген"}
{"url": "https://www.dnevnik.bg/sport/2018/05/29/3186485_arsenal_shte_zasili_prisustvieto_si_v_kitai_s/", "text": "Арсенал\" вече се подготвя за ерата след Арсен Венгер в управлението на футболния отбор под ръководството на  новия треньор Унай Емери . Наравно с това обаче \"артилеристите\" засилват и маркетинговото си присъствие в Азия. Клубът обяви, че ще открие тематичен спортен бар в Шанхай. \"Артилеристите\" вече са издали лиценз на компанията Super Halo, която има права да ръководи тематични спортни барове и ресторанти на 13-кратния шампион на Англия за територията на Китай, Хонконг, Макао и Тайван. Първият спортен бар на \"Арсенал\" ще бъде открит в началото на юни, а вторият ще бъде в Пекин и ще отвори врати през юли или август. \"Това партньорство ще позволи на \"Арсенал\" да стане още по-популярен в Китай. Този спортен бар ще предлага на феновете всякакви атракции за прекарване на свободното време и, разбира се, ще бъде най-доброто място, където могат да се наблюдават футболни срещи\", каза директорът на Super Halo Фен Ксюжун. В последните години  \"Арсенал\"  започна да прави предсезонната си подготовка именно в Азия. През миналото лято тимът първо беше в Австралия, но след това игра мачове с \"Байерн\" (Мюнхен) и \"Челси\" в Шанхай и Пекин. Дестинацията през това лято ще бъде Сингапур. \"С тази инициатива феновете в Китай ще са още по-близо до нашия отбор. Барът ще предлага автентична обстановка, каквато има на стадион \"Емиратс\", макар и далеч от Лондон\", каза маркетинг директорът на клуба Винай Венкатешам. Менюто в ресторанта в Шанхай ще включва английска и европейска кухня. Феновете ще могат да се насладят на любимите за мачове фиш енд чипс, пайове и бургери.", "date": "2018.05.29", "title": "\"Арсенал\" ще засили присъствието си в Китай с откриването на спортен бар в Шанхай"}
{"url": "https://www.dnevnik.bg/evropa/2018/05/29/3186481_smetanov_sprei_i_baloni_kakvo_planirat_germanci/", "text": "Лошо паркиращите германски шофьори могат да намерят тази седмица колите си напръскани със сметана, съобщи ДПА. Активисти започнаха кампания в няколко германски града срещу неправилното паркиране. Нейното начало бе дадено днес от транспортния клуб \"Фау Це Де\" и инициативата \"Умни градове\" в берлинския район Ньойкьолн. Там неотдавна бе отворена лента за колела, но върху нея паркират коли и колоездачите са принудени да ги заобикалят, навлизайки опасно в платното за движение на автомобили. Организаторите предлагат лошо паркиралите автомобили да се отбелязват с жълти картони на предните стъкла, балони на страничните огледала и да се водят разговори с нарушителите. Активистите предлагат да се нанася със сметанов спрей пътната маркировка върху автомобилите, паркирани неправилно. В сериозни случаи ще бъде викана полиция и колите ще бъдат вдигани. Други кампании са планирани в Бон, Мюнстер, Хамбург, Кьолн, Хановер и Хале. Организаторите призовават за по-големи глоби и повече проверки за нарушители. /БТА", "date": "2018.05.29", "title": "Сметанов спрей и балони: какво планират германци срещу неправилното паркиране"}
{"url": "https://www.dnevnik.bg/tehnologii/2018/05/29/3186499_nasa_izprashta_himichna_laboratoriia_na_mars_v_tursena/", "text": "Международен екип от учени създаде химическа лаборатория, която ще бъде прикрепена към марсохода, който ще бъде изпратен на Марс през лятото на 2020 г. Устройството ще дълбае повърхността на планетата, като ще достига до 2 метра дълбочина. Целта е да намери признаци на минал или настоящ живот на Марс. Лабораторията е наречена \"Марс - органичен молекулярен анализатор\" (МОМА). Тя е ключов елемент от съвместната мисия на Европейската космическа агенция и руската \"Роскосмос\", която ще бъде изстреляна през юли 2020 г. от космодрума \"Байконур\" в Казахстан. Според учения от НАСА Уили Бринкерхоф с взимането на проби от до два метра дълбочина могат да се открият сложни органични съединения, запазени от далечни времена, когато е имало живот на Марс. Макар че в момента повърхността на Червената планета е негостоприемна за познатите форми на живот, съществуват доказателства, че е имало период, в който климатът на Марс e позволявал наличието на повърхността на течна вода, която е основна съставка за живот. От НАСА твърдят, че вече са локализирали няколко места на планетата, където най-вероятно е имало вода. До този извод учените са стигнали след внимателен анализ на данните от досегашните мисии до Марс. Химическата лаборатория ще може да открива голямо разнообразие от органични молекули. Органичните съединения обикновено са свързани с процеси в жив организъм, въпреки че могат да се появят и при небиологични процеси. Органичните молекули съдържат в себе си въглерод и водород, като могат да включват още кислород и азот. За да открият тези молекули на Марс, екипът, създал MOMA, е трябвало да намали драстично размерите на всички инструменти и уреди от лабораторията. В момента апаратът е с големина на готварска печка. По този начин устройството ще може лесно да бъде инсталирано на марсохода. Една обаче е голямата пречка пред успешното изпълнение на мисията. Учените ще трябва да се погрижат в химическата лаборатория да не попаднат никакви молекули от живи организми, които могат да им попречат в даването на реална оценка дали на Марс има признаци на живот.", "date": "2018.05.29", "title": "НАСА изпраща химическа лаборатория на Марс в търсене на доказателства за живот"}
{"url": "https://www.dnevnik.bg/biznes/2018/05/29/3186503_edna_chetvurt_ot_ekskurziite_prez_april_sa_do_gurciia/", "text": "През април близо 170 хил. българи са били на екскурзия в чужбина като една четвърт са предпочели Гърция. Това показват данните на Националния статистически институт за месеца, в който имаше 4 последователни почивни дни заради Великден. Увеличението на туристическите пътувания на българи в чужбина за година е с 19 на сто, а само до Гърция - с 50 на сто. Най-търсени, както обикновено, са съседните на България държави, привлекли две трети от българските туристи през месеца. Изключение е Италия, посетена от близо 12 хил. българи. Вижте в графиката данните за туристическите пътувания в чужбина на българите по години.", "date": "2018.05.29", "title": "Една четвърт от екскурзиите през април са до Гърция"}
{"url": "https://www.dnevnik.bg/sviat/2018/05/29/3186523_jurnalisticheska_organizaciia_poiska_bjudjetut_na_es/", "text": "Европейската федерация на журналистите поиска защита на свободата на медиите да бъде включена в  Многогодишната финансова рамка  на Европейския съюз. В отворено писмо до еврокомисарите  Мария Габриел  и  Гюнтер Йотингер  организацията посочи, че медийните свобода и плурализъм не са споменати изрично в документа, който ще определи таваните за бюджета на ЕС в периода 2021 – 2027 г. \"С голяма тревога виждаме, че предложението на ЕС за финансиране не включва устойчива бюджетна линия за защита на  свободата на изразяването  в Европа\", пише в писмото. \"Последните събития в ЕС показаха, че медиите и свободата им трябва да бъдат защитени в името на демокрацията, обществения дебат и дори на живота на  разследващите журналисти . За съжаление положението с медийната свобода се влошава в Европа. Много европейски държави не успяват да гарантират адекватна среда за журналистите. Свидетели сме на тревожни развития, например в Полша, Унгария, Франция, Испания и България сред други. Убийствата на  Ян Куцяк  в Словакия и на  Дафне Каруана Галиция  в Малта бяха само тъжни примери за върха на айсберга.\" ЕФЖ е най-голямата журналистическа професионална организация в Европа и представлява близо 320 000 души в 44 държави, сред които и България.", "date": "2018.05.29", "title": "Журналистическа организация поиска бюджетът на ЕС да включи и медийната свобода"}
{"url": "https://www.dnevnik.bg/photos/2018/05/29/3186524_snimka_na_denia_knijen_panair/", "text": "Пролетният панаир на книгата ще започне днес на сцената на лятното кино пред Националния дворец на културата в София. В традиционното събитие, което тази година ще продължи до 3 юни, ще се включват над 80 издателства.", "date": "2018.05.29", "title": "Снимка на деня: Книжен панаир"}
{"url": "https://www.dnevnik.bg/sviat/2018/05/29/3186528_boici_ot_gaza_provedoha_edin_ot_nai-tejkite_obstreli/", "text": "Най-малко 27 ракети и снаряди бяха изстреляни от ивицата Газа по Южен Израел днес, без да причинят жертви и щети, предаде ТАСС, като се позова на израелската армия. \"Асошиейтед прес\" определя обстрела като най-масирания по рода си от войната през 2014 г. между Израел и палестинското ислямистко движение \"Хамас\", което контролира крайбрежния анклав. Повечето от тези ракети и снаряди са били свалени от израелската система за противоракетна отбрана \"Железен купол\", съобщи израелската армия, цитирана от ТАСС. Една ракета обаче се е взривила в двора на детска градина, обяви говорителят на израелското министерство на външните работи Емануел Нахшон. Премиерът Бенямин Нетаняху свика заседание с участието на министрите, отговарящи за сигурността. По-рано днес сирените в Южен Израел, близо до ивицата Газа, завиха в предупреждение към местните жители да се укрият в убежища, предаде \"Ройтерс\". ТАСС припомня, че палестински бойци са обстрелвали за последно Израел от крайбрежния анклав на 18 февруари. Конфликтът между Израел и палестинците  ескалира в последните седмици, като причината бе смъртта на близо 60 протестиращи палестинци в сблъсъци с израелската армия в средата на май. Според израелците по границата на управляваната от радикалната ислямистка групировка \"Хамас\" територия са протестирали до 40 000 души и е имало опити за преминаването ѝ на 13-14 места. Израелската армия е отвърнала с въздушни и танкови атаки по цели и тунели на \"Хамас\".", "date": "2018.05.29", "title": "Бойци от Газа проведоха един от най-тежките обстрели на Израел от години"}
{"url": "https://www.dnevnik.bg/biznes/2018/05/29/3186533_rumunskite_turisti_sa_nai-mnogobroini_prez_april_v/", "text": "Най-много туристи през април са дошли от Румъния, сочат данните на Националния статистически институт за пътуванията на чужденци в България. Близо една четвърт от всичките 276 хил. чужди туристи през месеца са от северната съседка - общо 49 хил. души. На второ място са македонците - 40.5 хил., следвани от турците - 38.5 хил. , сърбите - 26 хил. и гърците - 17.5 хил. Увеличението на чуждите туристи през месеца, който е на границата между зимния и летния сезон, е с 8.2% спрямо година по-рано. Сред основните пазари най-голямо е увеличението на гостите от Турция - със 7.8%, докато от Сърбия и от Гърция леко намаляват. Извън съседните държави, най-много са израелските туристи - 14 хил.", "date": "2018.05.29", "title": "Румънските туристи са най-многобройни през април в България"}
{"url": "https://www.dnevnik.bg/kultura/2018/05/29/3186537_liza_djerard_pee_v_chetiri_pesni_ot_noviia_album_na/", "text": "Вокалистката на Dead Can Dance Лиза Джерард пее в четири от 12-те песни в новия албум на \"Мистерията на българските гласове\". Това е и първият официален студиен запис на емблематичния български хор от 20 години насам. Албумът на носителите на \"Грами\" беше пуснат на пазара на 25 май. Още  през декември миналата година излезе първият сингъл от албума , като и в него участие взима Джерард. Песента \"Пора Сотунда\" беше разпространена чрез всички дигитални платформи. Освен това излезе и на 7-инчов винил в ограничено количество от 1000 копия,  50 от които бяха продадени в България . Австралийската певица се включва още в песните \"Мани Яни\", \"Унисон\" и \"Шандай Я\". Самият албум пък е кръстен BooCheeMish. В него участие взима и българският бийтбоксър Skiller. Петър Дундаков е композитор и автор на аранжимента на песните в албума. В интервю за \"Ню Йорк таймс\" той обясни, че иска този тип музика да намери нови почитатели, \"а не да стои в музея\". \"Големият въпрос е дали ще успеем да направим крачка напред в развитието на фолклора\", каза Дундаков.", "date": "2018.05.29", "title": "Лиза Джерард пее в четири песни от новия албум на \"Мистерията на българските гласове\""}
{"url": "https://www.dnevnik.bg/sviat/2018/05/29/3186529_starbuks_zatvaria_za_edin_sledobed_8000_kafeneta_za/", "text": "Старбъкс\" затваря днес за един следобед повече от 8000 свои кафенета в САЩ, за да проведе обучение на персонала срещу дискриминацията на расова основа, предадоха световните агенции. Решението идва, след като веригата се извини на двама чернокожи, които бяха арестувани, докато чакаха трети човек в кафене на \"Старбъкс\" във Филаделфия. Ръководството на компанията се извини за инцидента от април, преди да се срещне с двамата мъже, и обеща да проведе обучение, насочено към превенция на дискриминацията. Веригата обаче си навлече още проблеми, след като се появи видео, в което чернокож мъж разказва как му било забранено да влезе в тоалетната на кафене на \"Старбъкс\" в Лос Анджелис, докато бял мъж, който също не бил клиент, получил кода за влизане.  Днешното обучение има за цел да насърчи хората да говорят за мълчаливите предразсъдъци и стереотипи при срещата с цветнокожи или хомосексуални хора.", "date": "2018.05.29", "title": "\"Старбъкс\" затваря за един следобед 8000 кафенета за обучение срещу расовата дискриминация"}
{"url": "https://www.dnevnik.bg/politika/2018/05/29/3186540_ivan_kostov_ministerstvoto_na_otbranata_triabva_da_se/", "text": "Борбата с хибридната война, която се води срещу България и не само, трябва да се води от Министерството на отбраната. Тази теза разви бившият премиер Иван Костов на конференцията \"Секторът на отбраната на република България - мъчителен преход от посткомунистически към евроатлантически модел на развитие\". Според Костов хибридната война, която се води от Москва, нанесла много щети и това е станало ясно със закъснение. \"Тези два свята (НАТО/Брюксел и Москва) са в тежък конфликт, който ние се правим, че не забелязваме. Този конфликт е много тежък, свързан е с нарушаване на международното право, с окупиране на чужди територии. Той се изразява в една хибридна агресия, заяви още Костов. Той смята, че това е задача на отбраната на страната, защото \"когато хибридната война постигне своите цели, българското общество се разколебава в своите ценности и започва да вижда чужди ценности, на които започва да служи\". Когато хората започват да споделят такива нагласи, се променя управлението, защото то прави това, което искат хората, каза Костов. Той добави, че Константинопол е паднал, защото защитниците му са се разколебали. Преходът е мъчителен, защото не само този сектор, а и цялото българско общество, политическата прослойка и цели държавни институции не са направили своя окончателен избор между два съвсем различни свята, смята Иван Костов. \"Комунизмът отново ще почука на вратата, ако в училище се преподава носталгия по комунизма. Ако зрелостниците не знаят, че имат европейска идентичност, ако преподаватели влизат в аудиторията на Военната академия с разказ за това как НАТО и ЕС ще се разпаднат, България няма да има никакви офицери\", каза още бившият премиер. \"Ако европейските и атлантическите ценности нямат своите бранители, тази среда на демокрация и конкурентна пазарна икономика просто няма да я има, това трябва да е ясно. Тези неща се бранят, те се защитават, на първо място с хора, след това с техника, технологии и т.н.\", смята Иван Костов. Хибридната война е едно много добро средство, тя пести от самолета и танка, коментира и бившият министър на отбраната и дипломат Бойко Ноев. Според Костов една от причините за досегашните провали на големите инвестиционни проекти в отбраната като тези за купуване на изтребител и строителството на нови кораби е, че няма програма на управление. \"Такива огромни инвестиционни средства се управляват от специални институции. Ние сме показали като държава колко сме слаби в управлението на проекти с големи инвестиции – вижте \"Белене\", каза Костов. Друга причина според него е корупцията. Конференцията беше организирана от Съюза на офицерите от резерва \"Атлантик\", Атлантическия съвет на България и Център за изследване на националната сигурност и отбрана - БАН.", "date": "2018.05.29", "title": "Иван Костов: Министерството на отбраната трябва да се бори с хибридната война"}
{"url": "https://www.dnevnik.bg/sviat/2018/05/29/3186530_muj_otkri_ogun_po_policai_v_liej_trima_dushi_zaginaha/", "text": "Двама полицаи и минувач са убити при стрелба този вторник в центъра на белгийския град Лиеж, предава общественият оператор RTBF, цитиран от \"Франс прес\". Други двама полицаи са ранени. Според RTBF нападателят е бил \"неутрализиран\". Местни медии обаче пишат, че той е взел заложник, а по-късно се е самоубил. Информацията не е потвърдена от силите на реда. Телевизията разказва още, че той е започнал да стреля в кафене, а по-късно опитал да се скрие в близко училище. В момента няма информация за други жертви или за мотивите на атаката. Според разследващите обаче е възможно да става дума за терористично нападение. Вътрешният министър на страната Ян Ямбон написа в \"Туитър\", че властите наблюдават ситуацията. Изображения в социалните мрежи показват как пешеходци в района на централния булевард \"Д'Авроа\" бягат от мястото на инцидента. При престрелка през 2011 г. в Лиеж мъж уби четирима души и рани над сто, след което отне живота си. През март 2016 г. 32-ма души загинаха, а над 300 бяха ранени при самоубийствени атентати на летище \"Завентем\" в Брюксел и на централна метростанция в града.", "date": "2018.05.29", "title": "Мъж откри огън по полицаи в Лиеж, трима души загинаха"}
{"url": "https://www.dnevnik.bg/biznes/2018/05/29/3186563_komisiiata_po_hazarta_se_okaza_neefektiven_kontrolyor/", "text": "Контролът, който Държавната комисия по хазарта (ДКХ) осъществява над хазартната дейност в страната е неефективен, установяването и санкционирането на нарушенията е ненавременно и неефикасно, а проверките на игралното оборудване са ненавременни. Това са изводите на отговорното за дейността на комисията Министерство на финансите, което предлага реорганизация на контролното звено. В проекта за промени на устройствения правилник на комисията и документите към него, публикувани за обществено обсъждане, се казва, че в организацията на дейността на ДКХ съществуват затруднения и тя не упражнява добре своите регулаторни и контролни функции. Липсата на отделно звено за правни дейности и раздробяването им в две отделни дирекции нарушава оперативността, е установило министерството. Ползвателите на услуги на комисията пък са потърпевши от липсата на координация и субординация в нея. Щатът на комисията е за 49 души. Сега финансовият министър Владислав Горанов предлага трима да бъдат съкратени като бройките бъдат прехвърлени към министерството. Процесуалното представителство на комисията ще се осъществява от юрисконсулти в общата администрация, а функциите на отделните звена в нея ще бъдат определени наново, така че да заработят по-качествено, се казва в оценката за въздействието на нормативния акт. През февруари Горанов  смени председателя на комисията  като назначи на поста юристката Мария Филипова. Реорганизацията на регулатора идва в момент, в който в парламента вече тече дискусия за промени в Закона за хазарта, внесени от  коалиционния партньор \"Обединени патриоти \" по инициатива на вицепремиера Валери Симеонов.", "date": "2018.05.29", "title": "Комисията по хазарта се оказа неефективен контрольор"}
{"url": "https://www.dnevnik.bg/photos/2018/05/29/3186562_snimka_na_denia_plastmasovite_buchvi_v_ezeroto/", "text": "На езерото Серпентайн в Лондон, Великобритания, работници изграждат арт инсталация, озаглавена The Mastaba, изработена от варели. Тя е по проект на американския артист от български произход Кристо и починалата му съпруга Жан-Клод.", "date": "2018.05.29", "title": "Снимка на деня: Плаващите варели на Кристо"}
{"url": "https://www.dnevnik.bg/biznes/2018/05/29/3186569_cenite_v_selskoto_stopanstvo_spadnaha_sus_74_za_godina/", "text": "Индексът на цените на производител в селското стопанство за първото тримесечие на 2018 г. намалява със 7.4% спрямо същия период на миналата, съобщи Националният статистически институт. В растениевъдството намалението е с 11.2%, а в животновъдството - с 1.2%.", "date": "2018.05.29", "title": "Цените в селското стопанство спаднаха със 7.4% за година"}
{"url": "https://www.dnevnik.bg/evropa/2018/05/29/3186568_evroparlamentut_se_razdeli_v_ocenkata_za_novite/", "text": "Евродепутатите се разделиха днес в оценките си за предложените промени в правилата за командироването на работници в Европейския съюз, предаде БТА. Еврокомисарят по заетостта, социалните въпроси, уменията и трудовата мобилност Мариан Тейсен заяви, че промените са в сърцевината на вътрешния пазар на ЕС. За да успее европейският проект, вътрешният пазар трябва да бъде справедлив. Промените не са протекционистки, а целят да се опази доверието на гражданите в единния пазар. Голямо мнозинство в съвета подкрепя предложенията, добави тя. Докладчиците по преговорите от името на Европейския парламент отбелязаха, че преговорите са отнели 27 месеца. Мечтах за това постижение, заяви Елизабет Морен-Шартие (Европейска народна партия, Франция). По нейните думи полагането на законен труд срещу законно и равно заплащане на едно и също място осигурява справедливост и равенство. Тя допълни, че в случая се наблюдава невиждано сътрудничество в утвърждаването на промените между Европейската комисия, Съвета на ЕС и Европейския парламент. Изток - Запад Имаше разделение Изток - Запад, 11 държави от ЕС отказваха да подкрепят промяната в правилата. Дадохме нова възможност за свободното движение на услуги. Целта е социална Европа, силна икономически, с основни ценности - това постигнахме, обобщи евродепутатът. Анхес Йонхериус (Социалисти и демократи, Холандия) посочи, че промените ще доведат до премахването на различното заплащане за един и същ труд, особено в областта на строителството и земеделието. Ще премахнем ниските заплати и нечестното съревнование между дружествата, които спазват правилата, и другите, които ги нарушават в своя изгода. Полза ще имат всички честни дружества и европейският проект. От нас зависи днес да прекратим експлоатацията на командированите работници, добави тя. В последвалите становища на парламентарните групи Европейската народна партия посочи, че днешният ден е бил чакан дълго. Според ЕНП промените ще облекчат пазара и работниците. Социалистите и демократите определиха днешния ден като един от най-важните в този мандат на Европарламента. Прекрасно решение ще вземем и то показва способността ни да действаме в съгласие. Това е решителна крачка в борбата със социалния дъмпинг, решаваща за бъдещето на ЕС, по думите на социалистите. Европейските консерватори и реформатори (ЕКР) призоваха да се избегне разделението между Изток и Запад и създаването на правна несигурност. Може да застрашим мястото на малките дружества. Затрудняваме командироването и това може да доведе до увеличение в броя на работещите незаконно, посочи групата на ЕКР. Групата на АЛДЕ определи въпроса като чувствителен. Според либералите не става дума за заплащане, а за бъдещето на Европа. Те попитаха дали Европарламентът иска да запази свободното движение на услуги - една от основните свободи в ЕС. Няма равновесие, не можем да подкрепим промените, защото би било глас срещу една от основните свободи, посочиха либералите. Групата \"Зелени\" заяви, че правата на работниците са били пренебрегвани в последните години, а това е довело до омраза и загуба на доверие. Северната европейска левица посочи, че промените не решават въпроса със социалния дъмпинг. Групата \"Европа на свободата и пряката демокрация\" отбеляза, че досега е имало твърде много измамници и на това трябва да се сложи край. Групата \"Европа на народите и свободата\" подкрепи предложението за еднакво заплащане срещу еднакъв труд на едно и също място, но настоя да се предвидят наказания за дружествата нарушители, както и новите правила да влизат в сила от първия ден на дейността зад граница. Предложените нови правила предвиждат да се съкрати наполовина срокът, в който командированите работници могат да продължат да плащат осигуровките и данъците си в държавата, откъдето идват. След този срок те ще бъдат задължени да плащат данъци и осигуровки в приемащата държава, като същевременно добиват правото да получават същото заплащане, както местните им колеги. Мненията в страните от източната и западната част на ЕС са разнопосочни в оценките на предложените промени заради значителните разлики в данъчните и осигурителните ставки. /БТА", "date": "2018.05.29", "title": "Европарламентът се раздели в оценката за новите правила за командированите работници"}
{"url": "https://www.dnevnik.bg/sport/2018/05/29/3186573_real_madrid_shte_opita_da_privleche_igrachi_na_chetiri/", "text": "Реал\" (Мадрид) току що спечели  Шампионската лига за трета поредна година , но вече се готви за летния трансферен прозорец, в който се очаква да бъде много активен. През последните два сезона Кралският клуб похарчи много малко за нови играчи, а за сметка на това повече продаваше. Справката сочи, че от 2016 г. досега \"Реал\" е на печалба от близо 90 милиона евро при трансферите. Треньорът Зинедин Зидан иска съставът да бъде подсилен на няколко ключови позиции, където в момента липсва конкуренция. \"Реал\" беше един от отборите, които правиха най-малко ротации през сезона. Според мадридското издание \"Марка\" през лятото \"Реал\" ще опита да вземе вратар, централен защитник, десен бек и нападател. Първата опция за вратар беше баскът Кепа Арисабалага от \"Атлетик\" (Билбао), но той подписа нов договор с тима си. Сега \"Реал\" се насочва към бразилецът Алисон от \"Рома\", но също така следи ситуацията с Тибо Куртоа, чието бъдеще в \"Челси\" не е сигурно. Вариантът за десен защитник, който да се конкурира с Даниел Карвахал, в момента е само един – Алваро Одриосола. Баскът има 50 мача за родния си \"Реал сосиедад\", а клаузата му за откупуване е 40 милиона евро. Одриосола впечатли през сезона и  попадна в състава на Испания за световното първенство . Според \"Марка\" желаният защитник от Зидан, който да заздрави центъра на отбраната, е Хосе Мария Хименес от градския съперник \"Атлетико\". Уругваецът е на 23 години, но вече натрупа солиден опит, а двойното гражданство, което притежава, е допълнителен плюс. Клаузата за откупуване, която \"Атлетико\" постави на Хименес, е 65 милиона евро. В случай че не успее да го вземе, \"Реал\" има вариант В в лицето на Милан Шкринияр от \"Интер\". Ситуацията в нападение зависи от Гарет Бейл. Уелсецът изрази желание да играе повече и може да напусне. Ако той бъде продаден, опциите за \"Реал\" са няколко – на първо място Неймар, който обаче може и да не напусне ПСЖ, Мохамед Салах, Еден Азар или Пауло Дибала.", "date": "2018.05.29", "title": "\"Реал\" (Мадрид) ще опита да привлече играчи на четири поста през лятото"}
{"url": "https://www.dnevnik.bg/sviat/2018/05/29/3186575_papua_nova_gvineia_moje_da_ogranichi_dostupa_do/", "text": "Правителството на Папуа-Нова Гвинея обмисля да ограничи достъпа до \"Фейсбук\" за месец, като в този период ще изследва поведението на жителите на страната. Целта е да се проучи как се използва социалната мрежа и дали води до пристрастяване на хората. Експериментът е насочен и срещу разпространението на фалшиви новини и фалшивите профили в мрежата. Министърът на комуникациите на островната държава Сам Бейзил обясни, че за месец ще може да се събере достатъчно информация, за да се идентифицират потребителите, които се крият зад фалшиви акаунти. Освен това ще бъдат открити и хората, които качват порнографски изображения, както и фалшива и подвеждаща информация. След това правителството ще подаде сигнал до \"Фейсбук\" въпросните профили да бъдат изтрити. Бейзил подчерта, че защитата на личните данни и личната кореспонденция на местното население е от ключово значение във все по-бързо развиващия се комуникационно свят. Именно заради това правителството дори обмисляло възможността за създаване на своя собствена социална мрежа, за да не може чужди компании да събират данните на жителите на Папуа-Нова Гвинея. Сред другите аргументи за спирането на \"Фейсбук\" е възможността да започне реалното прилагане на Закона за престъпленията в киберпространството, който беше приет миналата година. Той се фокусира върху сигурността на данните в мрежата. Според групите за защита на правата на човека обаче това би позволило на правителството да предприеме мерки срещу критиките и да облекчи пътя към цензурата. Със закона се предвижда разпространяващите клеветническо съдържание, както и обидни и подбуждащи към размирици публикации във \"Фейсбук\" да бъдат наказани с до 25 години затвор.", "date": "2018.05.29", "title": "Папуа-Нова Гвинея може да ограничи достъпа до \"Фейсбук\", за да изследва реакцията на хората"}
{"url": "https://www.dnevnik.bg/razvlechenie/2018/05/29/3186582_geniiat_pikaso_dade_nachaloto_na_sedmicata_na/", "text": "На 28 май в кино \"Люмиер Лидл\" (НДК) започна двадесет и петото юбилейно издание на Седмицата на испанското и ибероамериканското кино. Началото беше дадено с  хитовия сериал на National Geographic \"Геният: Пикасо\" . На 29 май програмата продължава с прожекции на испанската драма, базирана на реални събития, \"Гигант\". Филмът представя пътешествието на двама братя из Европа, в което амбицията, парите и славата ще променят съдбата на семейството. С две прожекции в деня ще е и испанската комедия \"Племето\", в която майка и син ще открият, че въпреки че идват от много различни светове, и двамата носят ритъма в кръвта си. Също толкова интересни и забавни са и останалите филми от програмата, които ще могат да бъдат видени в салоните на \"Люмиер Лидл\" (НДК) и G-8 в София, \"Лъки Синема\" в Пловдив и Фестивален и конгресен център във Варна. Билети за прожекциите на цени от 6 и 8 лв. могат да бъдат купени на касите в кината. Повече за програмата можете да прочетете  тук . Седмицата на испанското и ибероамериканското кино се провежда под егидата на Посолство на Кралство Испания, със съдействието на Институт \"Сервантес\", Националния дворец на културата и на дипломатическите мисии на Аржентина, Бразилия, Колумбия, Еквадор и Мексико.", "date": "2018.05.29", "title": "\"Геният: Пикасо\" даде началото на Седмицата на испанското и ибероамериканското кино"}
{"url": "https://www.dnevnik.bg/sviat/2018/05/29/3186565_cipras_i_zaev_shte_reshat_za_imeto_do_dni_i_shte_se/", "text": "Премиерите на Гърция и Македония са готови да разговарят по въпроса за името до дни и след това да насрочат среща в  град Преспа . Това съобщават обществената телевизия ЕРТ и частният канал \"Скай\", цитирани от агенция МИА. Информацията идва ден след като външните министри на Атина и Скопие, Никос Коциас и Никола Димитров, обявиха, че са  договорили \"рамка за компромис\" за името  и са изпълнили мандата, с който са били натоварени от съответните министър-председатели, Алексис Ципрас и Зоран Заев. Според \"Скай\" двамата предстои да доуточнят въпроси за начина на употреба на името и промяната на македонската конституция - двете най-проблемни точки, откакто се възобновиха преговорите за името в края на миналата и началото на тази година. \"Предстоящият телефонен разговор ще е ключов за решаване на следващите стъпки\", продължава \"Скай\". Двете телевизии изброяват три от петте имена, предлагани от специалния пратеник Матю Нимиц, като най-вероятен избор на Ципрас и Заев: \"Нова Македония\", \"Северна Македония\" и \"Горна Македония\". Не се споменава нищо за \"Илинденска Македония\" -  вариант, предложен от Заев  и отхвърлен от Ципрас и опозицията и в двете страни - нито за \"име, свързано с Крушево\", за каквото  говори \"Катимерини\" . В. \"Вима\" пише, че от въпросните три варианта \"Северна Македония\" е най-приемлив. Какво следва Според телевизията стъпките, които предстоят, ако премиерите действително подпишат договор за името, са: - Заев внася договора в   и той се одобрява с просто мнозинство от 61 души; - при одобряване от депутатите Гърция  , че одобрява влизането на страната в алианса (така Атина ще оттегли ветото, наложено преди 10 години); - на срещата на върха на европейските лидери в Брюксел, на 28 и 29 юни, Македония получава \"зелена светлина\" за начало на   (тази стъпка обаче изисква съгласието и на останалите освен Гърция страни членки); - на 11 и 12 юли на срещата на върха на   Македония получава официална покана; - през септември или октомври Македония провежда  ; - след референдума (ако резултатът е \"да\")  , при одобрение на мнозинство от две трети - договорът стига и до  . Планът според ВМРО-ДПМНЕ Във времето между последната среща на Димитров и Коциас и съобщенията в гръцките медии бившият външен министър Антонио Милошоски от опозиционната ВМРО-ДПМНЕ обяви във \"Фейсбук\", че разполага с плана за промяна на името от 11 точки, и намекна, че идеята няма да срещне подкрепа от партията му. Стъпките съвпадат почти напълно с материалите на ЕРТ и \"Скай\" (с разликата, че според Милошоски правителството планира да използва институциите за \"натиск\" върху несъгласните със споразумението депутати, за да издейства подкрепата му в парламента). За тези условия са се договорили според него Коциас и Димитров и те са формирали \"рамката\" на компромис, за която бе съобщено вчера. Крайният резултат трябва да е признаване на новото име на Македония от ООН, ЕС и НАТО.", "date": "2018.05.29", "title": "Ципрас и Заев ще решат за името до дни и ще се срещнат в Преспа, съобщи гръцка телевизия"}
{"url": "https://www.dnevnik.bg/bulgaria/2018/05/29/3186584_kabinetut_se_otkaza_ot_iskaneto_si_za_evromonitoring/", "text": "Кабинетът се отказа от искането си за европейски мониторинг на административното правосъдие. Това се разбира от съобщение на правителствената пресслужба. В него се казва, че правителството оттегля от втория списък с приоритизирани искания за предоставяне на техническа помощ от Службата за подкрепа на Европейската комисия искането за експерти за подготовка на функционален анализ на Върховния административен съд (ВАС) и системата на административните съдилища, за изготвяне на предложения за оптимизиране и регулиране на натовареността им, включително чрез промяна на подсъдността на определени видове дела и структурни мерки. Решението на Министерския съвет е взето по искане на съдийската колегия на Висшия съдебен съвет (ВСС).  В началото на май  колегията подкрепи идеята да няма мониторинг на административното правосъдие. Единствено председателят на Върховния касационен съд (ВКС) Лозан Панов гласува \"за\" подобен евроанализ. Точката беше внесена за обсъждане от ръководителя на Върховния административен съд (ВАС) Георги Чолаков, като становището на пленума на върховния съд, както и на отделните 28 административни съдилища също е против подобна проверка. Службата за подкрепа на структурните реформи е информирана за извършените вече анализи в сферата на административното правораздаване, реализирани със средства от структурните фондове на ЕС, както и че изготвянето на нов анализ ще означава дублиране на дейности и двойно финансиране, се допълва в правителственото съобщение. Преценката е, че необходимите мерки за намаляване на натовареността на съдиите ще бъдат предприети чрез законодателни промени. В тази връзка в Народното събрание вече е внесен проект на закон за изменение и допълнение на Административнопроцесуалния кодекс, припомнят от Министерския съвет. Кабинетът реши на 18 октомври миналата година да поиска мониторинг на административното правосъдие, който трябваше да започне  през май . Преди това Службата за подкрепа на структурните реформи към Европейската комисия изпрати в София прокурори от различни европейски държави, които направиха анализ на българската прокуратура. Докладът, който те изготвиха, бе силно критичен. Още тогава се появиха информации и намеци, че подобен мониторинг ще бъде поискан и за съдилищата. С решението от октомври правителството е поискало от служба на ЕК помощ в 12 области, като три от са насочени към съдебната система. Основният аргумент срещу външен анализ на административното правораздаване е, че след решение на Конституционния съд може да се предприемат законодателни промени, с които да се промени подсъдността на някои от делата и по този начин да се реши проблемът с натовареността.", "date": "2018.05.29", "title": "Кабинетът се отказа от искането си за евромониторинг на административното правосъдие"}
{"url": "https://www.dnevnik.bg/biznes/2018/05/29/3186585_pravitelstvoto_odobri_poziciia_v_podkrepa_na/", "text": "Министерският съвет одобри позиция в подкрепа на българските превозвачи, съобщи правителствената пресслужба след редовното заседание на кабинета. Това се прави в изпълнение на решение на Народното събрание от 11 май, когато депутатите възложиха на кабинета \"да приеме недвусмислена позиция в подкрепа на исканията на българските превозвачи и в защита на техните и тези на българските граждани права и интереси\". Българските превозвачи протестират   срещу промяната в регламенти на Европейския съюз , предложена от френския президент Еманюел Макрон, налагаща нови правила в придвижването на стоки и хора. Новите регулации в т.нар. Мобилен пакет I и Мобилен пакет II въвеждат задължението за ползване на редовната седмична почивка извън превозното средство, по-често прибиране у дома, по-високи осигуровки и командировъчни. ", "date": "2018.05.29", "title": "Правителството одобри позиция в подкрепа на българските превозвачи"}
{"url": "https://www.dnevnik.bg/sport/2018/05/29/3186586_dizainerut_na_bolida_na_ferari_stava_tehnicheski/", "text": "Отборът на \"Ферари\" обяви интересна промяна в разгара на сезона във Формула 1. Дизайнерът на болида SF71H, който спечели първите две състезания за сезона, Симоне Реста напуска тима, за да се присъедини към \"Заубер\". 47-годишният италианец ще поеме ролята на технически директор в швейцарския тим от 1 юли. Реста има 20-годишен опит във Формула 1, като първоначално работеше за \"Минарди\", а от 2001 г. е част от Скудерията. В базирания в Хинвил \"Заубер\" той ще замени досегашния технически директор Йорх Цандер. \"Симоне Реста има най-подходящият профил, за да заеме ролята на технически директор. Той е с голям опит и привличането му в \"Алфа Ромео Заубер\" е голяма стъпка напред към дългогодишните планове да върнем тима в челните позиции\", каза шефът на отбора Фредерик Васьор. \"Заубер\" използва двигатели на \"Ферари\" от 2010 г., но в началото на този сезон заздрави връзките си със Скудерията, след като рекламира \"Алфа Ромео\" - марка, която е собственост на концерна \"Фиат\". Освен това \"Заубер\" даде титулярно място на  таланта от академията на \"Ферари\" Шарл Леклер . До момента тимът заема 9-о място от 10 тима в класирането при конструкторите. Швейцарският отбор спечели 11 точки – девет чрез дебютанта Леклер и две чрез Маркус Ериксон. В последния старт в  Гран при на Монако  Ериксон завърши на 11-о място и не взе точки, докато Шарл Леклер не успя да финишира в домашната си надпревара. Следващият старт за сезона във Формула 1 е на 10 юни на канадската писта \"Жил Вилньов\" в Монреал.", "date": "2018.05.29", "title": "Дизайнерът на болида на \"Ферари\" става технически директор на \"Заубер\""}
{"url": "https://www.dnevnik.bg/bulgaria/2018/05/29/3186599_bulgariia_pregovaria_s_tri_strani_za_transplantaciia/", "text": "Няколко часа след протеста на пациенти с белодробни заболявания от здравното министерство съобщиха, че се преговаря с клиники в три страни, където да се извършват трансплантациите. Досега те са правени в болница във Виена, от която също ще очаква положителен отговор до две седмици и където досега са правени трансплантациите. Другите две държави са Англия и Франция. В съобщението на министерството се посочва, че ресорният зам.-министър Бойко Пенков се е срещнал с протестиращите и е казал: \"България има договор с \"Евротрансплант\", той не е прекъсван и България продължава да бъде член на организацията. В момента страната ни преговаря с център, в който да се извършват трансплантации на бял дроб, тъй като договорът, който е имала България с Австрия, е изтекъл. Причината за отказите да бъдат трансплантирани български граждани до момента е проблемът с донорството на органи в цяла Европа.\" Част от протестиращите днес поискаха помощ от БСП, която обяви, че настоява за отпускане на 3 млн. лева за трансплантации. По думите на протестиращите, които говориха заедно с лидера Корнелия Нинова на \"Позитано\" 20, от трансплантация се нуждаели 13 души, но имало откази и съмнения, че страната ни дължи пари на клиниката във Виена. Социалистите ще искат изслушване на двамата ресорни министри в парламента и отговори от премиера Бойко Борисов по темата.", "date": "2018.05.29", "title": "България преговаря с три страни за трансплантация на пациенти с белодробни заболявания"}
{"url": "https://www.dnevnik.bg/evropa/2018/05/29/3186606_politicheskata_kriza_v_italiia_razklati_pazarite/", "text": "Задълбочаването на политическата криза в Италия разтърси пазарите и доведе до втори ден на спад на италианските и европейски борси, предадоха световните агенции. Карло Котарели , който бе номиниран  от италианския президент  Серджо Матарела да състави правителство, се очаква да представи днес списъка с кандидати за новия кабинет, но инвеститорите остават скептични, посочва \"Асошиейтед прес\". Италианският фондов пазар започна днешната търговия със спад от 1.8 на сто, след което низходящата тенденция се задълбочи до 2.6 на сто. Спредът (разликата в лихвите) между италианските и германските 10-годишни облигации нарасна до 235 пункта - най-високото ниво от ноември 2013 година. Лихвите по италианските ценни книжа се повишиха до 2.9 процента. Опитът на популистките партии \"Лигата\" и Движение \"Пет звезди\" да съставят правителство претърпя неуспех преди два дни, когато предложеният от тях кабинет  бе отхвърлен  от Матарела заради номинацията на евроскептик за министър на икономиката. Изправено пред твърда опозиция, правителството на Котарели, вероятно няма да успее да спечели вота на доверие по-късно тази седмица, което ще изправи Италия пред нови избори през есента. Инвеститорите се опасяват, че нови избори могат да се превърнат \"де факто\" в референдум за членството на Италия в еврозоната и ролята на страната в ЕС, уточнява \"Ройтерс\". Доходността по краткосрочните италиански облигации, която е сред най-чувствителните показатели за политическия риск, нарасна с 80 базисни пункта до най-високото си ниво от края на 2013 година. Еврото поевтиня под прага от 1.16 долара за пръв път от над половин година, губейки 0.3 на сто от стойността си за деня. Спрямо швейцарския франк единната валута отстъпи със сходен темп до 1.1528 франка за едно евро. /БТА", "date": "2018.05.29", "title": "Политическата криза в Италия разклати пазарите"}
{"url": "https://www.dnevnik.bg/sviat/2018/05/29/3186620_vrajduvashtite_frakcii_v_libiia_se_suglasiha_na_izbori/", "text": "Съперничещите си либийски фракции се съгласиха да проведат избори на 10 декември, обяви съветник на премиера  Файез Сарадж , цитиран от агенция \"Ройтерс\". Решението бе взето на среща в Париж между двете враждуващи страни. На нея присъстваха  Сарадж и  командирът на армията, владеещата източната част на страната –  Халифа Хафтар , както и ръководителите на двата парламента в разделената държава. Чернова на заключителния документ, видяна от \"Ройтерс\", включва призив към незабавно обединение и заплаха от международни санкции за хората, които пречат на споразумението или оспорят резултата от вота. Либия изпадна в хаос  след свалянето на Муамар Кадафи и от 2014 г. е разделена между фракциите в Триполи и  на изток.  ООН опитва да обедини нацията и да организира избори. На срещата присъстваха петте постоянни члена на Съвета за сигурност, Италия, Турция, ОАЕ, Катар и съседните на Либия държави. Откакто президентът Еманюел Макрон е на власт, Франция също опитва да играе по-важна роля в мирния процес.", "date": "2018.05.29", "title": "Враждуващите фракции в Либия се съгласиха на избори през декември"}
{"url": "https://www.dnevnik.bg/zelen/2018/05/29/3186617_gorivata_triabva_da_sa_s_6_biodizel_ot_1_septemvri/", "text": "От 1 септември 2018 г. минимум 6% биодизел трябва да е съдържанието в горивата от нефтен произход в транспорта. От тях пък 1% биогориво трябва да е от т.нар. ново поколение. Става дума за биогорива, произведени от отпадъци и остатъци – слама, водорасли, гроздови джибри, животински тор, утайка отпадъци и др. Този регламент одобри кабинета с проект за изменение на Закона за енергията от възобновяеми източници, съобщиха от пресцентъра на правителството. Промените регламентират използването на биогорива от ново поколение в транспортния сектор и ще съдействат за изпълнение на националната цел за потреблението им. В изпълнение на изискванията на европейска директива България е определила и представила в Европейската комисия национална цел за потребление на тези биогорива в размер на 0,05 процентни пункта енергийно съдържание от задължителния дял на енергия от възобновяеми източници във всички видове транспорт. Целта трябва да бъде постигната до 2020 г. С промените в законопроекта се предлагат критерии за устойчивост при използване на биогорива. Въвежда се изискване за откриване и проследяване на суровините за производство на биогорива от ново поколение и произведените от тях биогорива по цялата верига на стойността. Идеята е с регламента да се предотврати умишленото им модифициране или превръщане в отпадъци. При констатиране на неправомерни действия ще бъде уведомявана Европейската комисия.", "date": "2018.05.29", "title": "Горивата трябва да са с 6% биодизел от 1 септември"}
{"url": "https://www.dnevnik.bg/bulgaria/2018/05/29/3186593_otstraniavaneto_na_policai_s_obvinenie_i_disciplinarka/", "text": "Задължителното отстраняване от длъжност на полицаите при обвинение и дисциплинарно производство противоречи на Конституцията. Това реши единодушно Конституционният съд (КС) и отмени чл. 214, ал. 2 от Закона за МВР. Отменената днес разпоредба не дава възможност за преценка на ръководството. Временното отстраняване е задължително, ако полицаят е обвиняем за престъпление, извършено от него в качеството му на длъжностно лице и да е извършил тежко нарушение на служебната дисциплина, за което може да бъде наказан с уволнение. Мотивите на Конституционния съд все още не са публикувани. Той беше сезиран преди година от тричленен състав на Върховния административен съд – Йовка Дражева, Диана Добрева и Емануил Митев, след жалба на полицай от Пещера, припомня news.lex.bg. Служителят на МВР е бил отстранен от длъжност през 2016 г. след обвинение в измама, защото искал пари от граждани и фирми под предлог, че са нужни за ремонт на служебните автомобили и така се обогатил с над 3000 лв. В искането си до КС върховните съдии изтъкнаха, че предишните Закони за МВР са предвиждали възможност за отстраняване от длъжност по реда на Наказателно-процесуалния кодекс. То е било задължително само когато служителят е задържан под стража или е под домашен арест, а при по-лека мярка за неотклонение е било по преценка на съда. Тезата на състава на ВАС е, че текстът от Закона за МВР погазва гарантираното от Конституцията право на труд. Според върховните съдии отстраняването от длъжност не е ограничено във времето и зависи от продължителността и изхода на наказателното или дисциплинарното производство. Докато то тече, отстраненият служител не може да работи друго, нито е осигурен. Преди две години КС обяви за противоконституционна разпоредба от Закона за държавния служител, която предвиждаше отстраняване на държавен служител при разследване срещу него за длъжностно престъпление. Предстои КС да се произнесе и по разпоредбата за временното отстраняване на съдиите, прокурорите и следователите, атакувана от Върховния касационен съд.", "date": "2018.05.29", "title": "Отстраняването на полицай с обвинение и дисциплинарка вече не е задължително"}
{"url": "https://www.dnevnik.bg/evropa/2018/05/29/3186640_pravitelstvata_prevurnaha_shengen_v_izkupitelna_jertva/", "text": "Шенгенското споразумение за пътуване без граничен контрол в Европа е заплашено заради проблеми със сигурността и даването на убежище, предупреди Европейският парламент. В свой  доклад , който евродепутатите ще гласуват на 30 май, те посочват, че Шенген е под \"огромен натиск\". \"Националните правителства превърнаха Шенген в изкупителна жертва за провалите в политиката за сигурност и слабостта на европейската система за даване на убежище. Въпреки това Шенген не е проблемът, а решението\", заявява докладчикът на Европарламента Карлуш Коелю (ЕНП, Португалия). Той предупреждава, че стоварването на вината върху свободното движение може да има тежки последици: \"Ако Шенген умре, тази Европа на гражданите, която имаме днес, ще изчезне.\" Трудни времена  На теория всеки човек подлежи на граничен контрол единствено на външна граница на шенгенското пространство. От 2015 г. обаче бяха въведени проверки на някои вътрешни граници в отговор на бежанската вълна и на серията от терористични нападения в Европа. Потокът от имигранти бе възприет като заплаха за вътрешната сигурност и засегнатите страни се възползваха от клаузи в Шенгенското споразумение, за да въведат граничен контрол. Тези мерки са предвидени за изключителни случаи и трябва да имат временен характер, но повече от две години по-късно нормалното функциониране на шенгенското пространство не е възстановено. Към момента шест страни прилагат гранични проверки: Франция, Австрия, Германия, Дания, Швеция и Норвегия. \"Вътрешните граници все още са налице главно защото ние плащаме цената за проблеми извън обхвата на Шенген като политиката за даване на убежище\", заявява Коелю. Цената на граничния контрол Граничните проверки забавят движението на хора, стоки и услуги в рамките на ЕС. Около 1.7 млн. души пътуват всеки ден през граница в ЕС, за да отидат на работа. Те заедно с туристите и превозвачите са най-засегнатите от мерките. Самият контрол е свързан с поемането на административни и инфраструктурни разходи. Изследване, поръчано от Европарламента, оценява евентуалните разходи от пълно спиране на действието на Шенген за две години във всички страни на 25-50 млрд. евро. Мерки за решаване на проблемите През април 2017 г. бяха въведени систематични проверки за самоличността на всеки, който влиза в ЕС. Нова система за регистрация при излизане и влизане в зоната засича движението на граждани на други страни. Беше създадена и Европейска гранична и брегова охрана, за да се засили наблюдението върху външните граници. В същото време \"Европол\" получи допълнителни правомощия в борбата с тероризма. В доклада си депутатите подкрепят очертаната от Европейската комисия пътна карта за възстановяване на свободното движение. \"Решението е да се намери политическа воля\", посочва Карлуш Коелю. \"Въпреки европейската рамка границите си остават национални. Затова страните членки са тези, които трябва да променят нещата.\" Подкрепа за България и Румъния Депутатите използват възможността, за да повторят още веднъж заключението си, че България и Румъния са готови да се присъединят към шенгенското пространство, и призовават съветът да вземе нужното решение: \"България и Румъния изпълняват изискванията вече от седем години. Ако играеш по правилата, трябва да получиш това, на което имаш право\", казва Карлуш Коелю.", "date": "2018.05.29", "title": "Правителствата превърнаха Шенген в изкупителна жертва, заяви евродепутат"}
{"url": "https://www.dnevnik.bg/sviat/2018/05/29/3186648_student_zagina_a_desetki_biaha_raneni_v_protestite_v/", "text": "Студент е загинал, а 41 души са ранени, след като въоръжени мъже нападнаха университета, който младежите бяха окупирали в столицата на Никарагуа в рамките на антиправителствените протести, съобщи късно снощи правозащитната организация \"Амнести интернешънъл\", цитирана от ДПА. \"Болница \"Баутиста\" в Никарагуа потвърди пред мен, че са приели 41 младежи студенти, които са били ранени, повечето от огнестрелно оръжие, а един е починал\", написа в \"Туитър\" Ерика Гевара-Росас, директор за Америка на неправителствената организация. \"Това е резултат от нападението срещу Техническия университет\", посочи Гевара-Росас. Студентите играят ключова роля в протестите срещу правителството на президента  Даниел Ортега , започнали на 17 април. Властите им отговориха със смъртоносна сила. Това е четвъртият университет, окупиран от студенти. Демонстрациите първоначално бяха насочени срещу новите ограничения върху пенсиите за старост и инвалидност, както и срещу увеличаването на социалните осигуровки. Сега вече протестиращите настояват и за оставката на Ортега. Местни медии съобщиха, че нападението в понеделник е било извършено от мъже с мотори, а независимият Канал 15 ги идентифицира като проправителствени паравоенни стрелци. \"Амнести интернешънъл\", която беше изпратила екип да разследва предполагаеми нарушения на човешките права от правителството по време на протестите, обяви, че нападението е извършено от подкрепящи Ортега \"сандинистки банди\" и по-късно от полицаи за борба с безредиците. Организацията публикува на сайта си видеоматериали за нападението, в които се чува силен звук от огнестрелно оръжие. Неизвестни нападатели подпалиха в понеделник редакцията на \"Нуева радио Я\", недалеч от университета. Радиостанцията е рупор на левия Сандинистки национален либерален фронт на Ортега. Правителството нарече палежа \"атака, подбудена от омраза\" и извършена от фашисти. Представителят на студентите Лирис Солис осъди нападението и каза, че студентите нямат нищо общо с него. Американската комисия за човешки права съобщи, че от началото на протестите през април са загинали 79 души. Правителството твърди, че жертвите са 22. Междувременно никарагуанското правителство и опозицията се споразумяха вчера за възобновяване на преговорите за демократизация на режима и частично вдигане на пътните блокади, съобщиха двете страни в комюнике, цитирано от \"Франс прес\". Протестиращите се ангажират да \"облекчат\" пътните блокади - едно от главните искания на правителството. Съвместната декларация е подписана от по трима представители на всяка от страните, които влизат в смесена комисия по искане на Епископалната конференция на Никарагуа, която се опита да поднови диалога, спрян миналата сряда поради липса на съгласие по демократизацията на режима./ БТА", "date": "2018.05.29", "title": "Студент загина, а десетки бяха ранени в протестите в Никарагуа"}
{"url": "https://www.dnevnik.bg/politika/2018/05/29/3186641_borisov_otiva_v_moskva_s_5_ministri_i_direktora_na/", "text": "Министърът на енергетиката Теменужка Петкова и изпълнителният директор на държавната фирма \"Булгартрансгаз\" Владимир Малинов са включени в делегацията, която в сряда пътува с премиера Бойко Борисов за Москва, съобщиха от правителството. Това е потвърждение на очакванията, че съвместните енергийни проекти ще бъдат част от официалните двустранни разговори, включително с президента Владимир Путин. В делегацията са включени още вицепремиерът Томислав Дончев, министърът на финансите Владислав Горанов, на туризма Николина Ангелкова и на културата Боил Банов. Борисов ще се срещне и с представители на българската общност. През последните дни руската държава компания \"Газпром\" активизира  дейността си по цялото трасе , по което допреди 4 години се планираше да се изгражда газопреносната мрежа \"Южен поток\". \"Не ни е известен икономическият модел, който ще предложи българската страна за приключване на този проект (\"Белене\" - бел. авт.)... \"Росатом\" ще участва в него при всички положения\",  каза преди седмица  в Сочи генералният директор на руския ядрен холдинг Алексей Лихачов. До седмици правителството ще внесе в парламента предложение проектът за втората атомна да бъде размразен,  съобщи на 12 май  премиерът Бойко Борисов в Стара Загора, Борисов ще бъде на посещение в Москва на 30 и 31 май. Той ще се срещне с президента Владимир Путин, \"за да обсъдят по-нататъшното сътрудничество между България и Русия в областта на икономиката, енергетиката и туризма, както и актуални международни въпроси\", съобщиха от правителствената информационна служба.", "date": "2018.05.29", "title": "Борисов отива в Москва с 5 министри и директора на \"Булгартрансгаз\""}
{"url": "https://www.dnevnik.bg/sport/2018/05/29/3186639_germaniia_shte_specheli_svetovnoto_po_futbol_v_rusiia/", "text": "Футболът е проста игра – 22-ма мъже преследват топката 90 минути, а накрая германците печелят\", гласи прословутата фраза на Гари Линекер от световното първенство през 1990 г. Това беше и мотото преди четири години, когато Германия се изправи срещу Аржентина във финал и спечели четвъртата си световна титла. Във футбола много често цифрите, статистиката и предположенията не играят роля, но с оставащи само 17 дни до началото на световното първенство \"Ройтерс\" изготви проучване чрез специален калкулатор на Soccernomics. Целта му е да предскаже кой ще спечели  световното първенство в Русия . Калкулаторът сравнява 32-та отбора на световното по няколко различни категории: стойност на състава, население, фенска подкрепа, брой регистрирани футболисти, място в ранглистата на ФИФА. През 2014 г. същото проучване предсказа, че  Германия ще триумфира . Четири години по-късно фаворитът си остава същият. Калкулаторът на Soccernomics можете да откриете  тук . Ако се гледа само стойността на 23-ата избрани да представят родината си на световното първенство, фаворит е Франция. Тимът на Дидие Дешан струва 917 милиона паунда по последните данни на Transfermarkt. На второ място е Испания с 909 милиона. По вторият показател, който е броят на населението, титлата трябва да отиде в Бразилия. Петкратните световни шампиони имат население от близо 209 милиона души, а след тях остават Нигерия (193 милиона), Русия (146) и Мексико (125). Бразилците са в челото и в категорията за фенска подкрепа. Тя се прави на базата на процент от населението, което е гледало поне 20 минути от световното първенство преди четири години. В Бразилия процентът е 81, като страната домакин на последния мондиал отстъпва единствено на Колумбия – 82%. В категория регистрирани футболисти на база населението на страната безспорен фаворит е Коста Рика. Държавата в Централна Америка има население от 4.9 милиона души, а близо 1.3 милиона от тях са мъже, които членуват в националната федерация по футбол. Когато всички тези фактори се съберат заедно, фаворит №1 е Германия. Бундестимът има играчи на стойност 868 милиона паунда, а населението на страната е 83 милиона души. Те обаче не отстъпват по нищо на бразилците като страст, с която подкрепят националния си тим. Освен това една трета от мъжете в Германия са регистрирани в местния футболен съюз. На базата на калкулатора Германия трябва да срещне Бразилия във финала в Москва на 15 юли и да спечели трофея. От 50 години шампионът не е защитавал титлата си. За последно това прави Бразилия през 1958 и 1962 г. Другият отбор, който го е постигал, е Италия през 1934 и 1938 г. Калкулаторът предвижда, че Франция ще вземе мача за трето място с победа над Аржентина, а до четвъртфиналите ще достигнат още Англия, Уругвай, Белгия и Испания. Прогнозите са, че европейският шампион Португалия ще отпадне от турнира в осминафиналите заедно с Колумбия, Хърватия и домакините от Русия.", "date": "2018.05.29", "title": "Германия ще спечели световното по футбол в Русия, сочи проучване"}
{"url": "https://www.dnevnik.bg/bulgaria/2018/05/29/3186652_bulgariia_podkrepi_baku_za_domakin_na_ekspo_2025/", "text": "Правителството подкрепи кандидатурата на столицата на Азербайджан Баку за домакин на световното изложение ЕКСПО 2025, съобщи правителствената пресслужба. Другите кандидати са Осака (Япония) и Екатеринбург (Русия). Изборът на града - домакин ще се състои през ноември във Франция по време на сесия на 164-ата Генерална Асамблея на Международното бюро за изложения (МБИ).", "date": "2018.05.29", "title": "България подкрепи Баку за домакин на \"Експо 2025\""}
{"url": "https://www.dnevnik.bg/sviat/2018/05/29/3186661_azerbaidjan_pusna_alternativata_na_turski_potok/", "text": "На церемония в Азербайджан днес бе дадено началото на експлоатацията на първата част от газопровода \"Южен газов коридор\", по който ще се доставя азербайджански газ за Турция и Европа. България е част от проекта, определян от руските медии като алтернативата на \"Турски поток\", заедно с Азербайджан, Грузия, Турция, Гърция, Албания и Италия, а още три страни - Босна и Херцеговина, Хърватия и Черна гора, планират да се присъединят към него. На практика това е поредица от съоръжения - инфраструктура в Каспийско море и разширяване на газовия терминал в Сангчал, Южнокавказкият тръбопрород (SCPX) през Азербайджан и Грузия, Трансанадолският газопровод (TANAP) на територията на Турция и Трансадриатическият газопровод (TAP) през Северна Гърция, Албания и Италия с последващо разширяване на италианската газопреносна мрежа. На церемонията на Сангачалския терминал край Баку присъства президентът Илхам Алиев. \"Азербайджанският газ е нов източник на доставки за Европа и с реализацията на \"Южния газов коридор\" (ЮГК) отново пишем енергийната карта на континента\", цитира думите му ТАСС. Стойността на ЮГК е над 40 млрд. долара от тръбопроводната инфраструктура в каспийското шелфово находище \"Шах Дениз\" до Турция и след това - до Европа. Целият газопровод ще достигне 3500 км от Баку до Южна Италия, като преминава през Грузия, Турция, Гърция и Албания. Капацитетът на първия участък е 16 млрд. куб.м, от които 6 млрд. куб.м годишно ще остават в Турция, а 10 млрд. куб.м ще са за Югоизточна Европа. Засега работи само тръбата до Турция, а доставките за Европа би трябвало за започнат през 2020 г. След това е планирано капацитетът да бъде увеличен до 31 млрд. куб.м с допълнителни газокомпресорни станции. Връзката на България с ЮГК е възможна чрез свързване със съществуваща или нова българска инфраструктура както с TANAP през турската граница, така и с ТАР през гръцката. За Турция се разширява транзитният газопровод в участъка Лозенец - Недялско, а с Гърция - чрез реверсивна връзка при интерконектора Кулата - Сидирокастро и/или през интерконектора Гърция - България (IGB). Връзката с Турция трябва да бъде въведена в експлоатация през 2018 г. с идея 20-километровата отсечка да увеличи възможностите за транзит на природен газ от България към Турция и обратно от 14 млрд. куб.м до 15.7 млрд. куб.м годишно. България и Гърция се стремят строителството на газовата връзка между двете страни да започне през юни, така че тя да влезе в търговска експлоатация през 2020 г. Изпълнителят трябва да бъде избран през юни. Президентът Алиев благодари днес на правителствата на САЩ и Великобритания, както и на ръководството на Европейския съюз и международните финансови институции за постгоянната подкрепа за реализирането на ЮГК. \"Винаги сме чувствали и днес продължаваме да чувстваме тяхната подкрепа\", добави той и призова страните по трасето да изграждат връзки с него към други национални и регионални пазари.", "date": "2018.05.29", "title": "Азербайджан пусна алтернативата на \"Турски поток\""}
{"url": "https://www.dnevnik.bg/razvlechenie/2018/05/29/3186667_masivni_risunki_na_okolo_2500_godini_biaha_otkriti_v/", "text": "Археолози откриха рисунки на огромни фигури в южната провинция на Перу Палпа. Те се намират в близост до известните знаци в Наска, които са включени в списъка на световното културно наследство на ЮНЕСКО. Знаците представляват древни линии, начертани върху земната повърхност, като най-големите са с дължина 270 метра, като се разпростират на площ 500 кв. км. С помощта на дронове археолозите са открили нови 50 фигури. Предполага се, че те са дори по-стари от тези в пустинята Наска, които датират от втори век преди новата ера. По-първоначална информация новооткритите фигури са направени 300 години пред това, което означава, че са на около 2500 години. Благодарение на кадрите от дрон от въздуха се различават фигури на хора, сред които има и танцуваща жена. Освен това са изобразени човекоподобни маймуни и дори кит. \"За разлика от знаците в Наска, повечето от които са ясно различими само отвисоко, новооткритите рисунки са положени по хълмисти склонове, което ги прави видими за селата, намиращи се в подножието на възвишенията. Повечето изображения са на воини и могат да бъдат забелязани от различни места, така че хората, които са ги положили, са можели спокойно да ги виждат\", обясни перуанският археолог Луис Хайме Кастильо Бътърс. Новите земни рисунки, наричани геоглифи, най-вероятно са част от културите Паракас и Топара. Възможно е съвсем скоро да бъдат открити и други подобни. Перуанските археолози са наблюдавали с дрон други обекти, които много приличат на нови линии за изследване.", "date": "2018.05.29", "title": "Масивни рисунки на около 2500 години бяха открити в Перу"}
{"url": "https://www.dnevnik.bg/bulgaria/2018/05/29/3186675_organizatorite_na_sofiia_praid_reagiraha_na_atakite/", "text": "Неравенството на ЛГБТИ хората се проявява в повечето сфери на обществения живот като образование, здравеопазване и трудов пазар, както и в онези аспекти на личния живот, където законодателната уредба на отношенията е неизбежна...\" \"Атаките срещу шествието \"София прайд\" са конкретен пример защо има нужда от провеждането му...\" \"Провеждането на \"София прайд\" представлява упражняване от страна на организатори и участници на основно човешко право.\" Това са някои от акцентите в декларацията на организаторите на шествието \"София прайд\", което се очаква да мине на 9 юни тази година из улиците на София. Организаторите отговарят на атаките в последните дни срещу шествието за толерантност и равенство на хората с различна сексуална ориентация. И конкретно на декларация на политическа група \"Патриоти за София – ВМРО и Атака\" в Столичния общински съвет, с която те се обявиха против подкрепата на Столичната община за част от събитията по време на празника. В декларацията на общинарите парадът е наречен \"гей/ХИВ маратон парад на лудостта\", твърди се, че мероприятията \"налагат на обществото, че трябва да свикне с трети, пети, десети пол и да приема за нормална травестията\". \"Членовете на организационния комитет на единадесетия \"София прайд\" осъждат декларацията, изпълнена с реч на омразата, и е един от примерите от последните дни за нетолерантността в България към лесбийките, гей мъжете, бисексуалните, трансджендър и интерсекс (ЛГБТИ) хората. Атаките срещу шествието са конкретен пример защо има нужда от \"София прайд\" и са доказателство за известния в българското общество антидемократичен характер на тези партии\", се казва в изявлението на организаторите. Припомня се, че по-рано друго шоу в Пловдив е било отменено заради стотици заплахи от крайнодесни екстремисти от \"Ботев Пловдив\" за насилие и вандализъм. Само ден по-рано и Светият синод на Българската православна църква излезе с позиция, в която заклеймява провеждането на \"София прайд\", определяйки борбата за равноправие на български граждани като \"демонстрация на греха\" – позиция, към която организационният комитет изразява категорично несъгласие. \"Провеждането на \"София прайд\" представлява упражняване от страна на организатори и участници на основно човешко право, прогласено както в Конституцията на Република България, така и в международни договори, по които българската държава е страна – правото на мирно събиране. Доколкото пак по силата на конституцията всички български граждани са равни пред закона, ЛГБТИ хората също следва да могат да упражняват това свое право без ограничение, както всички останали граждани. Лице, което не разбира това, не следва да упражнява публична власт в една демократична държава, защото не разбира принципите на демокрацията и правовия характер на държавата\", заявяват организаторите. Те припомнят още, че опитите за диалог и сътрудничество с парламентарно представени политически партии от почти целия политически спектър, както и с отделни институции на изпълнителната власт през годините, остават безрезултатни.", "date": "2018.05.29", "title": "Организаторите на \"София прайд\" реагираха на атаките срещу тях и припомниха, че също имат права"}
{"url": "https://www.dnevnik.bg/sport/2018/05/29/3186681_roman_prohazka_premina_v_shampiona_na_chehiia_s/", "text": "Халфът на \"Левски\"  Роман Прохазка  вече има нов отбор, това е шампионът на Чехия \"Виктория\" (Пилзен), който обяви трансфера на словашкия футболист. Халфът преминава като свободен агент при червено-сините, след като договорът му с \"Левски\" изтича и не беше подновен. Прохазка вече е подписал договора си с \"Виктория\", който е за срок от три години. По информация на \"Дневник\" условията, които чехите предлагат на футболиста, са в пъти по-добри от тези, които той имаше в \"Левски\". \"Преминаването в Пилзен е огромно предизвикателство за мен. Нямам търпение да се запозная с града, феновете и клуба. \"Виктория\" винаги има големи амбиции, които напълно съвпадат с моите интереси\", каза Роман Прохазка пред официалния сайт на тима. Словакът премина в \"Левски\" през 2012 г. Той прекара един сезон под наем в родния си \"Спартак\" (Търнава), след което се върна на \"Герена\" и стана основен играч. Прохазка записа 173 мача с екип на сините във всички турнири и дели първото място за най-много двубои с Лусио Вагнер. По брой шампионатни срещи Прохазка е №1 сред чужденците в историята на \"Левски\". \"Срещнахме се с Роман през зимата, когато разбрахме, че можем да го вземем. Той е много опитен играч и неговото идване ще усили нашата халфова линия, което беше сред приоритетите ни за лятото\", каза генералният мениджър Адолф Шадек. \"Виктория\" е петкратен шампион на Чехия, като изпусна титлата само два пъти в последните шест сезона. Тимът от Пилзен ще играе директно в групите на Шампионската лига, което е голям шанс за 29-годишния Прохазка. Словашкият футболист игра три финала за  Купата на България  с екипа на \"Левски\", но не успя да завоюва трофей със сините. В състава на \"Виктория\" има едва двама играчи, които не са родени в Чехия или Словакия. Това са австриецът Андреас Иваншиц и хърватинът Диего Живулич. По информация на \"Дневник\" халфът ще се прибере в България до края на седмицата, за да се сбогува с феновете на \"Левски\".", "date": "2018.05.29", "title": "Роман Прохазка премина в шампиона на Чехия с тригодишен договор"}
{"url": "https://www.dnevnik.bg/evropa/2018/05/29/3186684_evroparlamentut_okonchatelno_odobri_novite_pravila_za/", "text": "Работниците, временно командировани в друга държава на Европейския съюз, ще трябва да получават еднакво заплащане за еднаква работа на едно и също място според нов проект, приет от Европейския парламент във вторник, предаде пресслужбата на институцията. Новите правила, които бяха приети с 456 гласа \"за\" срещу 147 \"против\" и 49 въздържали се, имат за цел да осигурят по-добра защита на командированите работници и справедлива конкуренция за компаниите. Справедливо заплащане Според одобрения текст трудовото законодателството в държавата домакин трябва да важи за командированите работници. В допълнение на правните разпоредби държавите членки могат да приложат широки представителни регионални или секторни колективни споразумения. Досега това се прилагаше само в строителния сектор. Подобряване на условията  Разходите за път и настаняване трябва да бъдат поети от работодателя, а не да се удържат от заплатата на служителите. Работодателите също трябва да осигурят достойни условия за настаняване в съответствие с националното законодателство. Продължителност  Максималният период за командировка е 12 месеца, като тя може да бъде удължена с шест месеца. Работникът може да продължи да работи в държавата от ЕС, в която е командирован, но след този период работните условия ще съответстват на трудовото законодателство в държавата домакин. Защита срещу измами В случай на измамна командировка, т.нар. фирми - пощенски кутии, държавите членки трябва да съдействат за осигуряването на защита на командирования работник, поне съгласно условията от Директивата за командироването на работници. Международен пътен превоз  Новите елементи от реформата на директивата ще бъдат приложени в транспортния сектор, щом  специалното законодателство  за сектора, което включва  пакет \"Мобилност\" , влезе в сила. Дотогава версията от 1996 г. на директивата продължава да бъде приложима. Държавите - членки на ЕС, имат две години, за да транспонират и приложат правилата в тяхното национално законодателство. Около половината командировани българи отиват в Германия Командирован работник е някой, изпратен от работодателя си да извърши дейност в друга държава от ЕС за определен период от време. През 2016 г. в ЕС е имало 2.3 млн. командировани работници, като техният брой е нараснал с близо 70 на сто от 2010 година. От всички командировани работници 45% са заети в строителството, 24% - в други отрасли на промишлеността, 29.4% - в услугите, а 1.5% - в селското стопанство и риболова. В страните от Западна Европа са изпратени 83 на сто от всички командировани служители. Най-много командировани работници има в Германия, Франция и Белгия (около половината от всички изпратени работници). Най-много работници се командироват от Полша, Германия и Словения. България изпраща значително повече командировани работници, отколкото посреща. Около половината от командированите българи отиват в Германия, сочат данни на Европарламента, цитирани от БТА.", "date": "2018.05.29", "title": "Европарламентът окончателно одобри новите правила за командированите работници"}
{"url": "https://www.dnevnik.bg/sviat/2018/05/29/3186697_davaneto_na_hrana_na_migranti_shte_bude_prestuplenie_v/", "text": "Унгарското правителство ще прати в парламента нова, по-строга версия на закона \"Стоп Сорос\" днес. Тя предвижда помощта и финансирането на нелегалната миграция вече да се разглеждат като престъпление, обясни държавният секретар Чаба Дьомьотьор, цитиран от агенция \"Ройтерс\". Под \"помощ\" ще се разбира принтирането на листовки с полезна информация за търсещите убежище и снабдяването им с храна и правни съвети.  Също така според изпратения в парламента нов законопроект, цитиран от агенцията, е възможно граждани или организации, които помагат на мигранти да подават молби за убежище или да получат статут, може да бъдат осъдени на затвор. \"Онези, които предоставят финансови средства... или извършват тази организационна дейност на редовна база, ще се наказват с до една година затвор,\" гласи текстът. Законът \" Стоп Сорос \" е част от активната кампания  на премиера  Виктор Орбан срещу  филантропа милиардер . Той използва  образа на Сорос  като плашило през последните месеци, обвинявайки го, че опита да ислямизира Европа, и започна кампания срещу  финансирани от него образователни  и неправителствени организации. Представяйки себе си като защитник на християнската култура, Орбан спечели трети пореден мандат като премиер на изборите тази пролет, разчитайки на подкрепата на хора от малките градчета и села.", "date": "2018.05.29", "title": "Даването на храна на мигранти ще бъде престъпление в Унгария"}
{"url": "https://www.dnevnik.bg/zelen/2018/05/29/3186695_ot_junesko_sushto_nastoiavat_za_ekologichna_ocenka_na/", "text": "Експерти на ЮНЕСКО потвърждават редица опасения, свързани с опазването на Национален парк \"Пирин\" като обект на световното наследство, и настояват за извършване на пълна екологична оценка на новия план за управлението на парка, както и за отлагане на промените в настоящия план от страна на правителството. Това се разбира от  проекторешение  на Комитета за световното наследство на ЮНЕСКО, свързано с Национален парк \"Пирин\", което ще бъде гласувано на годишна среща на организацията през юни 2018 г. в Бахрейн, за което съобщиха първо от коалиция \"За да остане природа в България\". Причината за притесненията на ЮНЕСКО са приетите от кабинета поправки в стария план за управление на \"Пирин\", както и подготвяният нов план за парка – и двете процедури се извършват без екологична оценка за потенциалния ефект и опасности за околната среда в планината.  В проекта си за решение от международната организация наблягат на нуждата от екологична оценка за новия план, подкрепят  решението на Върховния административен съд  в тази посока и настояват за конкретизиране на документа, както и на начина на използване на водите от планината с водохващания – само за питейни нужди, а не за изкуствен сняг.  За нуждата от екологична оценка В документа експертите на организацията призовават българското правителство да не прилага промените в сегашния план за управление на Национален парк Пирин, докато проектът за нов план не се подложи на екологична оценка. Става дума за поправките, одобрени от кабинета през декември 2017 г., които залагат разширяване на застрояването на територията на парка и на използване на водохващания, като не се уточнява категорично, че става дума само за питейни нужди.  В проекторешението се иска да се направи пълна екологична оценка на проекта за нов план за управление на Национален парк \"Пирин\" и се приветства  решението на Върховния административен съд от май 2018 г.,  който отхвърли решението на министъра на околната среда да не се прави такава. \"Решението на съда е добре дошло, защото екологичната оценка е възможност да се реши как точно да се гарантира защитата на изключителната универсална стойност на обекта.\" Препоръчва се комитетът да потърси официално потвърждение от страната ни за действията, които ще последват след решението на съда. Екооценката като приоритет  Препоръчва се също така комитетът да изиска от държавата уверение, че пълната екологична оценка за новия план ще бъде направена приоритетно, което включва специфична оценка на потенциалните въздействия върху парка, включително от потенциалното развитие в зоните, разположени  Българското правителство трябва да представи копие от екологичната оценка на плана за проверка от страна на ЮНЕСКО, когато тя бъде готова. Подготвеният нов план за управление предвижда строителство върху 12,5 пъти повече площ от Националeн парк \"Пирин\" спрямо сега и разрешава сечи на гори върху 60% от територията на парка. За какво ще бъде ползвана водата на Пирин По настоящия план за управление на Национален парк \"Пирин\" се отбелязва, че измененията, приети през декември 2017 г., предвиждат изграждането на водосборни съоръжения в зоната за опазване на горските екосистеми и отдих. Тъй като тези конструкции ще се извършват във вътрешността на парка, комитетът ще поиска от държавата да предостави по-подробна информация, уточняваща потенциалната им степен и въздействие и доколко тези съоръжения ще бъдат свързани с потенциалното развитие на буферната зона. От ЮНЕСКО изразяват загриженост, че измененията предвиждат и разширяване на инфраструктурата за ски в буферната зона. Оттам припомнят, че с предишно свое решение комитетът е поискал от държавата да извърши екологична оценка за развитието на буферната зона, включително да се консултира със заинтересованите страни. След като резултатите от екологичната оценка са налице, от решаващо значение ще е да се гарантира, че новият план за управление изчерпателно отразява всички потенциални заплахи за обекта от световно значение и ясно очертава как целите на управлението, зонирането и използването на земята в Националния парк \"Пирин\" ще допринесат за защитата му, пише още в проекта за решение на ЮНЕСКО.  \"Планът не е рамков документ\" Планът за управление на Национален парк \"Пирин\" не е само рамков документ, а трябва детайлно да описва какво може да се прави в националния парк и обект на световното природно наследство на ЮНЕСКО. Това се посочва в доклад от консултативната мисия на IUCN (Международния съюз за опазване на природата) в Национален парк \"Пирин\", което се проведе през март 2018 г. Мисията беше изискана от ЮНЕСКО, но е платена от българската държава. Докладът изисква цялата визия за развитие на ски туризма да бъде залегнала в новия план за управление, който обаче трябва да е подложен на екологична оценка, представена и одобрена от ЮНЕСКО.", "date": "2018.05.29", "title": "От ЮНЕСКО също настояват за екологична оценка на плана за Пирин"}
{"url": "https://www.dnevnik.bg/sport/2018/05/29/3186691_voleibolnite_nacionali_se_nadiavat_na_novi_pobedi_v/", "text": "Волейболните национали се завърнаха от Китай и се насочват с мисъл за нови победи към турнира от  Лигата на нациите , на който са домакини. Българският отбор победи Китай и Аржентина, но отстъпи срещу САЩ в първите си срещи от надпреварата. \"Играем мач за мач, целта ни е да бием във всяка една среща. Това ни е програма максимум, а дали ще се осъществи ще видим на турнира в София в петък, събота и неделя\", каза селекционерът Пламен Константинов. Съставът ще играе в \"Арена Армеец\" срещу Сърбия, Австралия и Русия. Мачовете са от петък до неделя, като и трите срещи са от 20.00 часа. Билетите за двубоите се продават в мрежата на Eventim. \"Уморени сме, но това няма значение. Важното е, че тръгнахме добре в първия турнир и отбелязахме две победи. Очаквам да продължим така и да покажем страхотна игра на домакинския турнир в София\", заяви диагоналът Николай Учиков. Според либерото Теодор Салпаров победите срещу Китай и Аржентина са били заслужени. \"Тези успехи ни дават по-голямо самочувствие за предстоящите двубои срещу класните съперници на домашния турнир в \"Арена Армеец\", добави той.", "date": "2018.05.29", "title": "Волейболните национали се надяват на нови победи в мачовете в София"}
{"url": "https://www.dnevnik.bg/evropa/regioni/2018/05/29/3186690_priemut_na_migranti_stava_uslovie_za_otpuskane_na/", "text": "Европейската комисия представи днес предложенията си за регионалното развитие и политиката на сближаване в ЕС след 2020 г., предаде пресслужбата на институцията. Бъдещата политика на сближаване , позната също като кохезионна политика, разполага с  бюджет от 373 млрд. евро  за поети задължения за периода 2021 - 2027 г. В съобщението си Еврокомисията посочва, че ще продължи насочването на ресурсите към регионите, които трябва да положат най-много усилия, за да се изравнят с останалата част на ЕС. Нови критерии В рамките на политиката на сближаване се запазват трите категории региони: по-слабо развити региони, региони в преход и по-силно развити региони. За да се намалят неравенствата и да се помогне на регионите с ниски доходи и слаб растеж да наваксат изоставането си, БВП на глава от населението остава водещият критерий при разпределянето на средствата. Въвеждат се и  , за да се отчетат по-добре реалностите по места — младежка безработица, ниско равнище на образование, изменение на климата и приемане и интегриране на мигранти. Регионите, които все още изостават по растеж или доходи (те се намират предимно в Южна и Източна Европа), ще продължат да получават значителна помощ от ЕС, се посочва в съобщението. Според него \"чрез политиката на сближаване ще продължи да се инвестира във всички региони, тъй като много от тях в цяла Европа, включително и в по-богати страни членки, изпитват трудности при извършването на индустриален преход, борбата с безработицата и отстояването на позициите си в глобализираната икономика\". Комисията предлага също засилване на връзката между политиката на сближаване и  европейския семестър  (цикъл на координиране на икономическите и фискалните политики в ЕС). В изявлението се казва, че местните, градските и териториалните органи ще участват по-активно в управлението на средствата от ЕС, а   ще засилят усещането за съпричастност на регионите и градовете към финансираните от ЕС проекти. Преобладаващата част от инвестициите в рамките на Европейския фонд за регионално развитие и Кохезионния фонд ще бъдат за иновации, подкрепа за малките предприятия, цифрови технологии и модернизиране на промишлеността. Освен това ще бъдат предоставени средства за прехода към нисковъглеродна, кръгова икономика и борбата с изменението на климата. Комисарят по въпросите на регионалната политика Корина Крецу заяви: \"Днес предлагаме политика на сближаване за всички региони, при която никой не е забравен. Направихме така, че тя да бъде по-гъвкава, да се адаптира към новите приоритети и да защитава по-добре нашите граждани. Също така опростихме правилата и това ще бъде от полза за всички — от малки предприятия и предприемачи до училища и болници, чийто достъп до средствата ще бъде улеснен.\" По-малко и по-ясни правила Комисията предлага в следващия дългосрочен бюджет на ЕС правилата да бъдат опростени, за да има по-малко административни формалности и по-облекчени процедури за контрол на предприятията и предприемачите, които се възползват от финансиране от ЕС. За седемте фонда на ЕС, управлявани в партньорство със страните членки, вече важи единна нормативна уредба. Чрез междинен преглед ще се определи дали са необходими промени в програмите за последните две години от периода на финансиране, като ще бъдат възможни малки трансфери на ресурси в рамките на програмите по фондовете на ЕС.", "date": "2018.05.29", "title": "Еврокомисията иска приемът на мигранти да бъде условие за отпускане на евросредства"}
{"url": "https://www.dnevnik.bg/sport/2018/05/29/3186717_vitosha_bistrica_obiavi_che_niama_kak_da_chuvstva_vina/", "text": "Витоша\" (Бистрица) обяви, че е успял да се възползва от възможностите за спасение, които  форматът на Първа лига предоставя . Клубът направи обръщение, свързано с оцеляването си в елита на българския футбол. Воденият от Костадин Ангелов отбор спечели едва две победи в 37-те си мача през сезона, но това се оказа достатъчно. С втората от тях съставът  отстрани \"Пирин\" , а след това  измъкна равенство в последните секунди срещу \"Локомотив\" (София) и изпълни целта си след триумф при дузпите . \"Уважаеми футболни фенове, футболисти, ръководители и т.н. Отборът на \"Витоша\" (Бистрица) не е виновен, че се възползва от предоставената от формата на първенството възможност да се спаси и изхвърли директно \"Пирин\" (Благоевград) от елитната ни група, а впоследствие спечели по крайно драматичен начин баража с \"Локомотив\" (София). Този формат не е създаден нито от Витоша, нито за Витоша\", заявиха от клуба. Ръководството припомня, че при гласуването и одобрението на правилника в началото на юни 2016 г. \"Витоша\" все още е бил Югозападната В група \"и дори и не подозираше какво ще сътвори няколко месеца по-късно на баража с \"Нефтохимик\" (Бургас) в Стара Загора\".", "date": "2018.05.29", "title": "\"Витоша\" (Бистрица) обяви, че няма как да чувства вина за оцеляването си в Първа лига"}
{"url": "https://www.dnevnik.bg/zdrave/2018/05/29/3186723_kabinetut_uvelichi_broia_na_bolnichnite_legla_v/", "text": "На днешното заседание на Министерския съвет правителството одобри и прие Националната здравна карта (НЗК). В нея са заложени 33 421 болнични легла, което е с 608 повече спрямо първоначалното предложение те да бъдат 32 873. Според здравния министър Кирил Ананиев тази бройка е пресметната при 70% заетост на леглата. Експерти от министерството са направили  анализ за 2017 г.,  според който за осъществяване на медицинските дейности в страната са били нужни 24 723 легла. Това означава, че с новата НЗК здравната каса ще сключва договори с болниците за допълнителни близо 8700 легла. При изготвянето на проекта за Национална здравна карта беше отчетено, че има около 5800 излишни болнични легла. Това предизвика реакция от пациентските организации и лекарското съсловие, които се обявиха против идеята за намаляването им. Те поискаха НЗК да бъде преработена така, че да гарантира достъп до лечение във всички областни градове. \"В областите, в които броят на болничните легла надвишава потребностите на населението, Националната здравноосигурителна каса ще сключва договори с лечебни заведения по критерии и по ред, определени с наредба на министъра на здравеопазването\", уточняват от правителството. След решението на кабинета от Българския лекарски съюз (БЛС) и Националното сдружение на общините излязоха с обща декларация, че  не подкрепят новата здравна карта . Според съсловната организация \"философията на новата карта е объркана и съществуват реални предпоставки вместо тя да изпълни функцията си на подпомагащ здравната система стълб, да се окаже поредният финансов инструмент за лимитиране и едностранчиво бюджетиране на системата\". \"В дългосрочен план на изпълнение този вариант на здравна карта ще доведе до крайна невъзможност за развитие на иновативна медицина и отлив на кадри от болничното здравеопазване\", допълни председателят на БЛС Венцислав Грозев, като уточнява, че картата все още не е напълно завършена.", "date": "2018.05.29", "title": "Кабинетът увеличи броя на болничните легла в здравната карта, но пак не получи подкрепа от лекарския съюз"}
{"url": "https://www.dnevnik.bg/sport/2018/05/29/3186679_s_neochakvani_trudnosti_i_den_zabaviane_nadal_premina/", "text": "Световният №1 Рафаел Надал срещна неочаквани трудности срещу \"щастливия губещ\" от квалификациите Симоне Болели, но започна с чиста победа защитата на титлата от \"Ролан Гарос\". Десеткратният шампион в Париж се наложи с 6:4, 6:3, 7:6 (9) в двубой, който започна в понеделник, но беше прекъснат заради дъжд и се доигра днес. Надал беше изправен пред загуба на първи сет в турнира от 2015 г. Болели имаше три поредни сетбола при 6:3 в тайбрека на третата част, но ги пропусна. След това италианецът стигна до четвърта възможност, но испанецът отново се измъкна и сложи точка на спора след три часа игра. \"Мачът беше труден още от вчера. Бях готов за сериозна битка. Това е нещо нормално. В началото на турнира всеки може да бъде малко припрян. Имах трудности да подредя играта си. А той определено изигра много добър мач\", каза Надал след двубоя. Испанецът записа 11-а поредна победа в турнира. За последно той загуби мач (и сет изобщо) на червените кортове в Париж в четвъртфиналите през 2015 г., когато беше детрониран от Новак Джокович. Надал постигна 80-а победа от 82 мача при 13-ото си участие в \"Ролан Гарос\". В следващия кръг носителят на 16 титли от Големия шлем ще се изправи срещу Гуидо Пея. 28-годишният аржентинец, който заема 78-о място в световната ранглиста, се справи убедително с португалеца Жоао Соуза - 6:2, 6:3, 6:4. Двубоят между Надал и Болели започна според очакванията. Световният №1 доминираше от дъното на корта и контролираше разиграванията с високи и силно лифтирани удари от форхенд. Болели влезе като абсолютен аутсайдер в мача. Той отпадна в третия кръг на квалификациите след тежка загуба от завърналия се след контузия Сантяго Хиралдо (0:6, 2:6) и беше изправен пред угрозата да пропусне \"Ролан Гарос\" за прът път от 2006 г. Големият брой отказвания обаче го върна в турнира като \"щастлив губещ\" от пресявките. В началото Болели се бореше здраво, но не получи никакви шансове в подаванията на Надал в първия сет, а в същото време имаше големи трудности да удържа своите. Още в третия гейм италианецът изостана с 0:40, но успя да се измъкне. Той обаче се пропука в най-лошия възможен момент - при 4:5, когато сервираше за оставане в сета. Болели обаче отговори по чудесен начин след загубата на първата част. Италианецът напипа верния ритъм, силният му форхенд работеше все по-добре и по-добре, а късите му топки и бекхендът му с една ръка по скъсения диагонал измъчваха сериозно Надал. В допълнение десеткратният шампион изпитваше необичайни проблеми с началния си удар. След като в хода на сезона поддържаше 65% първи сервис, в този мач той вкарваше само 55% от първите си подавания. Болели реализира пробив още в първия гейм на втория сет, след което успя да го затвърди и да поведе с 2:0. Надал имаше възможности да върне пробива в четвъртия гейм, но я пропусна и изостана с 1:3. В този момент над корта започнаха да се появяват първите капки дъжд. Това не се отрази на Надал, който влезе в страхотна серия и спечели пет последователни гейма, а с това и втората част. Дъждът обаче се засилваше, а това определено не беше по вкуса на шампиона. Топката ставаше по-тежка, а това не му позволяваше да я лифтира с обичайните обороти. Болели отново реализира ранен пробив, затвърди го и поведе с 3:0. След третия гейм играта беше прекъсната, а малко по-късно беше обявено, че мачът ще се доиграе във вторник. При подновяването на играта днес Надал започна много амбицирано и набързо заличи изоставането си - 3:3. Той дори имаше шанс да реализира втори пореден пробив, но не се възползва и Болели спря серията му, повеждайки с 4:3. На свой ред италианецът имаше шанс за пробив, който беше с цената на \"скрит сетбол\". Надал се спаси, а след още няколко оспорвани гейма двамата стигнаха до тайбрек. Дългият гейм започна чудесно за Болели, който спечели четири от първите пет точки. 32-годишният италианец запази аванса си и стигна до три поредни сетбола при 6:3. Надал показа здрави нерви и изравни резултата. Последва още един сетбол за Болели, с който световният №1 се справи. След това испанецът имаше два мачбола - при 8:7 и 9:8, но Болели ги неутрализира с много смела игра. Надал обаче взе първата точка след втората смяна на полетата и стигна до трети мачбол, при който съперникът му изпрати топката в мрежата. \"Днес започнах добре, спечелих първите няколко гейма. След това имаше период на леко объркване в играта ми, а той заигра още по-добре\", каза още Надал, който записа шеста победа в шестия си мач с Болели.", "date": "2018.05.29", "title": "С неочаквани трудности и ден забавяне Надал премина първия кръг в Париж"}
{"url": "https://www.dnevnik.bg/sviat/2018/05/29/3186778_srubskiiat_parlament_izbra_kmeta_na_belgrad_za/", "text": "Сръбският парламент избра бившия кмет на Белград Синиша Мали за министър на финансите, съобщава електронното издание на вестник \"Блиц\", цитирано от БТА. За Мали гласуваха 154 депутати, 30 бяха против, въздържали се нямаше. Мали ще наследи на поста Душан Вуйович,  който неотдавна подаде оставка  \"по лични причини\". Кандидатурата на Мали бе подкрепена от депутатите от управляващата коалиция. Представителите на опозицията не подкрепиха предложението на премиера Ана Бърнабич, посочвайки аферите, които се приписват на Мали. Мали е обвиняван, че докато е работел в частния сектор, е ръководел офшорни фирми, които не са плащали данък на сръбската държава, за притежанието на  24 апартамента в България , за доставката на новогодишна елха за 83 хил. евро в Белград, както и докторат, за който част от експертната общност смятат, че е плагиатствал. Депутатът от Демократическата партия Александра Йерков заяви преди гласуването, че демократите няма да подкрепят избора на Мали поради това, че името му е свързано най-вече с афери. По думите ѝ \"този, който ще бъде министър на финансите, ще бъде личен касиер на президента Александър Вучич\".", "date": "2018.05.29", "title": "Сръбският парламент избра кмета на Белград за министър на финансите"}
{"url": "https://www.dnevnik.bg/sviat/2018/05/29/3186764_nazriava_nova_svetovna_finansova_kriza_kaza_soros/", "text": "Нова глобална финансова криза може да се задава заради скока на долара и изтичането на капитали от развиващите се пазари, каза финансистът Джордж Сорос в Париж, цитиран от \"Блумбърг\". \"Брекзит е изключително вреден процес, който ощетява и двете страни. Разводът ще е дълъг, ще отнеме вероятно пет години - цяла вечност в политиката\", каза още Сорос на събитие на Европейския съвет за външна политика в Париж, където предупреди, че Европейският съюз е изправен пред \"екзистенциална заплаха\". Както \"прекратяването\" на ядрената сделка с Иран, така и \"унищожаването\" на трансатлантическия съюз между ЕС и САЩ ще имат неизбежно \"отрицателен ефект върху европейската икономика и ще предизвикат други размествания\", включително обезценяване на валутите в развиващите се пазари, смята Сорос. Предупреждението идва в момент, когато италианските облигации достигнаха рекордна за последните години доходност заради политическата криза, а  икономики като Турция  и Аржентина се опитват да се справят с последиците от високата инфлация. \"Всичко, което можеше да се обърка, се обърка\", смята Сорос, имайки предвид кризата с мигранти и бежанци и политиките на икономии, изстреляли популистите на власт, както и кризата с Брекзит. Това, че има \"екзистенциална заплаха\" пред Европа, \"вече не е само фраза... това е жестоката реалност\". \"Вероятно пет години\" Сорос повтори предложението си за финансиран от ЕС \"план Маршал\" за Африка на стойност около 30 млрд. евро годишно, който ще намали миграционния натиск към континента, и радикална трансформация на ЕС, например в премахване на задължението страните членки да се присъединяват към единната европейска валута. \"Еврото има много нерешени проблеми и не трябва да му се позволява да унищожи Европейския съюз.\" Разводът между Обединеното кралство и Европейския съюз ще отнеме \"вероятно пет години, цяла вечност в политиката\", цитиран от \"Франс прес\" заяви Сорос на годишната среща в Париж на Европейския съвет по международни отношения. Заради вота на британците за Брекзит през юни 2016 г. Обединеното кралство ще напусне Европейския съюз през март 2019 година, оставайки в митническия съюз през преходния период до края на 2020 година. През това време ще трябва да създаде ново партньорство.", "date": "2018.05.29", "title": "Назрява нова световна финансова криза, каза Сорос"}
{"url": "https://www.dnevnik.bg/zelen/2018/05/29/3186793_fotogaleriia_malko_sinyo_choveche_obikalia_sveta/", "text": "Китайската екоактивистка и артистка Кон Нин представи днес пред Народния театър \"Иван Вазов\" своя авторски артистичен пърформанс, озаглавен \"Малкото синьо човече\". Столицата ни е част от европейското турне на спектакъла, който се представя във всички страни, подписали Парижкото споразумение за опазване на околната среда. Досега тя е гостувала с атристичната си акция във Франция, Италия, Гърция, Монако, Великобритания и др. \"Идеята на този артистичен пърформанс е да представя живота като капка вода, които идва чиста и нежна, и си отива без да навреди на Земята. Вярвам, че в близкото бъдеще всичко, което консумираме, ще може да се завърне обратно в Земята, без да й нанася вреди. Ако човек осъзнава живота, себе си, потребностите и консумацията си, се надявам да осъзнава и необходимостта от това да пази Земята чиста\", така Кон Нин представя проекта си в официалните писма, които пише до всеки един от президентите на държавите, които посещава. Такова писмо е изпратила и до българския президент Румен Радев, но засега без отговор. Кон Нин рисува и пише поезия, но открива, че пърформансите са най-точното средство посланията й да достигнат до повече хора. Обича да използвам сюрреалистични артистични форми, за да накара хората да се отпуснат, да забравят стреса, да загърбят материалните си желания и да видят света като едно чисто и добро място. \"Малкото синьо човече\" е седмият й авторски проект. Във всеки един от пърформансите си тя се появява в екстравагантна рокля, наподобяваща булчинска. Това е така, разказа Кон Нин, защото като че ли булката в булчинска рокля е най-чистият символ. Роклята й за пърформанса в София е направена от царевица. Артистката се надява в бъдеще все повече от материалите, които използваме в ежедневието си, да могат да се рециклират. \"Правя всичко това с лична инвестиция, без да представлявам организация и институция, защото вярвам, че всеки човек притежава силата да променя. Така съживявам собствената си мечта за чиста и зелена планета. Моето желание е да провокирам хората да се замислят за планетата Земя – за дома, в който живеят и да бъдат по-осъзнати индивиди в опазването и грижата за планетата Земя!\" Кон Нин е родена на границата между Китай и Монголия. Живее и работи в Пекин и Париж. Въпреки юридическото си образование и частната кантора в Пекин, Кон Нин се е отдала напълно на изкуствата.", "date": "2018.05.29", "title": "Как \"Малко синьо човече\" обикаля света"}
{"url": "https://www.dnevnik.bg/evropa/2018/05/29/3186476_zashto_kitaicite_usileno_uchat_ispanski/", "text": "От 2017 година напливът към курсовете на испанския езиков институт \"Сервантес\" в Китай е огромен. \"Впечатлени сме от растящия ни успех в Китай. Испанският се превърна там във втория най-популярен чужд език след английския\", казва директорът на института Инмакулада Гонсалес. Причината за това развитие според нея е следната: китайците гледат на Испания като на врата към Латинска Америка. Студентът Байчен Ксяо и неговата приятелка Юни Шао са пристигнали специално в Мадрид, да за усъвършенстват езика. \"Искам да говоря като испанец\", казва 24-годишната Юни Шао, която следва рекламен мениджмънт и електронна търговия в Пекин. Тя възнамерява да работи за китайския пазар от Испания. Младата двойка се наслаждава на испанския начин на живот, на слънцето и на гостоприемството на местните хора. Младите китайци обаче са наясно и с това, че икономическото значение на страната нараства. Факт, който си проличава и от броя на китайските туристи и инвеститори. Испанците пък се радват на евтините китайски магазини, където човек може да намери всичко. Идеално и за бизнес, и за туризъм  Още през 2015 година китайските стоки съставляват десет процента от общия испански внос. Оттогава насам обемът на китайските стоки в страната е нараснал с 36 процента. Нараснал е и апетитът на китайските инвеститори към испанските фирми. Досега китайските инвеститори купуваха недвижими имоти, хотели, комплекси за голф. Междувременно обаче те започнаха да изкупуват и дялове в испански фирми във всички възможни области. Китайското участие в испански фирми междувременно се оценява на 4.65 милиарда евро. През 2015 година китайският милиардер Ван Цзянпин придоби 20 процента от акциите на футболния отбор \"Атлетико\" (Мадрид). Затова и Байчен Ксяо бързо е получил стажантска позиция в клуба. \"Аз съм връзката между отбора и Китай, където \"Атлетико\" (Мадрид) вече има много фенове\", казва той. Зиме и лято тълпи от китайски туристи атакуват Барселона, Мадрид, Валенсия и Севиля. Футболът, фламенкото, коридата и шопингът се харесват особено много на китайците. Това е огромен потенциал за испанското правителство, тъй като китайците стават все по-богати. По данни на Световната туристическа асоциация само през миналата година те са похарчили осем милиарда евро повече за туризъм. Само в Испания през 2017 година са пристигнали 600 000 китайски туристи. Испанското министерство на туризма иска до 2020 година да увеличи броя на китайските туристи до един милион, тъй като приходите от китайците не са за пренебрегване. През 2017 година туристите от Китай са похарчили почти 800 милиона евро в испанските магазини, ресторанти и музеи. Китайската мафия също харесва Испания С туристите обаче в Испания пристигна и китайската мафия. Някои китайци перат пари чрез внос и износ. Доскоро това не беше никак трудно. Сега обаче най-голямата испанска банка Caixabank трябва да доказва пред съда, че не е помагала на китайците в прането на пари. Става дума за около 100 милиона евро, които са влезли в страната през бившата спестовна каса за периода от 2011 до 2015 година. Всички заподозрени фирмени филиали се намират в мадридската икономическа зона Кобо Калеха, която е твърдо в китайски ръце. И китайската банка Industrial y Comercial de China стана обект на разследване. Тя е заподозряна в незаконни транзакции и пране на пари. В последно време бяха извършени безброй арести, издадени бяха и някои присъди, но бизнесът на китайците, които имат все по-голямо влияние в Испания - дори и в местната политика, продължава да процъфтява. Междувременно китайците празнуват в Испания и много от своите празници. В това число и китайската Нова година. А фактът, че човек не ги вижда нито на Майорка, нито в Марбея, а само в големите градове, се дължи на това, че дори богатите китайци в Испания предпочитат да живеят скромно. Седалищата на повечето китайски фирми се намират в Усера, едно сравнително бедно предградие на Мадрид. И китайските богаташи не се перчат със своите скъпи яхти и млади гаджета.", "date": "2018.05.29", "title": "Защо китайците усилено учат испански"}
{"url": "https://www.dnevnik.bg/intervju/2018/05/29/3186784_rumen_radev_ne_sum_se_vurnal_ot_rusiia_s_prazni_ruce/", "text": "\"Дневник\" публикува пълния текст на интервюто, публикуван от президентската администрация. - Първо, искам да ви благодаря за това интервю. Считам, че Българската телеграфна агенция има огромен информационен потенциал и интервю като това е крачка този потенциал да се разгръща по-нататък. Виждаме, че това посещение, и това трябва да го отчитаме, е след десет години без диалог на най-високо равнище. За това време бяха загробени три стратегически енергийни проекта, а с тях и възможността България да се превърне в енергиен център на Балканите. Знаем, че има проблеми в отношенията между Европейския съюз и Русия. Те са напрегнати. В този контекст русофобската реторика на определени български политици не допринася за развитието на диалога с Москва, към който диалог между другото се стремят все повече, и то влиятелни, европейски държави. От друга страна, аз тръгнах за тази среща и за тези разговори с ясното съзнание за силната обремененост от тези тежки и разрушителни политически декларации, включително и от сегашното мнозинство, което, нека не забравяме, обяви в свой доклад Русия за заплаха миналата година. А всичко това влияе на нашите отношения. Да споменавам ли изобщо и за опитите за пренаписване на историята, на освободителната война, към която Русия е особено чувствителна? Русия според мен обаче също трябва да извърви своя път към думите на видния руски учен акад. Дмитрий Лихачов, че България като люлка на славянската цивилизация е дала духовното начало на Русия. Русия също трябва да уважава нашата история и културни достижения. Ето в това тежко наследство мисля, че тази визита беше важна крачка за възстановяване на доверието и за изграждане на отношения на основата на равноправие и взаимно уважение. Определено мисля, че Русия също е готова и има воля в тази посока. - Аз мисля, че можем да говорим за пренебрежително отношение, ако, да речем, бяхме провели един формален 20-минутен разговор в присъствието на филолози и историци да си говорим само за азбуката и за Руско-турската освободителна война. Срещата беше три часа, и то в присъствието на най-влиятелните министри - на енергетиката, на икономиката, на промишлеността и търговията. Щеше да бъде може би пренебрежително, ако след формалните срещи президентът Путин беше казал \"довиждане\" и се беше обърнал. Напротив, той ме покани за среща наистина на четири очи, без преводачи, без асистенти, която продължи около 40 минути. Така че въпросът тук по-скоро е към правителството, което неофициално търси контакти с Москва, а официално я обяви за заплаха, и то съвсем неотдавна. Що се отнася до връщането с празни ръце - тук категорично не съм съгласен, защото знаете, че договорите са в прерогатива на правителството. Но както видяхме през годините, то не им придава особено голямо значение. Както ги подписа, така се отмята от тях. - Аз пак казвам - този въпрос е към правителството. Наистина правителството се ангажира с конкретните резултати, с конкретните договори и това е неговата работа. Но отмятането от тези договори струваше пари и на България, и на Русия. И при цялата тази, виждате, много трудна ситуация, която се създаде през годините, беше много важно да се възстанови доверието. Това беше и моята основна цел. Виждате, че аз наистина пожелавам на правителството да оползотвори това доверие, което се изгради. И включително и до днес не престават опитите на говорители, на депутати, на мнозинството по всякакъв възможен начин да се омаловажи моята визита. Аз няма да постъпя като тях. Напротив, бих се радвал правителствената делегация, водена от премиера Борисов, да конкретизира сътрудничеството, защото това е в интерес и на двете държави, в интерес и на Европа. Между другото в тези разговори поставих много ясно областите, където България много трудно може да отстъпи. Например лицензиите за производство на въоръжение от нашия военнопромишлен комплекс. Не можем да допуснем друга държава отвън да ни разрешава къде и как да изнасяме оръжие, произведено в България. Повдигнах важни въпроси, касаещи облекчени условия и по-добри цени на доставка на руски енергийни ресурси. По-добри условия за присъствие на български бизнес на руския пазар. И руската страна демонстрира наистина една откритост и готовност за конструктивно обсъждане на тези въпроси и наистина получаване на едни по-добри условия за България. И аз силно се надявам българското правителство да продължи работата в тази насока и да постигне конкретни резултати. - Това е все едно да си зададем въпроса \"Северен поток 2\" отдалечава ли Германия от Европейския съюз и НАТО. Не, разбира се. Мисля, че е крайно време да преодолеем тази идеологизация и мога да кажа дори истеризация в отношението си към Русия и да престанем да губим, докато другите печелят и се настаняват на пазарите ни, които ние отстъпихме сами. Виждате, че там беше и президентът Макрон, там беше и канцлерът Меркел. А предстои в началото на юни визита на президента Путин в Австрия. Нека погледнем и статистиката. Франция е в конкуренция с Германия кой да бъде най-големият инвеститор в Русия от европейските държави. Нека видим огромния стокообмен, който имат. А къде сме ние? Нека си зададем този въпрос. Мисля, че и двете ще станат реалност. Но, първо, газовият хъб \"Балкан\" е рожба на кризисен пиар след скандалния провал на проекта \"Южен поток\". За да има хъб обаче, трябва да има газ. А газ няма. Между другото това е един рационален проект - газовият хъб, и той трябва да бъде подкрепен. Но точно липсата на газ рискува този многомилионен проект да гълта пари за разработка и строежи, без да е ясно точно как и с какво ще функционира този проект. Както виждаме, газ към момента няма за този хъб. Предстои спиране на трансбалканския газопровод, единствения към нас през Украйна и от нас към нашите съседи. \"Южен поток\" е загробен. Добив, оказа се, че няма да можем да имаме собствен. Втората тръба на \"Турски поток\" започна своето изграждане, но е неясно накъде ще продължи - през Гърция за Италия или към нас. Това означава, че в средносрочна перспектива газовият хъб, и то с ограничен капацитет на интерконекторите, които едва сега ще започнат да се изграждат, газовият хъб може само да спомогне за диверсификацията на нашето собствено снабдяване с газ и то твърде условно. Ако искаме наистина да удовлетворим нашите големи амбиции да бъдем страна, която разпределя, продава, доставя газ, това означава, че трябва отнякъде да има газопровод с капацитет. Най-вероятно, ако успеем да се преборим, това е втората тръба на \"Турски поток\". Но това означава допълнителна зависимост от още една страна транзитьор, това означава по-голяма цена и по-голям риск за доставките. Определено ще спомогне и това е изключително благоприятен момент за нашата правителствена делегация, която точно след това решение отива в Москва. И тук е мястото вече за едни прагматични преговори и отстояване на нашите интереси. Но за да може да отстояваме нашите интереси, крайно време е да имаме енергийна стратегия в средносрочен и дългосрочен план, която да извърши дълбок анализ и която да постави ясни цели и да даде отговор на тези въпроси. Защо Меркел беше в Русия и настояваше за \"Северен поток\"? Защото много ясно знае, че бъдещето е на държави с конкурентоспособна икономика, а това означава достъп до евтина енергия и сигурност на доставките. Нещо повече - виждате, че сега всички държави се борят да получават повече газ, да могат да го разпределят, продават и транзитират за други държави. Това означава големи такси, значителни приходи, сигурност и влияние. И затова аз много се надявам, че Европа, и времето идва най-сетне да постави на принципна позиция този въпрос, че когато говорим за енергийна сигурност и енергийна ефективност, най-добре е тези тръби да влизат директно в държави от Европейския съюз. Между другото все повече гласове се чуват и в Европа, и в Русия, че това е най-силният и прагматичен начин. И за мен е недопустимо да има тук един двоен стандарт към отделни държави. Не само по отношение на храните, но и по отношение на енергетиката. Защо \"Северен поток 2\" да може, а \"Южен поток\" да не може. Защо може едни държави съвсем свободно и открито да получават огромни приходи от транзит на газ, а други държави да трябва да завоалират своите намерения със сложни формулировки точно за тези си амбиции. Вярвам, че усложнената геостратегическа обстановка, средата за сигурност и амбициите на Европа за конкурентоспособност на икономиката ще дават импулси за в бъдеще и на двата проекта - и на газовия хъб, и на проекта за пряка доставка на руски газ през Черно море за България и оттам за следващите страни от Европа. Зависи изцяло от правителството. Виждате, че политиците от мнозинството, които съвсем доскоро парадираха със спирането на проекта, сега парадират с неговото възобновяване. Според мен атомната електроцентрала \"Белене\" трябва да бъде построена, но при ясна правна рамка, без финансово обвързване и с минимален финансов риск за държавата, при доказана целесъобразност и много важно - при надеждни механизми за контрол на ядрения риск. Използвахте много точна дума - поразмиха. Скандалът с ЧЕЗ извади на повърхността много тревожни въпроси, които аз зададох между другото още в избухването на този скандал. Кой стои реално зад тази сделка и кой даде политически гаранции. Защото без тях на всички ни е ясно, че тя няма как изобщо да тръгне. Защо службите не сработиха и чий интерес отстояха? И най-важният въпрос - какви са финансовите схеми и откъде ще дойдат парите? И до ден днешен няма отговор на нито един от тези въпроси. Въпреки усилията на председателя, парламентарната комисия според мен бе използвана по-скоро тактически, за да може да се канализира общественото напрежение, възмущението и в крайна сметка скандалът да се размие и потуши. Но въпросите остават. И съм убеден, че ако говорим за защита на държавния интерес, трябва да бъде установена истината и трябва да се потърси отговорност от определени хора. За мен случаят ЧЕЗ е открит. Много е трудно да дам еднозначна оценка на едно такова мащабно събитие, защото то може да се оцени със система от критерии. Те могат да бъдат най-различни - определяне на приоритети, организация, усилия, конкретика, реални резултати. Мисля, че българското правителство определи актуални за региони и за Европа приоритети. Министър Павлова и администрацията работят така, че да има нужната организация за тези събития. България показа, че може да администрира процесите от европейския дневен ред. Що се касае до конкретиката, според мен има разминаване между фанфарния тон и реалните резултати, които преминаха изцяло в сферата на обещанията. Страните от Западните Балкани не получиха ясна перспектива за присъединяване, но за сметка на това ние занимаваме хората с фотосесия от посрещания, изпращания, колко европейски лидери ще седнат на една маса, и много важно как точно ще се ръкуват, и което се превръща едва ли не в основен критерий за успеха на председателството. Мисля, че прекалената употреба на европейското председателство за политически PR някак си погасява европейската симпатия на българите. Защото виждате, че хората говорят в крайна сметка повече за проблемите покрай трафика и за менюто на официалната вечеря. Ако трябва да обобщя това европейско председателство, смятам, че ако със същата страст, с която българското правителство се хвърли да работи за просперитета на народите от Западните Балкани, ако със същата страст правителството се хвърли да работи за собствения си народ, тогава ни очаква едно по-добро бъдеще. Стига, разбира се, ефективността да бъде на доста по-високо ниво от тази демонстрирана за Западните Балкани. Както видяхме, конкретни резултати, освен добри намерения, няма. Ако сравним с Декларацията от Солун през 2003 г., присъединяването се замени с перспектива. Това е наистина многозначително, трябва да изчакаме, трябва време - дали наистина ще има развитие със спора за името между Македония и Гърция, но това ще стане ясно; ще получи ли Македония покана за членство в НАТО на Срещата на върха през юли месец; ще влязат ли обещаните 10 млрд. европомощ за инфраструктурни проекти в основни европейски финансови документи или ще останат да висят? Така че, реалните резултати са далеч от намеренията и обещанията. Според мен това е част от стратегията на правителството и аз непоканен не ходя никъде. Но на откриването на европейското председателство на 11 януари аз ясно формулирах своите виждания за една социална, достъпна за своите граждани Европа. Вместо това, гражданите получават снимки от Моста на влюбените. Затова казвам, че точно тази стратегия всъщност превърна европейското председателство в операция по политическа реклама. Вие виждате, че диалог няма. Срещата между Европейския съюз и Турция бе договорена с чужд канцлер, без да бъде уведомен българският президент, при положение, че се кани президент на съседна държава. Българският президент не беше поканен на Срещата на върха на нашето европредседателство. Българският президент научава за визитата на нашия премиер в Русия от чужди държавници. Но що се отнася до каруцата, считам, че някой тегли каруцата към автокрация, а аз съм убеден застъпник на демокрацията. Аз съм говорил неведнъж по тези въпроси. Но това е обсебването на всички институции, не само институции, медии и т. н. Първо, присъединяването към еврозоната е стратегическа цел на България. Това присъединяване ще ни гарантира България да бъде в ядрото на европейските интеграционни процеси. Трябва обаче да сме наясно кога, при какви условия, на каква цена ние ще можем да станем част от тези единни европейски процеси. Знаете ли, когато се срещнем с лидерите и на Чехия, и на Полша, аз задавам такива въпроси: защо при една много по-мощна и устойчива икономика и социална система те не подават молба за членство. Получавам интересни отговори, които си струва да анализираме и да погледнем този проблем от всички възможни страни. Както всички знаехме, ние сме отличници, написали своето \"домашно\", покрили всички числови критерии и едва ли не от нашата воля и вътрешен консенсус и решение зависеше кога ще поведем борба за влизане в т. нар. чакалня за еврозоната. И даже поехме ангажимент, вътрешно наше обещание това да се случи до края на европредседателството. Последните новини от Брюксел обаче показват, че и това няма да стане. Причините са до болка познати и аз не искам тук отново да ги коментирам. Но това, което явно породи смут в България, това е настояването на нашите европейски партньори и на Европейската централна банка, на Европейската комисия влизането в чакалнята да бъде обвързано с влизането в Банковия съюз. А това вече влече след себе си много по-сериозни условия. Това означава истински, реален мониторинг на нашата банкова система. Също така трябва да направим анализ и оценка на риска за присъединяването на нашата крехка икономика и неустойчива социална система към еврозоната. Трябва да имаме ясен национален план, който да ни гарантира стабилност и на икономиката, и на нашата социална система, и в процеса на присъединяването и след него. Така че, явно тук ще трябва тепърва да пишем по-задълбочено домашно.  Мисля, че президентството има най-висока легитимност, защото президентът се избира с пряк вот, но той няма реални действени инструменти. Въпреки това методичното погазване на мнението и позициите на президента според мен води до натрупване на обществено неудовлетворение, което рано или късно властта ще усети. По отношение на Консултативния съвет за национална сигурност мисля, че за проведените досега заседания съм поставял важни въпроси: за националната сигурност, за отбраната и сигурността, за укрепване на суверенитета - да речем дори чрез необходимост от усъвършенстване на Закона за вероизповеданията. Нещо, което очаквам да се случи от миналата година, но то така и не се случва. Вече изпълнението на поетите ангажименти, на постигнатия консенсус лежи на съвестта на тези, които са поели ангажимент да ги изпълняват. Но въпреки това, мисля, че тук се повдигат важни за обществото ни теми, които чакат своето решение. Нещо повече - излизат от анонимност позиции на политици, на политически партии. А това винаги е добре за демокрацията. Да, за корупцията наистина България говори много и прави малко. Що се отнася до новия орган, то показателно е, че самият закон - започнаха ремонтите по него, още преди да бъде обнародван. И аз съм сигурен, че този процес ще продължава по ремонтиране на този закон. Но моето мнение за органа е известно - за новия създаден мегаорган за борба с корупцията. И то не толкова за това, че той е абсолютно подвластен на мнозинството в парламента, най-вече за това, че неговите правомощия и структура и инструментариум са насочени повече към борба с корупцията в миналото, отколкото да има ефективни инструменти за разкриване, пресичане, предотвратяване и разследване на корупционни схеми сега, в наши дни, и гарант, разбира се, и в бъдеще да се процедира по този начин. Аз мисля, че такива проучвания показват само растящото неудовлетворение в нашето общество от политическата класа и риска от политически проекти, които ще търсят да се внедрят в този вакуум. Но бих подкрепил, бих приветствал политически субекти, които са насочени към решаване на проблемите на обществото и които срещат неговото разбиране и подкрепа.", "date": "2018.05.29", "title": "Румен Радев: Не съм се върнал от Русия с празни ръце"}
{"url": "https://www.dnevnik.bg/regioni/2018/05/29/3186756_sofiiskoto_metro_-_polzi_i_problemi_ot_nachina_po/", "text": "В софийското метро за последните 14 години са вложени почти 1 милиард евро от фондовете на Европейския съюз. То бе обявено за \"инфратруктурен проект на десетилетието\" в България. Когато приключи изграждането на последния етап след по-малко от две години, плановете са то да се използва от 1.2 милиона души дневно в град с около 2 милиона жители и гости. Но макар да е ярък пример за безспорните ползи от членството на България в Европейския съюз, то разкрива и слабости в политиките на българските власти, работещи с еврофондове. Проблемът е особено важен във време, когато започнаха преговорите за новата многогодишна финансова рамка на ЕС за периода 2021-2027 г.", "date": "2018.05.29", "title": "Софийското метро - ползи и проблеми от начина, по който се използват евросредства"}
{"url": "https://www.dnevnik.bg/sport/2018/05/29/3186807_serena_uiliams_se_zavurna_v_golemiia_shlem_s_pobeda/", "text": "Серена Уилямс се завърна с победа в турнирите от Големия шлем. 36-годишната американка преодоля първия кръг на \"Ролан Гарос\" след труден успех със 7:6 (4), 6:4 срещу чехкинята Кристина Плишкова. Това беше първи мач за Уилямс в турнирите от Големия шлем от Australian Open 2017. Тогава тя вдигна трофея в Мелбърн, докато беше бременна в третия месец, и грабна 23-ата си индивидуална титла в Шлема, която е доближи на една от абсолютния рекорд на Маргарет Корт. Уилямс се завърна в \"Ролан Гарос\" след двегодишно отсъствие. Предишният й двубой на червени кортове беше финалът в Париж през 2016 г., когато загуби от испанката Гарбине Мугуруса. Американката влезе в тазгодишния \"Ролан Гарос\" само с четири мача за сезона. Тя се намираше в серия от две поредни загуби, след като отпадна в третия кръг в Индиън Уелс и още на старта в Маями. Първият сет между Уилямс и Плишкова премина изцяло под диктовката на сервиращите. Американката спечели 23 от 24-те точки след вкаран първи сервис, а чехкинята - 19 от 23. Вторият начален удар създаваше известни проблеми и на двете, но без да застраши подаванията. В целия сет се стигна до една-единствена възможност за пробив. Тя се откри пред Уилямс, но Плишкова я отрази. Така логично развръзката на първата част дойде след тайбрек. Дългият гейм започна отлично за чехкинята, която спечели първите три точки. Американката обаче взе седем от следващите осем и измъкна сета.  Втората част беше доста по-драматична и предложи значително повече и по-качествени разигравания от основната линия. След маратонски гейм, продължил повече от десет минути, Плишкова реализира първия пробив в мача и поведе с 2:0. Трикратната шампиона в \"Ролан Гарос\" отговори със страхотна серия, реализира два поредни пробива и поведе с 3:2. Плишкова на свой ред спечели подаването на съперничката, след като направи обрат от 15:40 в шестия гейм - 3:3. Чехкинята поведе с 40:0 в следващия гейм, но така и не успя да го затвори. Уилямс отново проби, след което затвърди предимството си за 5:3. При 5:4 американката сервираше за спечелването на мача. Стигна се до нов маратонски гейм, в който 70-ата в световната ранглиста имаше две точки за връщане на пробива. Уилямс обаче се измъкна от трудната ситуация и сложи точка на спора след 105 минути игра. Трикратната шампионка в Париж пласира 13 аса срещу 15 за Плишкова, и записа по-малко печеливш удари - 29 срещу 34. Американката обаче направи и по-малко непредизвикани грешки - 25 срещу 33. Тя имаше два пъти по-малко възможности за пробив от чехкинята - 4, но беше доста по-ефективна и реализира три, докато съперничката й оползотвори само два от осемте си шанса. Във втория кръг Уилямс ще се изправи срещу поставената под №17 Ашли Барти. Австралийката преодоля първия кръг с убедителна победа срещу рускинята Наталия Вихлянцева - 6:3, 6:1. Още една бивша шампионка се завърна днес на кортовете в Париж след дълго отсъствие - Мария Шарапова. Тя трябваше да премине през още по-големи трудности, за да стигне до втория кръг. Рускинята победи холандската квалификантка Рикел Хогенкамп с 6:1, 4:6, 3:6 след два часа игра. Шампионката от 2012 и 2014 г. беше опряна до стената, след като изостана с 0:3 в решаващата трета част. Тя обаче отговори по впечатляващ начин и спечели шест поредни гейма. Шарапова изигра първия си мач в \"Ролан Гарос\" от 2015 г. Тя пропусна последните две издания на турнира, след като в началото на 2016 г. беше наказана за употреба на забранени вещества, а преди година беше много назад в ранглистата и не получи \"уайлд кард\" за участие. Във втория кръг носителката на пет титли от Големия шлем ще се изправи срещу хърватката Дона Векич.", "date": "2018.05.29", "title": "Серена Уилямс се завърна в Големия шлем с победа, Шарапова оцеля след обрат"}
{"url": "https://www.dnevnik.bg/sviat/2018/05/29/3186791_avstriia_zapochva_mashtabna_reforma_na/", "text": "Австрия ще преструктурира службата си за контраразузнаване, за да разсее подозренията, че крайнодясната Партия на свободата, участваща в управлението, се опитва да проведе \"чистка\" в средите за сигурност. На пресконференция вътрешният министър Херберт Кикл каза, че сред мерките ще е укрепване на \"вътрешния контрол и вътрешната система за сигурност\" и ще използва информация от сегашно разследване срещу представители на службите, но не навлезе в подробности. Според него реформата трябва да се осъществи до средата на 2019 г. Освен това службата трябва да се съсредоточи върху \"основното си правомощие\" - предотвратяването на опасности - и да си изгради нови структури, както и да не дублира работата си с други институции, пише в. \"Ди пресе\". \"Днес е ден за нова служба за защита на конституцията (вътрешно разузнаване) и държавата в Австрия. Денят, в който обявяване нова ера.\" По-рано тази година  полицията обискира сгради  на Федералната служба за защита на конституцията и контратероризъм (BVT). Действията бяха аргументирани с разследване за работата на петима служители на BVT и подозрения, че не са съхранявали правилно класифицирана информация. В резултат някои държави се опасяват за сигурността на разузнавателни данни, които са предоставили на Австрия. Медии и политици от опозицията в страната пък твърдят, че разследваните са близки до Австрийската народна партия на канцлера Себастиан Курц, управлявала вътрешното министерство десетилетия наред. В момента Партията на свободата контролира  министерствата на вътрешните и външните работи , както и това на отбраната, като част от коалиционното споразумение след изборите миналата година. \"Голяма несигурност\" Вътрешният министър Кикл многократно е отричал, че действията му спрямо BVT (той дори отстрани директора ѝ, Петер Гридлинг) представляват чистка, ръководена от партията му. Наскоро той дори върна Гриндлинг на работа, след като административен съд отмени решението му. Днес Кикл се появи пред медиите заедно с директора, който по думите му ще ръководи промените. \"В много трудна фаза сме. Има голяма несигурност за екипа на BVT. Искаме да я премахнем. Искаме да работим с персонала, за да започнем процеса.\" \"Това са любимите ни престъпления - именно онез, които никога не се случват,\" каза още Кикл. Според него в новия си вид службата ще олицетворява стандарт, който вече се проявява в Австрия с \"рестриктивната политика за убежище\". За пример на случай, в който BVT би могла да съсредоточи повече усилия, той даде \"турските операции за влияние върху институциите в Австрия.\"", "date": "2018.05.29", "title": "Австрия започва мащабна реформа на контраразузнаването"}
{"url": "https://www.dnevnik.bg/sport/2018/05/29/3186826_levski_lukoil_likuva_s_shampionskata_titla_sled/", "text": "Баскетболистите на \"Левски Лукойл\" спечелиха шампионската титла. След драматични последни секунди те постигнаха победа с 86:85 срещу \"Балкан\" в Ботевград. Пет секунди преди последната сирена домакините имаха отлична възможност да спечелят, но изскочилият сам под коша Христо Захариев пропусна. При опита за добавка и Игор Кесар не можа да вкара. Сините, водени от Константин Папазов, стъпиха на върха след успех с 3:1 победи във финалната серия. Това е първият голям успех за  започналия в началото на годината проект \"Левски Лукойл\" . В първите дни на януари \"Лукойл България\" реши да пренасочи спонсорството си към \"Левски 2014\", а с това в състава премина и ядрото баскетболисти на хегемона \"Лукойл Академик\". В началото на март \"Левски Лукойл\" изпусна първата си възможност за спечелване на отличие. Тогава  отборът загуби от \"Рилски спортист\" финала за Купата на България . Финалната серия между \"Левски Лукойл\" и \"Балкан\" представи много оспорвани мачове, съпътствани от грозни инциденти. Така беше и в последната среща в Ботевград - двубоят премина през няколко обрата. След края му привърженици на двата отбора се обиждаха и замряха с предмети. \"Балкан\" започна силно и натрупа голяма преднина. Сините съумяха да се вдигнат и с подобрена игра във втората част наваксаха изоставане от 15 точки и излязоха напред. \"Левски Лукойл\" държеше инициативата, но в третата четвърт дойде ред на нов обрат. Домакините натиснаха и след серия от 11:0 върнаха интригата. В последните минути сините имаха превес, а \"Балкан\" до последно се опитваше да обърне резултата, но не успя.", "date": "2018.05.29", "title": "\"Левски Лукойл\" ликува с шампионската титла след драматична победа срещу \"Балкан\""}
{"url": "https://www.dnevnik.bg/sviat/2018/05/29/3186821_alisa_vmesto_aleksa_-_ruskata_tursachka_iandeks_pusna/", "text": "Интернет холдингът \"Яндекс\" представи първото си \"умно\" устройство, което ще може да предава и управлява гласови команди чрез наскоро създаден виртуален асистент, пишат руски медии. Компанията собственик на най-голямата руска търсачка, понякога определяна като \"руския \"Гугъл\"\", стъпва на пазар, където \"Амазон\" и \"Гугъл\" вече продават десетки милиони устройства по света. Работата с мултимедийната система \"Яндекс.Станция\" ще се извършва с помощта на виртуалния асистент \"Алиса\", чрез който потребителите ще могат да общуват с други устройства и да дават гласови команди. (Асистентът на \"Амазон\", който  разгневи потребители в САЩ  заради неволно записване и разпространяване на личен разговор, носи името \"Алекса\".) Подобно на съществуващите устройства на други компании \"Алиса\" ще може задейства телевизори и други уреди (по-късно и да превключва каналите), да възпроизвежда музика или филми, а чрез новата (обявена днес) платформа \"Яндекс.Диалоги\" е възможно да се поръча пица или организира ваканция. Досега \"Яндекс\" се занимаваше основно със софтуерна работа и това е първото устройство, което тя създава, казва основателят ѝ Аркадий Волож, цитиран от РБК. То ще е достъпно срещу 9900 рубли (в момента около 157 щатски долара). За сравнение устройствата на \"Амазон\" и \"Гугъл\" от по-нисък клас са достъпни за под 100 долара, но не се продават в Русия. Коя е \"Алиса\" За \"Алиса\" за пръв път се заговори през май 2017 г., когато тя още беше част от бета версия на приложение на \"Яндекс\". Името е предложено от руски потребители. Официално тя беше пусната през октомври, малко след като с нея \"разговаря\" и президентът Владимир Путин при посещение в централата на (иначе регистрираната в Холандия) \"Яндекс\" в Москва. С нея ще работи и единственото широко достъпно в Русия \"умно\" мултимедийно устройство, тъй като като продуктите на \"Гугъл\" и \"Амазон\" в тази ниша не се продават в страната. В момента руският асистент е достъпен за 53% от смартфоните в Русия и в много автомобили, а в бъдеще \"гласът ще е навсякъде\", смята Аркадий Волож. В интервю за сайта за икономически новини The Bell един от създателите на \"Алиса\", Михаил Биленко, отхвърля обвиненията, че \"Яндекс\" е започнала да създава продуктите си като еквиваленти на \"Амазон\", след като те се появят. \"Не след, а преди - \"Алекса не умее да бъбри, а \"Алиса\" умее. Потребителите обичат това и никъде го няма освен при нас.\"", "date": "2018.05.29", "title": "\"Алиса\" вместо \"Алекса\" - руската търсачка \"Яндекс\" пусна първото си \"умно\" устройство"}
{"url": "https://www.dnevnik.bg/sport/2018/05/29/3186785_bivsh_fehtuvach_oglavi_ruskiia_olimpiiski_komitet_s/", "text": "Бившият олимпийски шампион по фехтовка Станислав Поздняков е новият президент на Руския олимпийски комитет (РОК). Той постигна победа срещу бившия плувец Александър Попов в изборите за поста. До момента Поздняков беше първи вицепрезидент в организацията, ръководена от Александър Жуков. Той беше и водач на руските състезатели, които се състезаваха под неутрален флаг на зимните олимпийски игри в Пьонгчанг. Поздняков спечели убедителна победа, като получи 214 гласа или 78.7%. Попов събра 56 гласа. Новият президент на РОК, който има три олимпийски и десет световни титли, застава на поста в труден момент. Той си постави за цел Русия да бъде допусната да участва с пълни отбори в летните олимпийски игри в Токио 2020. \"Осъзнавам, че ми предстои много и сериозна работа. Трябва да работим за подобряване на управлението на спорта, да увеличим престижа на Русия на международната сцена\", каза Поздняков пред \"Спорт експрес\". Мястото на първи вицепрезидент на комитета ще заеме Игор Левитин, който е определян като един от близките до президента на Русия Владимир Путин. През февруари Левитин се срещна с президента на Международния олимпийски комитет (МОК) Томас Бах, като  двамата обсъдиха въпроса за отмяна на наказанието на руските олимпийци . Преди началото на изборите Путин отправи послание към членовете на комитета, като заяви, че руското олимпийско движение е изправено пред важни и много отговорни задачи. \"Важно е да се гарантира напълно възстановяването на нашите позиции в международното спортно движение, да участваме активно в дейностите на международните федерации, да продължим работата си по подобряване на ефективността на антидопинговата система\", заяви президентът на Русия. Той добави, че трябва е приоритет \"изграждането на култура на пълна нетърпимост към този негативен феномен във всички нива на тренировъчния процес\". \"Уверен съм, че заедно можем да преодолеем всички трудности и да продължим да развиваме руския спорт в подкрепа на родината и гражданите ѝ\", завърши Путин.", "date": "2018.05.29", "title": "Бивш фехтувач оглави Руския олимпийски комитет с мисия да изчисти името на страната"}
{"url": "https://www.dnevnik.bg/sviat/2018/05/29/3186832_rusnakut_povredil_svetoven_shedyovur_iskal_da_zashtiti/", "text": "Руснак, който  нанесе щети на известната картина  на Иля Репин, \"Иван Грозни и неговият син\", преди няколко дни, призна вината си, но се отрече от предишното си твърдение, че е бил пиян по време на инцидента, предаде \"Интерфакс\". Пред съда Игор Подпорин каза, че не е пил водка преди нападението (както сам настояваше) - всъщност не употребил никакъв алкохол, а пил компот и ял салата. Повредил картината, за да защити репутацията на Иван Грозни: \"Тази картина е лъжа... той (Иван Грозни) е сред светците.\" Картината на Репин го показва със сина му в ръце, обзет от скръб. Първият цар на Русия, основоположник на страната като царство и приемник на Великото московско княжество, според някои историци убива най-големия си син Иван по време на спор (според други 27-годишният умира от заболяване). Престъплението, за което той може да бъде обвинен в момента, е повреда на особено ценен обект на културното наследство. За него Подпорин може да прекара до 6 г. в затвора. По последни оценки щетите може да са на стойност 5-10 млн. рубли (между 80 и 160 хил. долара) , като е строшена оригиналната рамка и има 3 разкъсвания на платното в централната част, където е тялото на царевича. Руската банка \"Сбербанк\" обеща да плати за реставрацията на картината, пише РИА \"новости\"", "date": "2018.05.29", "title": "Руснакът, повредил световен шедьовър, искал да защити репутацията на Иван Грозни"}
{"url": "https://www.dnevnik.bg/photos/2018/05/29/3186815_snimka_na_denia_prezidentut_s_mladite_gvardeici/", "text": "Учениците от гвардейските отряди към езиковата гимназия в Кърджали и училище \"Д-р Петър Берон\" в Плевен, както и тези от първия ученически гвардейски оркестър при СУ \"Иван Вазов\" пристигнаха в днес в София на среща с президента Румен Радев. Децата от сформирания преди дни първи в страната ученически оркестър и втория гвардейски отряд бяха посрещнати на \"Дондуков\" 2 с музика, изпълнена от Гвардейския духов оркестър. Снимка: асоциация \"Докосни дъгата\"", "date": "2018.05.29", "title": "Снимка на деня: Президентът с младите гвардейци"}
{"url": "https://www.dnevnik.bg/sport/2018/05/29/3186817_angliiskata_federaciia_podkrepi_sturling_sled/", "text": "Английската футболна асоциация (ФА) подкрепи Рахим Стърлинг в казуса, свързан с татуирания крак на играча. Преди ден националът се появи на тренировка с татуиран автомат на десния крак. Това предизвика остра реакция от организации, провеждащи кампании срещу притежанието на оръжие. Говорител на ФА обяви, че 23-годишният футболист получава подкрепата на всички в асоциацията. \"Той и останалите в отбора са съсредоточени единствено върху подготовката си за предстоящото световно първенство\", заяви говорителят, цитиран от Би Би Си.  Стърлинг показа татуировката на десния си крак в \"Инстаграм\". След реакциите той написа, че тя има \"по-дълбоко значение\". \"Когато бях на две, моят баща загина, след като беше прострелян смъртоносно. Обещах на себе си, че никога няма да докосна оръжие в живота си. Аз стрелям с десния си крак. Така че има по-дълбоко значение\", гласи обяснението на футболиста на \"Манчестър сити\". Според информации в британските медии бащата на Стърлинг е бил убит в Кингстън, Ямайка.", "date": "2018.05.29", "title": "Английската федерация подкрепи Стърлинг след критиките за татуирания автомат"}
{"url": "https://www.dnevnik.bg/bulgaria/2018/05/29/3186805_antikorupcionnata_komisiia_e_otkazala_da_proveriava/", "text": "Комисията за противодействие на корупцията и отнемане на незаконно придобито имущество (КПКОНПИ) е прекратила проверка, образувана по сигнал срещу министъра на земеделието Румен Порожанов, съобщи  \"Капитал\" . Взетото преди две седмици  решение , не е публикувано на сайта на КПКОНПИ, а на сайта на несъществуваща вече Комисия за противодействие и установяване на конфликта на интерес, която се вля в новия орган. Нещо повече - с мотив, че представляват лични данни, от него е заличено не само името на Порожанов, но и множество отделни думи, които правят решението трудно за разбиране.  В началото на годината в комисията е получен сигнал, в който се твърди, че през ноември 2017 г. двама души предлагали (неясно на кого) консултантски услуги, които гарантирали пълно получаване на субсидии и избягване на извършването на проверки. Единият от тях бил бивш служител на министерство, а другият - управител и собственик на фирмата (с която се сключвали договорите) и син на министъра на ******, се разбира от документа. Сигналоподателят посочва, че \"желае да бъде извършена проверка с цел недопускане на източване на европейски фондове и евентуална злоупотреба на министър ** и свързаните с него лица\". Към сигнала са приложени извадки от интернет, Търговския регистър, както и самите консултантски договори. Единствените европейски фондове, които се наричат субсидии, са тези, отпускани от Държавен фонд \"Земеделие\". Министърът на земеделието Румен Порожанов има син - Антоан, който е едноличен собственик и представляващ на фирмата \"Ей Ар Пи мениджмънт енд техникъл кънсълтънси\". В началото на годината такъв сигнал е бил изпратен до различни институции, е научил \"Капитал\". В него се твърди, че през ноември 2017 г. Антоан Порожанов и бившият директор на фонд \"Земеделие\" Ангел Кенанов предлагали въпросните консултантски договори по време на земеделско изложение. Комисионата, която фирмата е поискала, е 6 лева на декар субсидирана площ. Вместо да извърши проверка на твърденията за злоупотреба с европейски фондове или корупция, ръководената от Пламен Георгиев комисия започва да търси конфликт на интереси. КПКОНПИ приема, че случаят е от \"фактическа и правна сложност\", защото проверката продължава повече от регламентирания в закона двумесечен срок. За тези три месеца от антикорупционната комисия са провели активни действия и са събрали важна информация. Така например от изисканите и събрани заверени копия на клетвен лист и решение за избиране на Министерския съвет станало известно, че Румен Порожанов в действителност е министър. Комисията е успяла да открие и декларациите за конфликт на интереси, които той е подал (те се качват на сайта на парламента), а справка в базата данни \"Население\" показала, че Антоан Руменов Порожанов е син на баща си, а проверка в Търговския регистър потвърдила, че той е собственик на дружеството, посочено в сигнала, и е негов представляващ, посочва \"Капитал\".  Анализирайки всички тези доказателства, комисията в новия си състав стига до извода, че няма конфликт на интереси, тъй като няма данни Порожанов да е упражнил правомощия в качеството си на министър на земеделието по отношение на свързаното с него лице.  Пред \"Капитал\" Румен Порожанов каза, че не знае за решението на КПКОНПИ, но сюжетът, визиран в сигнала, му е познат. \"Това е стара история. Представени са чернови на договори с твърденията, че синът ми ги е разпространявал. Такива чернови може да направи всеки\", коментира той. Земеделският министър посочи като източник на атаката бившия председател на Държавен фонд \"Земеделие\" Мирослав Николов и неговата заместничка Виолета Александрова. От своя страна Виолета Александрова коментира пред \"Капитал\", че действително сигналът носи нейното име, но не го е подписвала тя. От решението на антикорупционната комисия не става известно къде е истината. За три месеца тя е успяла единствено да потвърди публично известни факти, но не и да отговори на въпроса дали има нещо вярно в твърденията в сигнала. Вместо в установяването на фактите КПКОНПИ полага много по-големи усилия да направи решението неразбираемо и да скрие министър Порожанов в него. От КПКОНПИ са отговорили за \"Капитал\", че решението е публикувано без инициалите на министъра, тъй като от 25 май действа Регламент (ЕС) 2016/679 на Европейския парламент и на Съвета от 27 април 2016 година за защитата на физическите лица във връзка с обработването на лични данни и относно свободното движение на такива данни (GDPR). От комисията не отговориха защо решението е публикувано в деня на влизане в сила на регламента, а не девет дни по-рано, когато е постановено (според закона решенията се публикуват незабавно след приемането им).  Без отговор е останал и въпросът защо от решението са заличени думи, които не са лични данни или защитена информация (като например за размера на твърдяната комисиона, име на фирма и обстоятелства, които са публично достъпни в Търговския регистър). ", "date": "2018.05.29", "title": "Антикорупционната комисия е отказала да проверява Румен Порожанов"}
{"url": "https://www.dnevnik.bg/bulgaria/2018/05/29/3186792_zalovenata_pratka_narkotici_vuv_varna_se_oceniava_na_1/", "text": "Прекурсорното вещество,  задържано  миналата седмица в контейнер на пристанище Варна , може да послужи за производството на амфетамини на стойност 1 милиард лева. Това съобщи БНТ, като цитира прокуратурата. Първоначално беше съобщено, че са заловени 6 тона амфетамин, но проверката установила, че става въпрос за суровина за производство на амфетамин и че количеството е два и половина тона. Останалото количество е декларираната стока - лимонена киселина.", "date": "2018.05.29", "title": "Заловената пратка наркотици във Варна се оценява на 1 млрд. лева"}
{"url": "https://www.dnevnik.bg/sviat/2018/05/29/3186844_ruski_jurnalist_e_ubit_v_kiev/", "text": "Телевизионният водещ Аркадий Бабченко е бил застрелян в украинската столица Киев, съобщи външното министерство на страната, цитирано от \"Интерфакс\" и РБК. Руският гражданин Бабченко е починал на път за болницата от огнестрелните си рани. Националната полиция на Украйна съобщи, че покушението срещу него е извършено в дома му. Според \"Украинская правда\" е бил прострелян три пъти в гръбначния стълб и е намерен от жена си, дочула изстрелите от банята. Бабченко беше един от най-известните военни кореспонденти в Русия, преди да напусне страната. През 2012 г. срещу него беше започнато наказателно дело заради участие в безредици. През 2017 г. той съобщи, че заради заплахи, които е получавал, временно е напуснал Русия и живее в Прага, по-късно се премести в Израел и впоследствие - в Киев. В последните години Бабченко беше силно критичен към Кремъл заради политиката на Русия в Украйна и Сирия. Това е второто  убийство на известен журналист  в украинската столица за по-малко от две години. Мотивите Първата версия според киевската полиция е \"най-очевидната\" - убийство заради работата му. Източник на \"Комерсант\", близък до Генералната прокуратура на Украйна, е заявил, че преди всичко става дума за \"провокативни действия\", тъй като покушението станало в момент, когато в ресторант на брега на Днепър вътрешният министър Арсен Аваков е представял книгата си \"Зелената тетрадка\" и вниманието на службите е било отвлечено от това събитие. Следственият комитет на Русия обяви, че започва наказателно производство заради смъртта му, а съветът по правата на човека при президента Владимир Путин поиска подробно разследване и от Украйна. Междувременно сред украински политици се появи и тезата, че убийството, определяно от силите на реда като \"професионално\", е дело на руската Федерална служба за сигурност, а бившият съветник на президента Антон Герашченко написа, че \"една от версите е действия на руските спецслужби\". Следствието в Киев обаче се въздържа от подобни коментари. В отговор руски сенатори предупредиха Украйна да не използва смъртта на Бабченко за \"свои цели\". Според сайта \"Медуза\"  публикации  на Бабченко в социалните мрежи отпреди дни (една от тях недостъпна към момента) сочат, че проправителствен блогър преди няколко години е призовал чеченския лидер Рамзан Кадиров да \"устрои пиене на чай\" с него. Журналистът също така твърдеше, че бойци в Луганската и Донецката \"народни републики\" призовават за залавянето му.", "date": "2018.05.29", "title": "Руски журналист е убит в дома си в Киев"}
{"url": "https://www.dnevnik.bg/photos/2018/05/29/3186447_fotogaleriia_svetovnite_snimki_na_denia_-_29_mai_2018_g/", "text": "Гръмотевична буря в Берн, Швейцария.", "date": "2018.05.29", "title": "Фотогалерия: Световните снимки на деня - 29 май 2018 г."}
