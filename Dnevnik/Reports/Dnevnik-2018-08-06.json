{"url": "https://www.dnevnik.bg/sport/2018/08/06/3292724_georgi_ivanov_prikljuchi_v_kvalifikaciite_v_tlaskaneto/", "text": "Георги Иванов не успя да стигне до финала в тласкането на гюле на европейското първенство. Българският атлет записа най-доброто си постижение през сезона, но това не беше достатъчно. Иванов постигна 19.40 м, което е с 10 см над върховото му постижение дотук през сезона. Българинът започна надпреварата със слаб резултат от 17.79 м. След това обаче той два пъти преодоля 19 м, за да запише 19.40 м и 19.09 м. Досега Иванов имаше други две отпадания в квалификациите на европейски първенства (2010 и 2012 г.). През 2014 г. участва във финала, но не направи успешен опит. На последното европейско преди две години приключи без нито един успешен опит. Иванов е рекордьор на България в дисциплината с 21.09 м. С резултата си от квалификацията той се нареди 19-и в Берлн. Водая след квалификацията стана триквартният европейски шампион Давид Щорл от Германия с 20.63 м.", "date": "2018.08.06", "title": "Георги Иванов отпадна в квалификациите в тласкането на гюле на европейското"}
{"url": "https://www.dnevnik.bg/sport/2018/08/06/3292632_dvama_bulgari_otpadnaha_v_seriite_na_100_metra_na/", "text": "Българските представители при мъжете отпаднаха още в квалификациите на 100 метра на европейското първенство по лека атлетика в Берлин. Денис Димитров и Петър Пеев не успяха да влязат сред най-добрите времена, които се класираха за полуфиналите в късия спринт. Националният шампион на България Димитров завърши четвърти в първата серия, като постигна резултат 10.45 секунди. Пред него завършиха Чуранди Мартина, Ян Волко и Доминик Копец, като първите двама отидоха по право в полуфиналите. По-слабо се представи Пеев, който остана последен в третата серия. Той постигна 10.75 секунди. Двамата спринтьори поставиха начало на българското участие в Берлин. Малко след тях далеч по-успешно се представи Инна Ефтимова. Тя се класира трета в серията си на 100 метра при дамите с резултат 11.45 секунди. Макар че беше на една десета от личното си постижение за 2018 г. Ефтимова успя да продължи напред и на трето поредно европейско първенство попада на полуфинал. Тя влезе по право на полуфиналите, които са във вторник вечерта след 20 часа. Звездата в спринта  Ивет Лалова реши да не участва на 100 метра  и ще стартира само на 200 метра в последния ден от шампионата.", "date": "2018.08.06", "title": "Двама българи отпаднаха в сериите на 100 метра, Ефтимова стигна полуфиналите"}
{"url": "https://www.dnevnik.bg/politika/2018/08/06/3292636_delian_peevski_deklarira_37_mln_leva_ot_dividenti/", "text": "Депутатът от ДПС  декларира доходи от 37 101 195 лева от дивиденти за миналата година. Те са посочени в  декларацията му за имущество и интереси за 2017 г. , която е подал в Комисията за противодействие на корупцията и отнемане на незаконно придобито имущество. В декларацията са посочени и банкови влогове, чиято левова стойност е 9.6 млн. лв. През последните години Пеевски започна да изсветлява бизнеса и имуществото си. През миналата година той декларира  влогове и собственост на фирми на стойност  около 77 млн. лева. Тогава той обяви собственост в MERCURY HOLDING LTD, PROOF METHOD MARKETING, INTRUST LIMITED, \"ИНТ\" ЕООД и \"ИНТРЪСТ\" EАД. В  предходната си декларация  Пеевски за първи път извади на светло всички придобивания от есента на 2015 г., когато започна изсветляване на бизнеса си. Тогава той отчете и дарени му 500 акции в \"БМК\" АД за 25 хил. лева. В декларацията си за 2017 г. Пеевски посочва, че е продал акции от дружеството за 6.2 млн. лева. През 2017 г. Пеевски е декларирал, че има пет банкови влога на стойност съответно 4 032 862 лева, 119 457 евро, 351 641 долара, 2 719 784 долара и 181 163 евро. Наличните му парични средства са 265 500 лева. Депутатът от ДПС бе обявил пет банкови влога и в декларацията си за 2016 г. За сравнение - през 2013 г. бе отчел едва 17 056 лева на влог, а през 2012 г. спестяванията му бяха 52 хил. лева. В последната си декларация Пеевски посочва, че е наел два апартамента, офис и къща с двор в София, както и офиси в Пазарджик и Велинград. Под наем ползва и няколко леки автомобила, сред които мерцедеси, ауди, БМВ и ландровъри. Председателят на парламентарната група на ГЕРБ  е декларирал 17 400 лева налични средства, депозити на двете си деца от по 10 хил. лева, както и кредитна карта с лимит от 20 хил. лева. Годишната данъчна основа от трудовите му доходи е над 90 хил. лева. Лидерът на БСП  е декларирала банков влог от 4371 лева. Тя е пътувала три пъти за сметка на ръководството на партията - в Ню Йорк, Барселона и Лисабон, а разходите са на обща стойност от 14 хил. лева. Съпругът ѝ Митко Нинов е декларирал банков влог от 62 545 лева. В декларацията е посочено, че той ползва лек автомобил \"Акура\" на 10 години, както и че е продал дялове за 5 хил. лева в \"Интер проект 3\" ЕООД. Председателят на парламентарната група \"Обединени патриоти\"  е обявил участие в галерия \"Стил\", където притежава 75%. Председателят на ДПС  няма промяна в имуществото си. Лидерът на \"Воля\" и зам.-председател на парламента  е декларирал, че през м.г. жена му Светлана Марешка е придобила безвъзмездно етаж от къща в район \"Витоша\". Тя е получила 2 117 772 лева от дивиденти и има парични средства в размер на 2 220 000 лева. Светлана Марешка е продала дялове в 85 дружества. Двамата имат над 40 задължения.", "date": "2018.08.06", "title": "Делян Пеевски декларира 37 млн. лева от дивиденти"}
{"url": "https://www.dnevnik.bg/biznes/2018/08/06/3292586_ekspresbank_moje_da_izgubi_niakolko_stepeni_ot/", "text": "Рейтинговата агенция \"Фич\" (Fitch Ratings)  съобщи в понеделник , че е започнала процедура за оценка с тенденция понижаване на дългосрочния кредитен рейтинг (Issuer Default Rating или IDR) и на рейтинг \"Подкрепа\" (Support Rating) на Сосиете женерал Експресбанк и на \"Сожелиз България\". Агенцията обяснява, че това са показатели, с които оценява относителната податливост към неспазване на финансови задължения (IDR) и вероятността институции да получат подкрепа от собственика си под формата на чуждестранна или местна валута в случай на евентуални затруднения. Причината е съобщението от края на миналата седмица за сделка за продажбата на двете институции от \"Сосиете женерал\" на Банка ДСК, българското поделение на унгарската OTP Bank Plc . Рейтингът на \"Фич\" за самостоятелна основа (Viability Rating - VR) остава непроменен. Сосиете женерал Експресбанк има IDR оценка А-, която е по-висока дори от тази на българската държава. Категорията А рейтинги показва, че вероятността банката да не спази някой от поетите финансови ангажименти е много ниска. Но капацитетът да се изпълняват подобни плащания може въпреки това да бъде податлив на негативни бизнес или икономически условия, каквито са например високите лихви, допълват от агенцията. Лизинговото дружество в България има рейтинг \"Подкрепа 1\", като - както и в случая с IDR на банката - то в значителна степен се дължи на високия рейтинг на френската \"Сосиете женерал\" (SocGen). При евентуалната смяна на собственика с OTP Bank до края на 2018 г. от \"Фич\" обявяват, че започнатата процедура \"отразява очакванията ни за понижаване с няколко стъпки\" заради преценката на рейтинговата агенция, че унгарската група е относително по-слаба в способността си да помага на Експресбанк и на \"Сожелиз България\". \"Фич\" посочват и нивото, на което очакват да слезе оценката им за банката и лизинговото дружество - категорията ВВ \"Спекулативен\". Според агенцията  това е оценка , сочеща \"повишена податливост към риск за неспазване на плащания, особено при случаи на негативни промени в условията за бизнес и състояние на икономиката, трупащи се с времето; но е налице бизнес или финансова гъвкавост, която поддържа обслужването на финансови ангажименти\". Решението на \"Фич\" изглежда логично предвид това, че за самата Унгария през март агенцията даде оценка ВВВ- (едно ниво над прага между инвестиционна и спекулативна) с положителна перспектива. В Будапеща очакват \"Фич\" да повиши оценката си на 31 август. Рейтинг ВВ със стабилна перспектива  има от 2016 г. насам  руското поделение OJSC OTP Bank. \"Очакваме да вземем решение по оценката с тенденция понижаване след успешното приключване на транзакцията. Ако тя не се реализира, ще предприемем рейтингово действие на базата на преценката ни за това доколко SocGen е готова да подкрепа Експресбанк и \"Дожелиз\", казват още от агенцията.", "date": "2018.08.06", "title": "Експресбанк може да изгуби няколко степени от високия си рейтинг, обяви \"Фич\""}
{"url": "https://www.dnevnik.bg/sviat/2018/08/06/3292642_rusiia_izgoni_grucki_diplomati/", "text": "Русия изгони гръцки дипломати в отговор на същото действие на Гърция от началото на юли с обвинения, че двама служители на посолството в Атина и още двама руски граждани са нежелани на гръцка територия заради незаконна дейност и намеса във вътрешните работи и националната сигурност на страната. Москва веднага отвърна, че това са безпочвени и антируски обвинения и че те ще бъдат последвани от \"огледални действия\". В понеделник гръцкият посланик Андреас Фриганас е бил извикан в руското външно министерство. Там му е била връчена нота, с която го информират за отговора на Русия, се казва в съобщение, публикувано на сайта на ведомството. Отново гръцките действия са наречени \"неприятелски\". Гръцки медии твърдяха през юли, че руските дипломати са опитали да раздухат националистически протести срещу сделката за новото име на Република Македония, отключваща възможността страната да стане член на НАТО и ЕС. Освен това те се опитвали да използват за проруско влияние гръцката православна църква и да подкупят бивши служители на армията и разузнаването.", "date": "2018.08.06", "title": "Русия изгони гръцки дипломати"}
{"url": "https://www.dnevnik.bg/bulgaria/2018/08/06/3292511_cacarov_e_udvoil_spestiavaniiata_si_konstitucionnite/", "text": "През миналата година главният прокурор  е удвоил спестяванията си. Това се вижда от декларациите за имущество и интереси, публикувани днес на сайта на Комисията за противодействие на корупцията и отнемане на незаконно придобито имущество (КПКОНПИ). Тази година имаше забавяне с обявяването на имуществените декларации на хора с висша публична длъжност заради по-късното попълване на новия състав на антикорупционната комисия. Депозитите на Цацаров в миналогодишната му декларация бяха 77 500 лв. и 26 702 евро. В тазгодишната декларация са нараснали до 162 722 лв. и 27 909 евро. От документа се вижда още, че съпругата на главния прокурор - Меглена Цацарова, която е нотариус, печели повече от него. Годишната данъчна основа на Цацаров е 99 514 лв. от заплати и 5281 лв. от наеми, докато тази на съпругата му е 179 510 лв. и 7171 лв. от наеми. Нейните спестявания са намалели с малко тази година. Тя си е купила \"Фолксваген Ню Битъл\" за 45 500 лв., като парите са дошли от дохода ѝ като нотариус. През миналата година семейство Цацарови са продали обща кола за 3500 лв. Двамата нямат дългове. Председателите на Върховния касационен съд (ВКС) и на Върховния административен съд (ВАС) Лозан Панов и Георги Чолаков подават декларациите си пред Испектората на Висшия съдебен съвет (ВСС). Всички подадени пред инспектората декларации са в процес на публикуване, който ще приключи до края на седмицата, обясниха от институцията за \"Дневник\". Декларацията на главния прокурор, който също е част от т.нар. тримата големи в съдебната власт, е качена на сайта на КПКОНПИ, защото е възложител на обществени поръчки, обясни за \"Дневник\" пиарът на антикорупционния орган. Пред него декларации подават и съдебните инспектори, защото не могат да се проверяват сами, както и членовете на ВСС, защото не са магистрати, и конституционните съдии, които не са част от съдебната власт. Останалите магистрати подават пред съдебния инспекторат. От декларациите, качени на сайта на КПКОНПИ, се вижда, че повечето членове на ВСС са увеличили спестяванията си, защото са взели обезщетение при напускане на съдебната система с избирането им в съвета. То се равнява на до 20 магистратски заплати. С най-много спестявания от заплати сред членовете на ВСС е   със 140 хил. лв. Представляващият съвета  също е увеличил парите си в сравнение с  декларацията, която подаде като кандидат за съвета  през лятото на миналата година. Причината е взетото обезщетение по Закона за съдебната власт. Така той е получил 150 624 лв., ставайки кадровик. Главният съдебен инспектор   има два кредита над 30 хил. лв. Тя има декларирани и части от два апартамента - един наследствен и един закупен. Повече депозити и акции - при конституционните съдии При разглеждане на декларациите прави впечатление, че конституционните съдии имат повече спестявания и дружествени акции. Председателят на съда   например има депозити за над 320 хил. лв. Като немалка сума има и съпругата му. Като налични средства той е декларирал 156 464 лв. Бившият национален омбудсман   има влогове за над 250 хил. лв. С такива разполага и съпругата му. Наличните му средства са 12 хил. лв. Сред другите конституционни съдии с по-големи влогове са Георги Ангелов, Мариана Карагьозова-Финкова, Румен Ненков, Стефка Стоева, Таня Райновска, Филип Димитров и Цанка Петрова. Какво има в декларациите на някои от политиците четете  тук , а на президента Румен Радев -  тук .", "date": "2018.08.06", "title": "Цацаров е удвоил спестяванията си, конституционните съдии с най-много влогове"}
{"url": "https://www.dnevnik.bg/sviat/2018/08/06/3292479_petgodishnata_susha_otnovo_izpravia_izrael_pred/", "text": "Години наред в Израел населението беше предупреждавано да пести водата с послания като тези: \"Вземайте по-кратък душ!\"; \"Садете издръжливи на суша растения!\"; \"Пестете!\". После Израел започна засилено да влага средства в технологии за преработка на морска вода и уверено заяви, че е решил проблема чрез водите на Средиземно море. Сега продължаващата вече пет години суша подлага на изпитание тази стратегия. Фермерите изпитват затруднения, а обемът на най-важните водни басейни намалява. Това е сложна ситуация за страна, която заема челни позиции в технологиите за обезсоляване в сух регион, където водата е изключително важен геостратегически въпрос и е включен със специални клаузи в мирните споразумения. \"Никой не е очаквал пет години подред суша, така че въпреки възможностите ни за обeзсоляване положението остава много сериозно\", каза енергийният министър Ювал Щайниц. Според някои технологичният капацитет на Израел може да не е достатъчен да надвие природните сили. Страната се намира в Близкия изток - един от най-безводните региони в света. Традиционно Израел разчита на кратък дъждовен сезон всяка зима, за да попълни ограничените си запаси. Заради годините на намалени валежи много спадна нивото на  Галилейско море  - основния източник на вода за Израел, и страната престана да изпомпва вода от него за националната си система. Сушата стана причина да пресъхнат и някои от притоците на река Йордан, която се влива веднъж на юг в Галилейско море, а после течението й продължава, виейки се още 360 км в южна посока, за да се влее окончателно в най-ниската точка на Земята - Мъртво море. Тези библейски водни басейни са от ключово значение за оцеляването и стабилността на Израел, Йордания и палестинските територии, но те все по-бързо пресъхват, до голяма степен поради климатичните промени, увеличаващото се население и засиленото използване на водата за земеделие. За да постигне надеждно снабдяване с вода, Израел от 2005 г. е открил пет станции за преработка на солена вода и през следващите години възнамерява да увеличи броя им. Сега около 40 процента от питейната вода в Израел се получава чрез обезсоляване, а към 2050 г. се очаква този дял да е 70 процента. Когато сушата беше в началото си, Израел не обръщаше на това голямо внимание, изтъквайки огромните си вложения в обезсоляване. Но в последно време тонът се промени, а през изминалите няколко месеца по телевизията отново се завъртя клип, в който израелците се призовават да пестят водата, понеже - тук отново се използва един от лайтмотивите на предишните кампании - \"Израел пресъхва\". Според критиците  пестенето на вода  - изключително важна мярка в полупустинния Израел - е било загърбено и е било дадено предимство на обезсоляването. \"Израел определено изостави пестенето на заден план. Щом се появиха станциите за преработка на солена вода, се възцари измамно усещане за сигурност, а потреблението на вода се повиши\", заяви директорът на направлението за водите в неправителствената организация \"Израелски съюз за защита на околната среда\" Сарит Каспи-Орон. \"Обезсоляването не може да компенсира абсолютно всичко и когато подземните води страдат от засушаването, и когато Галилейско море също страда от засушаване, трябва да се пести\", заяви Каспи-Орон. В миналото при засушавания израелските власти налагаха данъци върху потреблението на вода и поощряваха използването на устройства за пестене. Но този път няма никакви планове да се въвеждат подобни мерки. Обезсолената вода стига до израелските домакинства в най-населения регион на страната, крайбрежния, както и до някои от жителите във вътрешността. Но в Северен Израел местните все още разчитат на бързо намаляващите природни източници. Засега тяхното потребление не е ограничено. Буйните някога потоци в Северен Израел сега са съвсем плитки. Според служители на историческия природен резерват \"Тел Дан\" до два месеца изворите там ще са пресъхнали, което може да се отрази отрицателно на туризма в района. Сред първите усетили хватката на засушаването бяха фермерите в областта Галилея. Израелските власти въведоха ограничение за използването на вода, това постави под заплаха и без това несигурното им препитание и накара много от тях да преосмислят какви култури да садят. Фермерът Офер Московиц обикновено съумява да отгледа повече от една култура годишно, но сега за пръв път е избрал да не сади своите зърнени култури, а само авокадо. Но дори и тази промяна се оказва предизвикателство. \"Ако дори един ден не поливам авокадовите дръвчета, те започват да вехнат. А ако не ги поливам година, 20 години труд ще изтекат в канала\", каза той. Съществуващата инфраструктура прави невъзможно обезсолената вода да стигне до фермерите на север, заяви Каспи-Орон. Има и други причини да не се залага на обезсоляването. Станциите са изключително енергоемки и скъпи като строеж и поддръжка. Разчитането в такава голяма степен на обезсоляване създава и потенциален риск за сигурността, тъй като една атака срещу станциите например би могла да извади от строя голяма част от водоснабдяването на страната. Въпреки всичко за Израел тази технология е приоритет. През юни правителството прие план за справяне със засушаването, като първата заложена в него цел е да се увеличи количеството обезсолена вода. В него се предвижда и да бъдат \"рехабилитирани\" изворите и речните притоци. Заложен е и план от догодина в Галилейско море да се добави обезсолена вода въпреки критиките на някои, че така може да се наруши равновесието на минералите в езерото. В Израел са оптимисти, че с малко изобретателност сушата може да бъде преодоляна. Проблемът със сушата \"ще бъде решен, няма никакво съмнение\", каза енергийният министър Щайниц. \"Тази материя не е нова за нас. Просто се връщаме към историческата си традиция да сядаме и да търсим решения за водата\", заяви той.", "date": "2018.08.06", "title": "Петгодишната суша отново изправя Израел пред изпитания"}
{"url": "https://www.dnevnik.bg/sviat/2018/08/06/3292635_srubskiiat_vunshen_ministur_niama_po-dobro_reshenie_ot/", "text": "Компромисът е добрият път за решаване на косовския въпрос, а подялбата на Косово е добрият вариант, тъй като от него няма по-добро решение. Това каза в телевизионно интервю сръбският външен министър Ивица Дачич. Коментарът на Дачич следва няколко дни напрежение между Белград и Прищина заради спекулации, че управляващите в двете столици подготвят почвата или за подялба, или за размяна на територии от двете страни на границата. Също така преди почти година Дачич бе първият министър, заговорил  за евентуално \"разграничаване\" на сърби  и албанци, което би било стъпка към решаване на конфликта. \"Ситуацията сега е такава, че имаме добра възможност да решим компромисно въпроса за Косово и Метохия,\" каза Дачич  пред телевизия \"Пинк\" , използвайки термина на Белград за непризнатата от него страна. Според него не се знае \"дали и кога ще има по-добра възможност\". \"В тази фаза имаме ситуация, при която и ЕС вижда, че албанците са главен проблем за достигане до компромис. Албанците не искат компромис, искат да признаем Косово, освен това, ако може, да вземе Прешево, Буяновац, Медведжа,\" продължи Дачич, говорейки за общини в Сърбия, в които етническите албанци са мнозинство и които косовският президент Хашим Тачи каза, че би искал да станат част от страната му. \"Би било идеално. В тази ситуация се отваря възможност да се достигне до компромисно решение. Ако имаме диалог, в диалога можете да имате предложения\", добави първият дипломат на Сърбия. Не само на север Помолен да коментира нежеланието на Сръбската православна църква да приеме като едно от възможните решения евентуална подялба на Косово, Дачич каза, че не вижда по-добро решение от това, но че той може да се окаже единственият, излязъл с каквото и да било предложение. То е приложимо не само за северната част на Косово, където живеят повечето от етническите сърби, а и в някои централни части на страната. Същевременно \"никога не сме се съгласявали какво би значило признаването на Косово, нито ще го направим. Не е ставало дума за (приемане) на Косово в ООН. Може да се разговаря само ако има воля за компромис, а това значи всяка страна нещо да загуби и да спечели\". Миналия месец президентът Александър Вучич каза, че каквото и решение да бъде взето за бъдещето на Косово,  то ще трябва да бъде подложено на референдум . Косовският държавен глава Хашим Тачи обаче обяви няколко пъти през последната седмица, че Прищина не би приела подялба със Сърбия, на фона на критики,  че се опитва да предложи подобно решение  чрез формулировката \"корекция на границите\".", "date": "2018.08.06", "title": "Сръбският външен министър: Няма по-добро решение от подялбата на Косово"}
{"url": "https://www.dnevnik.bg/sviat/2018/08/06/3292652_london_shte_poiska_ekstradirane_na_rusnaci_zaradi/", "text": "Британското правителство се подготвя да поиска екстрадирането от Русия на двама руски граждани, заподозрени в извършването на нападението с нервнопаралитично вещество в района на град Солсбъри през март, от което загина една британка, трима пострадаха, а десетки са били изложени на опасно за живота въздействие,  съобщи в. \"Гардиън\". Най-вероятно искането ще бъде отхвърлено, а дипломатическият скандал ще премине в нова, по-висока фаза, допълва лондонското издание. Ако се потвърди официално, това ще означава, че след месеци на сложно разследване с участието на стотици полицаи Великобритания е установило не само подробното придвижване на извършителите от пресичането на границата до напускането на страната, но и идентичността им. Преди две седмици властите отрекоха да са постигнали такъв пробив. \"Гърдиън\" твърди, че прокуратурата вече е подготвила исканията и е готова да ги изпрати до Москва, където настойчиво отричат да имат каквото и да е общо със случилото се и обвиняват Запада в тиражиране на пълни измислици.", "date": "2018.08.06", "title": "Лондон ще поиска екстрадиране на руснаци заради атаките с \"Новичок\", твърди \"Гардиън\""}
{"url": "https://www.dnevnik.bg/bulgaria/2018/08/06/3292654_da_bulgariia_objalva_v_suda_instrukciiata_za/", "text": "Юристи от Движение \"Да, България\" внесоха жалба във Върховния административен съд (ВАС) срещу наредбата, определяща мерките за сигурност при конвоирането на арестанти до външни обекти. Вносители на жалбата са адвокатите Атанас Славов, Калоян Янков и Надежда Йорданова. Въпреки че не посочват причината за действията си, от партията, чийто ръководител е бившият правосъден министър Христо Иванов, най-вероятно визират начина, по който обвинената за корупция и временно отстранена от длъжността кмет на столичния район \"Младост\" Десислава Иванчева бе приета в болница миналата седмица. Тя беше откарана до болничното заведение  с белезници на ръцете и краката. \"Да, България\" припомня, че Европейският съд за правата на човека редовно посочва системни нарушения от българските власти на правата на обвиняемите, подсъдимите и осъдените лица. Днес например се разбра, че  четирима убийци са осъдили България заради лоши условия в затвора. Юристите на партията посочват в жалбата си, че все още в българското законодателство се съдържат текстове, които не съответстват на международните стандарти за защита правата на човека. \"Въз основа на направените изводи молим да отмените правилата за условията и реда на осъществяване на конвойната дейност, утвърдени със заповед от 15.11.2012 г. на министъра на правосъдието\", пишат до ВАС от \"Да, България\", като определят правилата като незаконосъобразни. По-рано днес в съобщение до медиите омбудсманът Мая Манолова алармира, че за година 100 хил. арестанти в София са били подложени на унижение. Използването на белезници в болнични заведения е в противоречие със Закона за изпълнение на наказанията и задържането под стража, подчертава Манолова и настоява шефът на Главна дирекция \"Изпълнение на наказанията\" и министърът на правосъдието да прекратят тези неправомерни действия. Именно заместничка на Манолова - Диана Ковачева, обаче е подписала през 2012 г. инструкцията в качеството си на тогавашен правосъден министър.", "date": "2018.08.06", "title": "\"Да, България\" обжалва в съда инструкцията за конвоиране на арестанти"}
{"url": "https://www.dnevnik.bg/politika/2018/08/06/3292653_prezidentut_e_spestil_10_hil_leva_za_godina/", "text": "Президентът Румен Радев е декларирал 8 хил. лева налични средства и 14 600 лева в банков влог за 2017 г. Това се вижда в публикуваната днес  декларация за имущество и интереси . В предходната си декларация той е посочил, че има налични парични средства в размер на 4000 лева и влог от 4379 лева. И в двете декларации президентът е обявил кредитна карта с лимит от 10 хил. лева. Годишната данъчна основа от трудовите доходи на Румен Радев през м.г. е била 104 623 лева. В инвестиционни и пенсионни фондове той има над 18 хил. лева, а съпругата му Десислава Радева - над 6 хил. лева. Вицепрезидентът Илияна Йотова отново е декларирала два депозита на свое име - единият е на стойност от 40 хил. евро, а другият - от 50 хил. евро. На името на съпруга й Андрей Йотов има три депозита - един от 505 000 лева, втори - от 50 хил. евро, и трети - от 52 000 евро.", "date": "2018.08.06", "title": "Президентът е спестил 10 хил. лева за година"}
{"url": "https://www.dnevnik.bg/sviat/2018/08/06/3292656_sankciite_na_sasht_sreshtu_iran_otnovo_vlizat_v_sila/", "text": "Санкциите, които Съединените щати повторно наложиха на Иран, влизат в сила утре сутринта в 7 ч. българско време, а целта ще бъде предоговаряне на ядреното споразумение с ислямската република. Това обявиха представители на американската администрация, цитирани от \"Ройтерс\", почти три месеца след като президентът Доналд Тръмп  изтегли САЩ от международната сделка . Същевременно съветникът на Тръмп по националната сигурност Джон Болтън каза, че ако Иран иска да подходи сериозно, би водил с държавния глава преговори по споразумението. Според тях целта на мярката не е \"смяна на режима\" в Техеран, а да се промени поведението на страната. Вашингтон освен това ще работи, за да може възможно най-много страни да спрат да купуват ирански петрол. \"Ще работим с всяка страна поотделно, но целта ни е да намалим размера на приходите и твърдата валута, които влизат в Иран.\" На прицел ще са всички опити Иран да се сдобие с американски долари, търговията с метали, въглища, софтуер, използван в индустрията и автомобилния сектор. Приоритет ще е ограничаването на достъпа на Иран до ресурси. Иранската валута загуби половината от стойността си от април насам заради заплахата от възраждане на санкциите.", "date": "2018.08.06", "title": "Санкциите на САЩ срещу Иран отново влизат в сила утре сутринта"}
{"url": "https://www.dnevnik.bg/sport/2018/08/06/3292645_britancite_shte_mogat_da_gledat_debjuta_na_ronaldo_za/", "text": "Феновете на  Кристиано Роналдо  във Великобритания и Ирландия ще могат да гледат дебюта на португалския нападател за \"Ювентус\" безплатно във \"Фейсбук\". Телевизионният канал Eleven Sports обяви, че е сключил договор да излъчва по един мач седмично от първенствата на Испания и Италия. Освен че срещите ще се предлагат на телевизионните абонати, ще могат да бъдат гледани безплатно във \"Фейсбук\" на територията на Обединеното кралство. Eleven Sports не е сред най-популярните телевизии във Великобритания, но успя да се пребори с големите играчи на пазара – Sky Sports и BT, за правата на Ла лига и Серия А. В търсене на по-голяма аудитория каналът успя да сключи партньорство с \"Фейсбук\", където да излъчва безплатно, поне в началото. Роналдо все още не е играл в нито една контрола за \"бианконерите\". Отборът е на подготовка в САЩ, докато португалецът тренира в Торино с някои от другите звезди, които получиха по-дълга почивка. Очаква се официалният дебют на нападателя да бъде на 18 август, когато започва сезонът в Серия А. В първия кръг \"Ювентус\" гостува на \"Киево\" на \"Маркантонио Бентегоди\". По-голяма част от програмното съдържание на Eleven Sports ще бъде достъпно на мобилно приложение или онлайн срещу 5.99 паунда на месец. Някои от големите телевизионни оператори във Великобритания вече предлагат канала в пакетите си. Навлизането на Eleven Sports на пазара е част от  растящия интерес от онлайн платформи към излъчване на спортно съдържание . \"Фейсбук\" вече сключи договор да излъчва мачовете от Висшата лига на територията на  четири страни в Азия  – Тайланд, Виетнам, Камбоджа и Лаос. \"Амазон\" пък придоби права да показва 20 двубоя на сезон от Висшата лига.", "date": "2018.08.06", "title": "Британците ще могат да гледат дебюта на Роналдо за \"Ювентус\" във \"Фейсбук\""}
{"url": "https://www.dnevnik.bg/politika/2018/08/06/3292657_borisov_deklarirano_e_sred_nai-bednite_v_kabineta_a/", "text": "Малко над 53 хил. лева налични парични средства е отчел в  имотната си декларация за миналата година  премиерът  В нея той не посочва нищо друго. Сумата е събрана от заплата, обезщетение за неизползван отпуск и спестявания, декларирани в предходни години. Доходите са декларирани в т.нар. декларация за имущество и интереси, която заемащите публични държавни длъжности са длъжни да подават всяка година, досега пред Сметната палата, а от тази година - пред Комисията за противодействие на корупцията и отнемане на незаконно придобито имущество. Вицепремиерът   е няколко пъти по-богат, съдейки от декларацията му. Той е обявил 156 565 лв. налични средства и 21 хил. лв. влог. Другият вицепремиер -   разполага с налични 35 хил. лв. През миналата година заместникът на министър-председателя -  , заедно със съпруга си Ангел Захариев, е продала ½ идеална част от земеделска земя в Гърция срещу 117 350 лв. Захариева е обявила къща с двор, въведена в експлоатация през миналата година във София. Имотът е с площ 599 кв.м. и застроена площ от 484 кв. м. Цената за двора е била 21 514 лв, а за строежа- 174 118 лв. Вицепремиерът и министър на отбраната  , заедно със съпругата с Росица Слабакова-Каракачанова, се е сдобил с апартамент в София с площ 210 кв. м. срещу точно 264 273 лв. Като правно основание за придобиване той е посочил замяна, а като произход на средствата – спестявания. Имотът, който е дал в замяна лидерът на ВМРО е 169 квадрата и е оценен на 114 273 лв. Семейството има налични общо 50 хил. лв., а самият Каракачанов разполага с влог от 11 200 лв. И двамата са декларирали и по 35 хил. лв. задължения към СОФМЕТАЛ 07 ЕООД. Фирмата има строителен бизнес, а собственикът на тази фирма е Димитър Немски, който е бил в управителни органи на футболните клубове \"Литекс\" и ЦСКА-София. Министърът на туризма през миналата година е подсигурила дъщеря си Далия с \"апартамент с гараж и прилежащи помещения\" от 304 кв. м., купени за 480 000 лв. с \"дарение от дядото\". На свое има тя записала влогове за 673 743 лв, което я прави декларирано най-заможна в парламента. Дори и вътрешният министър   е по-заможен от премиера. Той е обявил, че има на влог 114 600 лв. от заплата и пенсия, а съпругата му Лорита Радева, която е общински съветник в Столичната община – 110 хил. лв. За доходите на президента -  тук . За доходите на магистратите -  тук . Какво пише в декларациите на местната власт -  тук .", "date": "2018.08.06", "title": "Според имотните декларации Борисов е сред най-бедните в кабинета, Ангелкова е с най-много пари в брой"}
{"url": "https://www.dnevnik.bg/sviat/2018/08/06/3292607_gruckoto_pravitelstvo_premesti_teroristi_v_zatvor-ferma/", "text": "Гръцкото правителство предизвика остри критики от чужбина заради решението си да премести членове на крайно лявата терористична организация \"17-ти ноември\" - включително лидера ѝ Димитрис Куфодинас - от стрoго охраняван затвор в места за задържане с далеч по-либерален режим. Сред публично изразилите неодобрение са САЩ и Турция, защото \"17-ти ноември\" уби техни дипломати. Куфодинас пое политическа отговорност за действията на радикалната групировка през 2003 г. и бе осъден на доживотен затвор. Това бе част от кампания на властите за засилване на сигурността в страната преди лятната олимпиада през 2004 г. в гръцката столица Димитрис Куфодинас открито призна всичките престъпления, но така и не показа разкаяние, припомня \"Гардиън\". Въпреки присъдата му за поне три убийства 60-годишният терорист ще бъде преместен заедно с много други затворници във Волос, където ще могат да излизат да работят по нивите. Същото се случва и с 60-годишния Христодулос Ксирос, също признат за виновен за няколко убийства от името на терористичната организация. Той ще бъде преместен в \"затвор-ферма\" на Халкидики. През 2014 г. Ксирос бе получил право да излезе за кратко от затвора, но избяга и бяха нужни няколко месеца преследване, преди да го заловят отново. През ноември 2017 г. за пръв път на Куфодинас му е позволено да напусне затвора за 48 ч. под наблюдение. Има съобщения, че след това е излизал още няколко пъти. Правителството на радикалната левица \"Сириза\" е обект на особени критики, тъй като отдавна коалицията е смятано, че има идеологичеки връзки с левите терористи и не е достатъчно твърда в политиката срещу екстремизма. \"17-ти ноемвир\" стана известна през 1975 г. с убийството на шефа на бюрото на ЦРУ в Атина. Преди предполагаемото ѝ разпадане през 2002 г. нейни членове са извършили 103 въоръжени грабежа и атаки. Жертвите са 23, много от които американци, турци и британци. Според \"Гардиън\" преди появата на \"Ал Кайда\", гръцките терористи са били в списъка с най-издирвани престъпници на САЩ. Говорителката на Държавният департамент на САЩ ясно заяви позицията си в \"Туитър\": \"Разбрахме, че осъденият гръцки терорист Димитрис Куфодинас е бил преместен в затвор с по-малко ограничения. Той е убил 11 души, включително американски държавни служители, и продължава да вдъхновява следващо поколение терористи. Ние осъждаме с най-голяма строгост преместването му, както и каквото и да било облекчаване на присъдата\", каза Хедър Ноерт на 3 август. Турското външно министерство също използва остри думи: \"Такава толерантност да се дава на кървав терорист е проява на неуважение към паметта на убитите наши дипломати и техните семейства.\"  Гръцкият министър на правосъдието Ставрос Контонис отрича обвиненията за специално отношение спрямо Куфодинас. Той обяснява, че затворът \"Коридалос\" е пренаселен и неподходящ за излежаване на продължителни присъди, поради което в бъдеще там ще бъдат задържани само обвиняеми.", "date": "2018.08.06", "title": "Гръцкото правителство премести терористи в \"затвор-ферма\""}
{"url": "https://www.dnevnik.bg/bulgaria/2018/08/06/3292619_kmetovete_na_gradove_ne_sa_deklarirali_golemi_promeni/", "text": "Измежду кметовете на петте най-населени града в България- София, Пловдив, Варна, Бургас и Стара Загора, единствено кметът града \"под тепетата\" Иван Тотев е декларирал сериозна промяна във финансовото си състояние през 2017 г., като е получил общо от заплати и дарения 119 хил. лева. За сравнение през 2016 г. Тотев е имал един депозит в банка за 7689 лева. Това се вижда от декларациите за имущество и интереси за предходната година Комисията за противодействие на корупцията и отнемане на незаконно придобито имущество. През миналата година съпругата на кмета на Варна Иван Портних е станала собственик на два автомобила - \"Лексус\" и \"Пежо\" за общо 5760 лв. Наличните й средства са 400 хил. лева, докато тези на съпруга й са с 340 хил. по-малко. Съпругата на кмета е длъжник и по договор за кредит за 25 хил. евро към банка. Единствената промяна в декларацията на кмета на Бургас Димитър Николов са вписаните налични средства, с които съпругата му разполага - 32.6 хил. лева. Никакви нови обстоятелства няма при кмета на Стара Загора Живко Тодоров. На софийския фронт нищо ново През 2017 г. кметът на София Йорданка Фандъкова е декларирала 15.513 лева в банкови депозити. По-голямата променя е при съпруга ѝ, който има 3 банкови влога за близо 60 хил. лева, като през миналата година тази сума е била 24 774 лева. През 2017 г. двамата са станали собственици единствено на автомобил \"Фолксфаген\" за 3200 лева. Зам.-кметът по финанси Дончо Барбалов е декларирал приходи от 162 хил. лева от продажба на апартамент от 75 квадрата в София. С тях той има депозит за 170 хил. лева, като през миналата година сумата е била 39 хил. лева. Съпругата му е депозирала 73 хил. лева, като тя има три задължения към банки - за 96 хил., 189 хил. и 14 хил. лева. До миналата година двамата бяха съдлъжници по ипотеки за 763 хил. лева. Зам.-кметът на София по транспорта Евгени Крусев е декларирал налични средства от 31 310 лева, като е унаследил близо 19 хил. лева. Здравко Здравков, който подава декларация за първи пък като главен архитект на София, е посочил, че е собственик на два апартамента в столичния район Банкя и в Плевен, в които има съответно ателие и офис, като имотите са придобити до 2011 г. През 2017 г. той е станал собственик на автомобил \"Фолксфаген\" за 5640 лева. Разполага и с налични 65 хил. лева. Из страната Даниел Панов, кмет на Велико Търново, вече е собственик на по 1/4 от две сгради с двор в \"Арбанаси\" и два парцела в същата местност, които са му дарени. За идеалните част от къщите Панов е платил 46 хил. лева, като парите са от заплати. Той е декларирал и налични средства за близо 38 хил. лева. Панов има банкови кредити за близо 64 хил. лева, кредитна карта за 10 хил. лева и е съдлъжник със съпругата си за сумата от 14 хил. лева. Кметът на Враца Калин Каменов има банков влог със спестявания от заплати за 66 хил. лева, като през миналата година сумата е била 10 хил. лева. Почти толкова - 63 хил. лева, е успяла да спести и съпругата му от трудови възнаграждения. През 2017 г. кметът на Видин Огнян Ценков е сключил договор за ипотечен кредит с банка ДСК за 207 хил. лева. Кметът на Русе - Пламен Стоилов, има банков влог с 21 хил. лева. Какво има в декларациите на някои от политиците четете  тук , на президента Румен Радев -  тук , на част от съдебната власт -  тук , на кабинета -  тук , и на висшите служители в МВР -  тук .", "date": "2018.08.06", "title": "Кметовете на големите градове не декларират сериозни промени в имотните си декларации"}
{"url": "https://www.dnevnik.bg/zelen/2018/08/06/3292119_sedmicata_zapochva_s_goreshto_vreme_i_bez_valeji/", "text": "Днес ще е слънчево, в следобедните часове ще има временни увеличения на облачността. Времето ще е горещо с максимални температури между 30° и 35°, в София около 30°, сочи прогнозата на Националния институт по метеорология и хидрология при БАН. Атмосферното налягане през деня слабо ще се понижи и ще бъде близко до средното за месеца. Над Черноморието също ще бъде слънчево. Ще духа бриз. Максималните температури ще са 29° - 31°. Температурата на морската вода е 26°­27°. Вълнението на морето ще бъде 1­2 бала. Над планините ще бъде слънчево, след обяд с временни увеличения на облачността, но валеж е малко вероятен. Ще духа слаб вятър, предимно от североизток. Максималната температура на височина 1 200 метра ще е около 24°, на 2 000 метра – около 16°. През следващите дни ще бъде почти без валежи. Ще е слънчево, около и след обяд ­с временни увеличения на облачността. Във вторник по­-късно през деня на отделни места в североизточните и в централните планински райони ще превали и прегърми, а около средата на седмицата краткотрайни валежи с гръмотевици са възможни и в останалата част от страната, на повече места в източните и планинските райони. От средата на седмицата в Дунавската равнина и източните райони ще духа слаб до умерен вятър от изток­североизток. Дневните температури съвсем слабо ще се понижат.", "date": "2018.08.06", "title": "Седмицата започва с горещо време и без валежи"}
{"url": "https://www.dnevnik.bg/bulgaria/2018/08/06/3152961_hristiianite_chestvat_preobrajenie_gospodne/", "text": "Църквата отбелязва днес Преображение Господне, който се чества още от първите векове на християнството. На този ден според Светото писание Исус Христос се преобразява. Той се явява в небесната слава пред трима от тях - Петър, Яков и Йоан, като ги завежда на планината Тавор в Галилея. Вярващите се причестяват след петдневен пост, като в чест на празника се позволява риба в менюто. В литургията на българските православни храмове се прибавя специален тропар (молитвено песнопение) - \"Освещаване на гроздето\". Преображение Господне е денят, в който се бере първото грозде и се раздава на близки и съседи, след като се прикади от свещеника в църквата. До този ден не се разрешава да се яде грозде. Според народните вярвания от Преображение Господне \"лятото се пречупва\" и времето се преобръща - върви към есента и студа. Днес имен ден празнуват Сотир, Спас, както и всички, чието име е свързано с името на Иисус Христос - Христин(а), Християн(а), Христо и т.н, както и всички имена, отразяващи славата Господна, като Сияна (Божествено сияние), Светлин и Светла.", "date": "2018.08.06", "title": "Християните честват Преображение Господне"}
{"url": "https://www.dnevnik.bg/sport/2018/08/06/3292171_el_maestro_vijda_progres_v_predstavianeto_na_cska_i_si/", "text": "Треньорът на ЦСКА Нестор Ел Маестро определи като все по-добра играта на своите футболисти. В неделя  червените победиха \"Дунав\" с 3:0  и постигнаха третия си пореден успех в Първа лига, с който оглавяват класирането с девет точки. Според наставника на червените за пръв път ЦСКА е изглеждал, както той иска. \"Добро начало за ЦСКА дотук, но ние трябва да продължим с това представяне. Развиваме се прекрасно, може да видим прогрес от мач на мач в много аспекти в нашата игра. За един треньор това е най-важното. Важно е разбира се и, че се защитавахме много солидно\", каза Ел Маестро. Наставникът на червените изрази задоволство и от включването на последното ново попълнение  Евандро . Той подписа с ЦСКА преди няколко дни, а срещу \"Дунав\" дебютира. В четвъртък ЦСКА ще се изправи срещу \"Копенхаген\" в първи мач от третия предварителен кръг на Лига Европа. Ел Маестро обаче вярва в шансовете на тима си. \"Може би за пръв път през сезона ще се изправим срещу отбор, който е по-силен от нас. Ще бъде много трудно, но всичко е възможно. Надявам се, че моите футболисти са разбрали, че това е огромна възможност за нас. Не трябва да бъдем диви, трябва да изиграем умно и двата мача. В тези 180 минути трябва да бъдем солидни, с тази публика зад нас и играта от мача с \"Дунав\" може да победим\", каза още Ел Маестро. Авторът на първия гол Мауридес същи говори след двубоя. Бразилският нападател вече има пет попадения в пет мача и се представя много успешно. \"Обещавам, че ще се раздам максимално на терена и ще дам всичко от себе си. Работим много усилено и има много мачове – едни изглеждат лесни, други по-трудни, но ние работим, за да печелим всички\". Бразилецът очаква труден двубой и с \"Копенхаген\", но вярва в победата. \"Това е отбор, който е по-силен, но ние трябва да направим нашата игра, да се борим максимално, да стъпваме здраво на земята. Да направим нашия мач, тогава може да спечелим\".", "date": "2018.08.06", "title": "Ел Маестро вижда прогрес в представянето на ЦСКА и си пожела умна игра срещу \"Копенхаген\""}
{"url": "https://www.dnevnik.bg/bulgaria/2018/08/06/3292136_povecheto_zaloveni_ot_mvr_migranti_sa_na_izhod_ne_na/", "text": "След като премиерът  Бойко Борисов  заяви, че България е единствената неуязвима от мигранти държава, данните на МВР показват, че в последните два месеца влизащите в страната чужденци са по-малко от напускащите я.  Справка в бежанската статистика, водена от вътрешното ведомство показва, че в двата летни месеца полицията е задържала 88 души на изход на държавната граница. За същия период арестуваните на вход са 52. С лек превес са заловените на граничните пунктове в сравнение с тези, хванати на зелена граница. В последните седмици най-малко сирийци са искали да преминат българските граници. Водач са иракчаните и афганистанците. Забелязва се тенденция, че тази година повечето мигранти са излизали от страната през българско-румънската граница за сметка на тази със Сърбия. В края на юли центровете на Държавната агенция за бежанци са пълни 11%, а тези на дирекция \"Миграция\" към МВР - 42%. В събота Борисов инспектира състоянието на оградата и охраната по българско-турската граница и след като се похвали, че в страната няма мигранти, защото е добре пазена, заяви: и се надявам и в Европа да го споделят.\" Данните на МВР от последните седмици обаче по-скоро показват, че самите мигранти не искат да остават в страната. Премиерът иначе изтъкна още, че над 2500 души са върнати по страни на произход за близо година. А от днес по границата ще бъдат командировани още 40 полицаи, както и допълнително 50 души от специалните сили. Борисов обеща закупуване на 70 нови автомобила. а то не е - дължим го на всички граничари, които денонощно пазят границата\", каза още министър-председателят и увери, че най-изявените ще бъдат наградени. И докато минаващите българската граница мигранти за цялата година са трицифрено число,  по данни на испанската полиция  от миналата седмица само на изчакване в Мароко са поне 50 хил. души, които искат да влязат в Европа през Испания. През уикенда пък Службата на Върховния комисар на ООН за бежанците информира, че  над 1500 мигранти са загинали  от началото на годината в Средиземно море, тъй като трафикантите прибягват към все по-непригодни за море плавателни съдове. ", "date": "2018.08.06", "title": "Мигрантите, които напускат страната, са повече от влизащите"}
{"url": "https://www.dnevnik.bg/sport/2018/08/06/3292173_svetovniiat_rekord_na_piiti_beshe_korigiran_zaradi/", "text": "Новият световен рекорд на  Адам Пийти на 100 метра бруст , поставен в събота на европейското първенство в Глазгоу, беше официално коригиран, обяви Европейската плувна лига (LEN). Британецът спечели титлата с време 57.00, което беше с 13 стотни по-добро от предишното върхово постижение на британеца. В крайна сметка се оказа, че в Глазгоу са имали проблеми с измервателната уредба и резултатът на Пийти е 57.10. С него той отново е световен рекордьор и подобрява с три хилядни постижението си от Рио 2016. \"В събота се получи проблем с измервателната уредба в голяма част от стартовете от следобедната сесия. Оказа се, че е имало забавяне при отчитане на времената, като часовникът е стартирал с 10 стотни по-късно\", обявиха от техническия комитет на LEN. Другият световен рекорд, поставен в събота – на 50 метра гръб, остава редовен. Климент Колесников, който е само на 18 години, спечели титлата с 24.00 секунди.", "date": "2018.08.06", "title": "Световният рекорд на Пийти беше коригиран заради проблем с измервателната уредба"}
{"url": "https://www.dnevnik.bg/sviat/2018/08/06/3292183_jertvite_na_zemetresenieto_v_indoneziia_dostignaha_82/", "text": "Няма пострадали българи при земетресението в Индонезия с магнитуд 7 по Рихтер от неделя, съобщават от пресцентъра на Министерството на външните работи. Български граждани, които желаят да получат актуална информация или да подадат сигнал за техни близки, могат да го направят на дежурния телефон на българското посолство в страната: +62811932200. Най-малко 82 души са загинали и стотици са ранените след земетресението,  което разтърси индонезийския туристически остров Ломбок , предаде \"Франс прес\", като се позова на властите. Повредени са хиляди постройки, съобщи говорител на индонезийската агенция за управление при бедствия. Той добави, че вероятно броят на жертвите ще расте. Трусът е бил усетен и на съседния остров Бали. Издаденото предупреждение за цунами е предизвикало паника и хората са се втурнали да търсят безопасно място. Повечето жертви са в северната част на Ломбок, далеч от туристическите места, на юг и на запад. Главният град на острова - Матарам, е силно засегнат от земетресението. Много сгради са повредени. В редица райони на града електричеството е прекъснато и пациентите са евакуирани от най-голямата болница. Вчерашното земетресение удари точно седмица след като по-лек трус предизвика смъртта на 16 души на остров Ломбок, напомня ДПА.", "date": "2018.08.06", "title": "Няма пострадали българи при земетресението в Индонезия (допълнена)"}
{"url": "https://www.dnevnik.bg/bulgaria/2018/08/06/3292192_kratki_novini_do_dnes_svobodno_se_zameniat_blokiranite/", "text": "Българин е загинал при тежка катастрофа в Италия Тежка катастрофа с микробус с българска регистрация е станала в южния италиански район Пулия. При инцидента са загинали 12 души, единият от които е българин. Той е управлявал микробуса, който се е ударил челно с камион, превозващ брашно. По данни на полицията жертвите са сезонни селскостопански работници от африкански произход, които са се прибирали от работа. Ранени са трима души, сред които и шофьорът на камиона. Телефонни измамници звънят на животновъди, за да ги изнудват за пари От Асоциацията на говедовъдите в България съобщиха за нов вид телефонна измама. Хора, представящи се за ветеринари, звънят на животновъди и ги изнудват за пари, като им съобщават, че в стадото им има чума, съобщава БНР. При разговора измамниците обясняват, че са представители на Държавен фонд \"Земеделие\" и трябва да направят кръвни изследвания на животните до няколко часа, защото стадото било заразено с чума. След това се уточнявало, че при внасянето на определена сума проблемът щял да се реши. До днес свободно се заменят блокираните лекарства с други По преценка на общопрактикуващите лекари  свободно се заменят блокираните лекарствени  продукти за лечение на хипертония и на сърдечни заболявания и аптеките ще ги отпускат безпрепятствено на пациентите. В списъка са включени 62 лекарства, които бяха спрени в България и в цяла Европа заради активното вещество валсартан, доставено от китайска фирма, и съмненията, че в него има канцерогенен примес.", "date": "2018.08.06", "title": "Кратки новини: Българин е загинал при тежка катастрофа в Италия"}
{"url": "https://www.dnevnik.bg/bulgaria/2018/08/06/3292193_prokuraturata_shte_reshi_dali_da_povdigne_obvineniia/", "text": "Прокуратурата ще реши днес дали ще повдигне обвинения на  общинския съветник от БСП Бенчо Бенчев  за участие в престъпна група, пране на пари и укривателство. Той беше арестуван заедно с Димитър Желязков, известен като Митьо Очите, в Турция. След претърсване на дома му разследващите откриха пари, оръжие и книги за двойно счетоводство. Според прокуратурата документите показвали колко пари общинският съветник отчислявал към Димитър Желязков. \"Ръководството на БСП - и местното, и националното,  снема доверието от Бенчо Бенчев . Към него е отправена покана да подаде оставката си. Това е нормалният политически изход от ситуацията\", заяви пред \"Нова телевизия\" адвокат Евгений Мосинов, зам.-председател на групата общински съветници на БСП в Бургас. Няколко десетки хиляди лева е дарил Бенчев на местната структура на партията по време на последната изборна кампания, обяви общинският съветник от БСП Чанко Мирчев пред Би Ти Ви. \"Дали са били 20, 30 или 50 не мога да ви кажа, но е помагал, води се отчетност\", каза Мирчев. \"В момента текат следствени действия. Вярвам в българския съд, той ще се произнесе дали Бенчев е виновен или невинен\", допълни той. Пред БНР бившият министър на вътрешните работи Емануил Йорданов коментира, че скоро няма да се стигне до развръзка по този случай. По думите му този път Митьо Очите ще бъде осъден по общия ред и присъдата му ще бъде по-висока – поне 8 години затвор ефективно. \"За съжаление, българинът е склонен да гласува за мутри и то за какви ли не длъжности – като започнем от селски кмет и стигнем до най-високите длъжности в управление на държавата. Не бих се учудил, ако някой ден осъмнем и с президент – мутра\", коментира Йорданов по отношение на общинския съветник от Бургас Бенчо Бенчев. \"Хора с този профил имат добри контакти във всички партии. Не мислете, че той се е ограничил с БСП и ДПС\", добави той за Митьо Очите. За другия задържан в Турция - бившият депутат на ДПС Несрин Узун, все още няма данни да е участвал в престъпната група. Митьо Очите остава в Турция, докато не се оформят документите за екстрадирането му. Вече пети ден в Бургас и региона тече  акцията по разкриване на престъпна група  за рекет, изнудване и палежи. За ръководител прокуратурата посочи Димитър Желязков-Митьо Очите.", "date": "2018.08.06", "title": "Прокуратурата ще реши дали да повдигне обвинения на общинския съветник от БСП Бенчо Бенчев"}
{"url": "https://www.dnevnik.bg/bulgaria/2018/08/06/3292197_ima_opit_da_se_izkrivi_obshtestvenoto_mnenie_po/", "text": "Има опит да се изкриви общественото мнение по случая Десислава Иванчева и към нея да се предизвика съжаление. Това коментира Александър Ваклин, бизнесменът,  който подаде сигнал  срещу бившия кмет на \"Младост\", в ефира на \"Нова телевизия\". Според Ваклин арестът на бившия кмет е станал толкова обществен, защото самата тя е избрала мястото, където да получи парите, и полицията не е имала избор. \"Не съм компетентен как се извършват процедурите по задържане, обиск, прегледи в болница\", каза той в коментар на полемиките за спазването на процедурите. Последният подобен случай  беше придружаването й до лечебно заведение с пранги на краката . Бизнесменът каза, че за пръв път му се случва да му бъде искан толкова голям подкуп. Той смята, че има страх сред служителите, когато видят представител на неговата фирма. \"Аз съм един гражданин, който е застанал с името си и свидетелства. Защото има много граждани, които казват аз знам, че той например има ролс-ройс, но никой не отива да свидетелства. Много често журналист с камера отива и разобличава някакъв проблем, но без свидетел, няма как това да отиде в съда. По думите му, след като името му нашумяло заради ареста, сега проверяват фирмата му много повече. \"Има уплаха у държавните служители, като видят наша фирма. Даже ни проверяват повече\", заяви бизнесменът.", "date": "2018.08.06", "title": "Има опит да се изкриви общественото мнение по случая Иванчева, смята бизнесменът Ваклин"}
{"url": "https://www.dnevnik.bg/evropa/2018/08/06/3292194_novo_liavo_dvijenie_v_germaniia_iska_da_okazva/", "text": "Един от най-изтъкнатите политици в левия спектър в Германия, Сара Вагенкнехт, постави началото на ново движение, имащо за цел по думите й да подобри влошаващите се позиции на левицата във федералната република. Новината обаче се посреща със скептицизъм, посочва \"Асошиейтед прес\", цитирана от БТА. В събота движението на Вагенкнехт, наречено \"Изправи се!\" (Aufstehen), откри своя страница в интернет, а официалното му начало ще бъде поставено следващия месец. \"Нашата цел, разбира се, са други политически мнозинства, както и ново правителство със социален дневен ред\", заяви тя. В Германия има три партии, които като цяло са смятани за леви: Германската социалдемократическа партия, Зелените и Лявата партия, от която е и Вагенкнехт. Заедно обаче те не могат да постигнат парламентарно мнозинство и освен това между тях има сериозни различия. Вагенкнехт, която е член на ръководството на парламентарната група на Лявата партия, се ползва с репутация на спорна фигура дори и в собствената си политическа сила заради това, че зае скептична позиция за миграцията. Тя каза, че иска да насърчи хората, които не се чувстват част от която и да било партия, да се включат в политиката. Вагенкнехт заяви, че никой не трябва да напуска организацията, в която членува, за да се присъедини към движението й, но подчерта, че иска да създаде \"социален натиск\" върху политическите партии. Други лидери от нейната партия обаче са против инициативата и няма особени признаци за значителна подкрепа от опонентите й.", "date": "2018.08.06", "title": "Ново ляво движение в Германия иска да оказва \"социален натиск\" върху партиите"}
{"url": "https://www.dnevnik.bg/evropa/2018/08/06/3292199_bezkompromisnata_poziciia_na_es_tlaska_london_kum/", "text": "Безкомпромисната позиция на Европейската комисия тласка Лондон към напускане на ЕС, без да има сключено споразумение. Това заяви британският министър на международната търговия Лиъм Фокс в интервю за в. \"Сънди таймс\", предаде БТА. Фокс преценява като 60-процентна вероятността Лондон да напусне ЕС без споразумение за бъдещите им отношения. \"Мисля, че безкомпромисната позиция на комисията ни тласка към напускане без споразумение\", заяви той. Брюксел и Лондон трябва да постигнат съгласие, което да бъде одобрено поотделно от всички останали 27 страни до 29 март 2019 г. Перспективата Обединеното кралство да напусне Европейския съюз  \"без сделка\"  става все по-реална.  Излизане без сделка  означава, че в деня на Брекзит всички споразумения между двете страни престават да действат, без да има какво да ги замести. Това ще остави в правен вакуум търговията, пътуванията и комуникациите.", "date": "2018.08.06", "title": "Безкомпромисната позиция на ЕС тласка Лондон към Брекзит без сделка, каза министър"}
{"url": "https://www.dnevnik.bg/sport/2018/08/06/3292196_grigor_dimitrov_se_zavurna_v_top_5_na_svetovnata/", "text": "Григор Димитров се завърна в челната петица на световната ранглиста. Българският тенисист зае мястото на Кевин Андерсън, който загуби точки. Това е и единствената промяна в топ 10 на ранглистата на АТП. Начело остава Рафаел Надал, следван от Роджър Федерер и Александър Зверев. Димитров насочва вниманието си към мастърса в Торонто. Там той  ще се изправи във втория кръг срещу победителя от мача между  Фернандо Вердаско и Петер Гойовчик . Българинът не е участвал в турнири от \"Уимбълдън\" насам, когато  загуби още в първия кръг от Стан Вавринка . Тогава Димитров обясни, че трябва да разбере защо играе по този начин и защо се е оказал в това положение. \"Много съм разочарован и ми е трудно да дам точен отговор. Сигурен съм, че няма място за паника. Така или иначе не съм такъв човек. Ще опитам да остана положително настроен - знам, че това е едно от най-трудните неща, особено когато отпаднеш рано.\" Зверев за втора поредна година спечели титлата във Вашингтон. Във финала 21-годишният германец се наложи с 6:2, 6:4 Алекс де Минор от Австралия.  \"Беше много забавно, защото този финал може да се повтаря много в следващите 15 години. Надявам се, че всички хора по трибуните са останали доволни\", каза шампионът. ", "date": "2018.08.06", "title": "Григор Димитров се завърна в топ 5 на световната ранглиста"}
{"url": "https://www.dnevnik.bg/evropa/2018/08/06/3292201_liderut_na_socialdemokratite_ne_izkljuchva_koaliciiata/", "text": "Лидерът на Германската социалдемократическа партия (ГСДП) Андреа Налес заяви, че не изключва управляващата коалиция на канцлера Ангела Меркел да се разпадне при следващ вътрешен спор като неотдавнашния между Меркел и лидера на Християнсоциалния съюз (ХСС) и вътрешен министър Хорст Зеехофер  за миграционната политика , предаде \"Ройтерс\", цитирана от БТА. Борбата заради миграцията между Християндемократическия съюз (ХДС) на Меркел и ХСС на Зеехофер е разочаровал мнозина, включително сред социалдемократите, защото беше вътрешен спор и не наблягаше на съществени въпроси, каза Налес за вестникарската компания РНД. На въпрос дали следващ подобен спор може да разбие голямата коалиция на Меркел между ХДС, ХСС и ГСДП Налес отвърна: \"След преживяното в последните месеци не мога да изключа това. Положението беше сериозно.\" По-рано Зеехофер заяви, че смята да започне да използва \"Туитър\", за да изпраща посланията си директно до избирателите с наближаването на регионалните избори в провинция Бавария на 14 октомври, в които ХСС може да изгуби пълното си мнозинство в южната провинция. Крайнодясната партия \"Алтернатива за Германия\" вече отне гласове от ХСС на националните избори през септември 2017 г. Караницата между Меркел и Зеехофер още повече понижи подкрепата за управляващите партии. Според публикувано в четвъртък вечерта допитване на \"Дойчландтренд\" за телевизия А Ер Де съюзът ХДС/ХСС е само с 29 процента, а ГСДП с 18 процента подкрепа. За сметка на това \"Алтернатива за Германия\" постига най-високия си резултат в такива анкети със 17 процента подкрепа, предаде ДПА. Ангела Меркел ще се появи на поне едно предизборно събитие за изборите в Бавария въпреки напрежението между нея и ХСС. Тя ще участва заедно с премиера на Бавария Маркус Зьодер в среща с избиратели на 30 септември в област Унтералгой. Споразумение с Гърция и Италия Междувременно Зеехофер се надява тази седмица да бъде постигнато споразумение в преговорите с Гърция и Италия, за да приемат обратно мигранти, регистрирани на тяхна земя, преди да отидат в Германия, предаде \"Франс прес\". В началото на юли той постигна съгласие с Меркел мигрантите, регистрирани в други страни в ЕС, да бъдат връщани или в тези страни, или в Австрия, но това предполага сключване на двустранни споразумения с европейските страни партньори. Зеехофер каза, че се надява в следващите дни да се изясни дали е възможно сключване на такива двустранни споразумения. \"Преговорите протичат в добър климат. Но в крайна сметка може би ще трябват разговори между правителствените лидери поради сложността на проблема\", каза вътрешният министър по обществената телевизия А Ер Де. Гърция намекна, че може би ще се съгласи да приема някои мигранти, но италианският вътрешен министър Матео Салвини от крайнодясната партия \"Лига\" заяви, че преди каквото и да било споразумение за мигрантите  трябва да бъде засилен контролът  по външните граници на Европейския съюз.", "date": "2018.08.06", "title": "Лидерът на социалдемократите не изключва коалицията на Меркел да се разпадне при нов спор"}
{"url": "https://www.dnevnik.bg/ot_vas/novini_ot_vas/2018/08/06/3292176_izgrev/", "text": "Ставрос, малко гръцко селце на Халкидическия полуостров, в подножието на планината Коляни. Изгрев.", "date": "2018.08.06", "title": "Изгрев"}
{"url": "https://www.dnevnik.bg/sviat/2018/08/06/3292230_trump_prizna_che_sinut_mu_se_e_sreshtal_s_ruskinia/", "text": "Президентът на САЩ Доналд Тръмп призна вчера, че синът му Доналд се е срещнал с руска адвокатка през юни 2016 г., за да получи информация за съперничката си Хилъри Клинтън в президентските избори. Но президентът каза, че тази среща е била напълно законна, предаде агенция \"Франс прес\". Той написа: \"Фалшивите новини съобщават чиста измислица - че съм притеснен от срещата, която чудесният ми син Доналд е имал в \"Тръмп тауър\" през юни 2016 г. Това беше среща за получаване на информация за опонентка, това е напълно законно и се прави постоянно в политиката. И не доведе до нищо. Аз не знаех за това\", твърди президентът. За пръв път той определя толкова ясно темата на срещата между сина му Доналд Тръмп и руската адвокатка  Наталия Веселницкая  в \"Тръмп тауър\" в Манхатън, отбелязва АФП. На срещата са присъствали също зетят на президента  Джаред Къшнър  и тогавашният шеф на предизборната му кампания  Пол Манафорт . По-късно адвокатката отрече да е била свързана с Кремъл. Откакто преди година медиите разкриха, че е имало такава среща, обкръжението на Тръмп предлагаше различни версии за нея, напомня АФП. Самият той твърдеше преди 13 месеца, че тя била посветена на осиновяването на руски деца. Сега президентът, изглежда, променя своята версия, която е от ключово значение за разследването на специалния прокурор  Робърт Мюлър  за евентуална руска намеса в изборите в САЩ през 2016 г., отбелязва \"Асошиейтед прес\".", "date": "2018.08.06", "title": "Тръмп призна, че синът му се е срещал с рускиня, предложила компромати за Клинтън"}
{"url": "https://www.dnevnik.bg/sport/2018/08/06/3292228_iaponiia_obmislia_da_vuvede_liatnoto_chasovo_vreme_za/", "text": "Япония обмисля да въведе лятното часово време през 2019, както и през 2020 г., когато страната ще приеме олимпийските игри, пише \"Ройтерс\", като цитира вестник \"Санкей\". Целта на подобен ход би била да се направи така, че спортните състезания да се провеждат в по-хладно време. Разглежда се възможността правителството да предприеме преместване на часовниците пробно с два часа напред между юни и август догодина. Целта е да се избегнат евентуални проблеми с прилагането на промяната през 2020 г. Япония е сред страните, които не прилагат лятното часово време. Единствено в средата на миналия век за кратко страната е предприемала промяната на часа. Според информацията, ако сега се вземе решение за подобен ход, то ще важи само до 2020 г. Високите температури това лято  дадоха повод за притеснения в организационния комитет на Токио 2020 . Местните власти разглеждат възможните мерки, които да вземат за осигуряване на добри условия за спортистите.", "date": "2018.08.06", "title": "Япония обмисля да въведе лятното часово време за олимпийските игри заради горещините"}
{"url": "https://www.dnevnik.bg/sviat/2018/08/06/3292232_kitai_za_pruv_put_testva_uspeshno_hiperzvukov/", "text": "Китайската корпорация за аерокосмическа наука и технологии успешно изпробва първия в историята на страната  хиперзвуков летателен апарат  Xingkong-2 (\"Синкун-2\" - \"Звездно небе\"), който развива скорост до 6 маха - над 7100 км/ч. Това съобщава днес в. \"Глобал таймс\", издаван от главния китайски партиен орган \"Женмин жибао\". Успешният тест \"показва, че Китай е направил технологически пробив в оръжейната сфера\", коментира военният експерт Сун Чжунпин. На избрания за изпитанията полигон в Северозападен Китай апаратът летя по траектория, която противникът много трудно би могъл да прогнозира, посочват конструкторите. В бъдеще той ще се използва като  носител на бойни глави , ще се прилага и в системи за противоракетна отбрана, посочва \"Глобал таймс\", цитиран от ТАСС. \"Комерсант\" уточнява, че става дума за т.нар. вълноплан, ускоряван от ударните вълни, образувани, след като апаратът преодолее звуковата бариера. По време на теста \"Синкун-2\" се е намирал във въздуха 10 минути, изпълнявайки маневри на 30 километра височина. Предстоят обаче нови изпитания, преди да бъде приет на въоръжение от Народноосвободителната армия на Китай. ", "date": "2018.08.06", "title": "Китай за пръв път тества успешно хиперзвуков летателен апарат"}
{"url": "https://www.dnevnik.bg/evropa/2018/08/06/3292254_spazvaneto_na_fiskalnite_parvila_na_es_ne_e_prioritet/", "text": "Спазването на фискалните правила на Европейския съюз не е приоритет на новото италианско правителство, въпреки че то ще се опита да ги зачита, ако те не пречат на осъществяването на реформисткия му дневен ред, заяви вицепремиерът Луиджи ди Майо, цитиран от \"Ройтерс\". \"Нашият приоритет са гражданите и техните нужди\", подчерта Ди Майо в интервю за телевизия РАИ. Той отбеляза, че правителството ще се опита да приложи планираните реформи, включващи намаляване на данъци и повече разходи за пенсии и социални помощи, без да нарушава правилата на ЕС за дефицит под 3% от брутния вътрешен продукт.", "date": "2018.08.06", "title": "Спазването на фискалните правила на ЕС не е приоритет за Италия, каза вицепремиерът"}
{"url": "https://www.dnevnik.bg/sport/2018/08/06/3292249_na_levski_i_milan_sa_predlojeni_dati_za_mach_prez/", "text": "Мач между \"Левски\" и \"Милан\" ще има и въпросът е кога ще се проведе, заявиха организаторите от \"Моко сълюшън\" пред \"Дневник\". От компанията посочиха, че вече се обсъждат възможни дати с представители на двата клуба. Най-вероятно двубоят ще е през септември. Приятелската среща е част от събитията по случай 75-ата годишнина от рождението на Георги Аспарухов-Гунди. Първоначално \"Левски\" обяви, че ще играе с \"Бока хуниорс\" на 19 август, но аржентинците промениха плановете си и двубоят пропадна. Тогава организаторите съобщиха, че предстои мач със седемкратния европейски клубен шампион \"Милан\", но с нова дата - 11 август. Впоследствие  срещата беше отложена , което предизвика недоволството на привържениците на \"Левски\". Преди дни  изпълнителният директор на сините Красимир Иванов настоя клубът да получи информация до петък  дали ще бъде насрочена нова дата.", "date": "2018.08.06", "title": "\"Левски\", \"Милан\" и компанията организатор вече обсъждат нова дата за мача"}
{"url": "https://www.dnevnik.bg/photos/2018/08/06/3292227_fotogaleriia_vikingi_vurluvat_v_ispaniia/", "text": "В испанския град Катойра всяка година се провежда фестивал на викингите.", "date": "2018.08.06", "title": "Фотогалерия: Викинги върлуват в Испания"}
{"url": "https://www.dnevnik.bg/bulgaria/2018/08/06/3292283_osvobodiha_ot_aresta_bencho_benchev_i_ostanalite/", "text": "Общинският съветник от БСП в Бургас  Бенчо Бенчев, бившият депутат от ДПС Несрин Узун  и останалите четирима, задържани в Истанбул заедно с Димитър Желязков - Митьо Очите, са освободени от ареста без обвинения за участие в организирана престъпна група. Това съобщиха от Специализираната прокуратура, цитирани от Би Ти Ви. Прокурорите обаче са образували ново разследване - за лично укривателство. Спецпрокуратурата е събрала достатъчно доказателства за това престъпление, но то е от компетентността на районните прокурори в Бургас и материалите ще им бъдат изпратени. Те ще преценят дали да повдигат обвинения. Според Наказателния кодекс лично укривателство означава да се помогне на човек, извършил престъпление, да избегне наказателно преследване. Предвиденото в закона наказания е затвор до пет години, но не с по-тежко наказание от предвиденото за укривания. Говорителят на главния прокурор Румяна Арнаудова уточни пред \"Фокус\", че разследването се разширява и ще е за организирана престъпна група за пране на пари и данъчни престъпления. В края на миналата седмица Димитър Желязков бе обявен за издирване, включително и  с червена бюлетина на Интерпол.  Според разследващите той е напуснал страната непосредствено преди проведената в четвъртък спеакция в Бургаска област,  при която бяха задържани 19 души . По думите на зам.-главния прокурор Иван Гешев Митьо Очите е отишъл първо в Гърция и оттам е преминал в Турция, където беше арестуван. При влизането си в Турция Желязков е бил в кола, регистрирана на фирма, свързана с общинаря Бенчев. Освен това хотелската стая, в която е бил Митьо Очите в Истанбул, е била на името на Бенчев. В дома на общинския съветник от БСП разследващите откриха черно счетоводство с бележки колко пари трябва да се дадат на Желязков. Това обаче засега явно не е достатъчно за повдигане на обвинение за участието му в престъпната група, ръководена от Желязков.  Арестът на Бенчев стана повод за политически атаки през уикенда. Първо БСП се разграничиха от общинаря и поискаха той незабавно да напусне поста си. Лидерът на левицата Корнелия Нинова пък чрез публикация в социалната мрежа \"Фейсбук\" коментира ареста като заяви: \"Няма наши, няма ваши. На този модел трябва да се сложи край\". Отговори ѝ председателят на парламентарната група на ГЕРБ Цветан Цветанов, който си пожела след този случай \" гущерът  да си откъсне опашката \". Димитър Желязков, известен като Митьо Очите , заедно с останалите шестима души, бяха задържани в Истанбул в петък вечерта.", "date": "2018.08.06", "title": "Задържаните с Митьо Очите в Истанбул са пуснати от ареста"}
{"url": "https://www.dnevnik.bg/bulgaria/2018/08/06/3292278_kolko_goliam_problem_e_zakusniavaneto_za_rabota/", "text": "Закъснението – това е  вечният враг на всички работещи , което трудно някои могат да преборят. Тръгне ли ви от понеделник на закъснение, обикновено до петък не успявате да пристигнете сутрин в офиса навреме. Оправданията пък са любимата част на всеки закъсняващ – като се започне от развален часовник, смяна на времето, задръствания, проблеми със съня, воденето на децата на детска градина или училище и се стигне до загубване напът към офиса. Е, разбира се, на всеки се е случвало да закъснее, но важното е да не е постоянно. Как обаче да се избавим от хроничното закъсняване и въобще някой забелязва ли го? За щастие на много закъсняващи най-често  шефовете не обръщат внимание  кой кога точно пристига, освен ако не му дотрябва спешно. Тогава определено трябва да извадите най-добрите си оправдания. Ако пък не можете да лъжете – просто бъдете честни с шефа си и стискайте палци да ви разбере. Ако шефовете обаче не ви следят, навярно  HR-ите и вашите колеги  го правят. Ако никой никога не ви прави забележка за късното ви пристигане, не се успокоявайте, че никой не вижда провиненията ви. Това е грешна представа. Ако пък вие сте единствените в офиса, които редовно закъсняват, със сигурност биете на очи. Затова се старайте да не се цепите от колектива. Единичното закъснение  може лесно да се пребори, но навикът – доста трудно. Много хора използват различни методи. Точно пресметнатото време за пътуването до офиса е един от тези методи. Бъдете организирани! Набележете си точен час, в който трябва да потеглите, за да хванете навреме транспорта до работното място. Така всеки ден ще имате определена цел още от сутринта. Сутрешното ставане е доста трудно за някои. Въпреки това се пробвайте да станете 10 минути по-рано, все пак това са 10 минути. Направете си кафе, хапнете нещо малко и потеглете. Така  утрото ще е много по-хубаво и усмихнато  от онази забързана и нервна сутрин, когато закъснявате. Ако пък все пак не може да се справите с ранното ставане, потърсете работа с различно и разнообразно работно време. За тази цел разгледайте и актуалните обяви за работа на  Karieri.bg . \"  търси  Младши финансов анализатор  търси  After Effects Artist  търси  Web Developer  търси  Business Development Manager – HR Services  търси  Директор на изпълнителното бюро  търси  Junior Expert Procurement and Logistics търси: Full-time Teacher in French Choreographer for the ACS Musical Program Full-time Teacher in English House Advisor/ Възпитател Full-time Teacher in History  търси  Junior Sales Manager  търси  Public and Media Relations Expert  търси  Assurance Consultant търси  Accountant - Junior Fund Accountant", "date": "2018.08.06", "title": "Колко голям проблем е закъсняването за работа"}
{"url": "https://www.dnevnik.bg/na_put/2018/07/30/3284390_fotogaleriia_tova_li_e_nai-krasivoto_selo_vuv_franciia/", "text": "По света има какви ли не класации. Сред тях присъства и тази на най-красивите села във Франция. Намиращото се около 30 километра от Кан Гурдон (Gourdon) заема почетно място в нея, като за мнозина е дори победител.", "date": "2018.08.06", "title": "Фотогалерия: Това ли е най-красивото село във Франция"}
{"url": "https://www.dnevnik.bg/sport/2018/08/06/3292258_mourinyo_ochakva_truden_sezon_sus_segashniia_sustav_na/", "text": "Мениджърът на \"Манчестър юнайтед\" Жозе Моуриньо отново повдигна темата за  нуждата от подсилване на състава . Португалецът очаква труден сезон за отбора, ако не бъдат привлечени желаните от него играчи преди края на трансферния прозорец. \"Моят директор знае какво искам, като все още имаме няколко дни, за да видим какво ще стане. Останалите конкуренти са много силни и вече имат невероятни състави. Сезонът ще бъде труден за нас, ако не направим състава си по-добър\", каза Моуриньо след загубата с 0:1 в контролата с \"Байерн\" (Мюнхен). До момента \"червените дяволи\" привлякоха полузащитника  Фред от \"Шахтьор\" (Донецк)  срещу 59 милиона евро и  19-годишния защитник Диого Далот . За бранителя на \"Порто\" бяха платени 22 милиона евро. От този сезон  летният трансферен прозорец във Висшата лига ще затваря преди началото на сезона . Правилото беше прието след гласуване на акционерите на клубовете от английския елит, като целта е мениджърите да имат ясна представа за състава преди старта на шампионата.  Привличането на нови играчи ще бъде преустановено в 17 ч. местно време в четвъртък (9 август), като досега трансферният прозорец затваряше в края на месеца. В петък \"Юнайтед\" ще открие сезона във Висшата лига с домакинство на шампиона от 2015-16 \"Лестър\". ", "date": "2018.08.06", "title": "Моуриньо очаква труден сезон със сегашния състав на \"Юнайтед\""}
{"url": "https://www.dnevnik.bg/bulgaria/2018/08/06/3292294_pirogov_organizira_kruvodaritelska_akciia_dnes_ot_17/", "text": "УМБАЛСМ \"Н. И. Пирогов\" организира кръводарителска акция в рамките на днешния ден (понеделник) от 17 до 19 часа в зала \" проф. Емил Таков\" (рапортна зала на травматологичния комплекс), съобщават от лечебното заведение. Кръводарителите трябва да са клинично здрави, да не са приели лекарства в деня на кръводаряване, да не са дарявали кръв през последните 3 месеца и задължително да носят у себе си документ за самоличност. Конкретният повод за акцията е скорошен злополучен инцидент с лекар от болницата, която е постъпи в изключително тежко състояние след падане от висок етаж в София. \"Необходимостта от кръв и кръвни биопродукти както за нея, така и за други пациенти на болницата е ежедневна, а недостигът е осезаем\", добавят от \"Пирогов\".", "date": "2018.08.06", "title": "\"Пирогов\" организира кръводарителска акция днес от 17 до 19 часа"}
{"url": "https://www.dnevnik.bg/politika/2018/08/06/3292324_durjavata_e_platila_20_000_paunda_za_izlojba_na_vejdi/", "text": "За изложба на председателя на парламентарната комисия по култура и медии и депутат от ГЕРБ Вежди Рашидов в Лондон държавата е платила 20 340 британски лири. Представянето на скулптури и рисунки на Рашидов в галерия \"Галиарди\" е част от официалната програма на българското европредседателство. Това се посочва в отговор на министъра на културата Боил Банов на питане на депутата от \"БСП за България\" Стоян Мирчев, пише в. \"Сега\". Според Банов инициативата за изложбата била на галерията, а съорганизатор бил Българският културен институт в Лондон. Мотив за включване на изложбата в официалната програма на европредседателството било високото ниво на събитието, което популяризирало имиджа на българската култура. По думите на Банов галерията се е задължила да организира откриването на изложбата на 10 юли, да предостави безвъзмездно зали до 21 юли, както и кураторски услуги и мейлинг лист на представители на арт средите и елита на английското общество. Разходите по реклама на изложбата - отпечатване на покани и каталог, са поети от Българския културен институт, който е платил и коктейла по откриването. Според външния министър Екатерина Захариева посолството е подкрепило събитието чрез оказване на съдействие за популяризирането му и привличане на голям брой гости.", "date": "2018.08.06", "title": "Държавата е платила 20 000 паунда за изложба на Вежди Рашидов в Лондон"}
{"url": "https://www.dnevnik.bg/bulgaria/2018/08/06/3292292_tri_chetvurti_ot_turgovete_s_evrofinansirane_se/", "text": "В 74% от обществените поръчки, проведени с еврофинансиране, има проблеми заради грешки на администрацията, зле подготвени от чиновниците документи и опорочени процедури, се казва в анализ на Министерството на финансите за нарушенията при договаряне на парите по различните европрограми през приключилия програмен период, цитиран от вестник  \"Сега\".  Анализът включва информация от проверки, правени и през 2016 и 2017 г., в рамките на одитите по приключването на програмите. От агенция  \"Одит на средствата от ЕС\"  са направили общо 708 проверки на оперативните програми, като в 348 от тях били установени нарушения, довели до намаляване на финансирането. Програмата с най-много финансови корекции е \"Околна среда\", следвана от \"Регионално развитие\" и \"Административен капацитет\", показва анализът. Често пъти чиновниците поставят условия, които дават предимство на едни, а ограничават други фирми в хода на процедурата. Този тип нарушения са с най-големи финансови последици за бенефициентите на европарите, отчитат от \"Одит на средствата от ЕС\". В тази група влизат възложители, които с подбора на критерии за участие на практика елиминират чуждестранните фирми кандидати. Срещат се случаи, при които възложителят е обявил изрично, че участници в процедурата могат да бъдат само български физически или юридически лица, както и техни обединения, се казва в анализа. По този начин незаконосъобразно е ограничено участието на чуждестранни икономически оператори. При дейности с регулаторен режим възложителите често ограничавали участието на чуждестранни компании като се позовавали на национални регулации без да допускат изрично възможност за представяне на същите документи от държавата, от която е чуждестранният участник. Така например от чужди строители се изисквала регистрация в Централния професионален регистър на строителя. В някои случаи възложителите поставяли изисквания, които нямат връзка с предмета на поръчката. Например от предлаганите от участниците експерти в строителния надзор се очаквало да имат опит и в опазването на околната среда във водния сектор. Специфична група нарушения са случаите, в които се изисквало осигуряване на оборудване, което не е необходимо и пряко свързано с предмета на поръчката, посочват одиторите. Продължават да се срещат случаи, в които изискването за брой на изпълнените договори със сходен предмет е непропорционално, като се изискват повече от три изпълнени договора (например пет, осем, десет), установяват одиторите. Друго ограничение, прилагано от възложителите, е било да изискват опитът на кандидатите да е натрупан непременно от европроекти, въпреки че в много случаи източникът на финансиране няма значение. Например за умението да проектираи или изградиш пречиствателна станция е все едно дали я плащат фондовете на ЕС или не, се посочва в анализа. Към експертите пък понякога се поставяло изискването опитът им да е придобит от работа в публичния сектор, но не и в частния. Одиторите са открили поръчки, в чиято документация се съдържали противоречащи си указания за изискванията към експертите от екипа за изпълнение на поръчката, застраховката професионална отговорност, опита на участниците, срока за изпълнение, плащания на по договора, размера на гаранция. Установени са и случаи, при които противоречието в отделните части на документацията е довело до отстраняване на участници в процедурата.", "date": "2018.08.06", "title": "Три четвърти от търговете с еврофинансиране се оказаха с нарушения"}
{"url": "https://www.dnevnik.bg/evropa/2018/08/06/3292341_franciia_ochakva_pik_na_goreshtinite/", "text": "Горещата вълна във Франция ще се задържи, а най-високите температури се очакват днес и утре, предаде \"Франс прес\". По данни на френската метеорологична служба пикът на горещините се очаква да бъде днес в Югозападна Франция, а утре да се премести над Североизточна, източната част на Централна Франция и региона на Париж. Днес се очаква температурите в Тулуза да достигнат 36 градуса, 37 градуса в Бордо. Утре в Париж и в Лион се очакват 36 градуса. Още рано сутринта температурите в Париж, Дижон и Лион достигаха 23 градуса, 25 градуса в Ница. Високи температури се очакват и нощем, особено в градовете, предупреждава метеорологичната служба. Горещата вълна ще доведе и до увеличаване на концентрацията на озон (водещ до очни и дихателни проблеми), особено в района на Париж, в южната и източната част на Франция. Това ще наложи ограничения на движението на моторни превозни средства. От утре следобед се очаква намаляване на горещините благодарение на морски въздушни маси от Атлантическия океан, които ще окажат разхлаждащо въздействие. Много европейски страни , изложени на горещините през последните дни, вече отбелязаха леко понижаване на температурите. Температурите във Великобритания и  Португалия  се понижиха през уикенда. В най-горещата испанска област Естремадура температурите паднаха до 42 градуса в неделя след 44 градуса предишния ден.", "date": "2018.08.06", "title": "Франция очаква пик на горещините"}
{"url": "https://www.dnevnik.bg/biznes/2018/08/06/3292348_it_kompaniite_i_centrovete_za_spodeleni_uslugi_dvijat/", "text": "С наемни сделки за 66 982 кв. м офис пазарът запази висока активност през първата половина на 2018 г., показват данните на консултантската компания Cushman & Wakefield Forton. Макар и по-малък от рекордните нива през първото полугодие на 2017, обемът на отдадените площи се движи в рамките на обичайните за последните пет години на възстановяване и растеж. Наемите остават стабилни, като търсените от собствениците на първокласни площи нива се движат между 13 и 15 евро/кв. м. През първата половина на годината в София бяха въведени в експлоатация няколко първокласни офис сгради с обща площ 37 800 кв. м. В ход е строителството на 334 000 кв. м площи клас А и В, от които 166 000 кв. м се очаква да получат разрешение за ползване през тази или в началото на следващата година. Прогнозата на Cushman&Wakefield Forton към края на тази година общата площ на наемния пазар да достигне 140-150 000 кв. м. \"Търсенето на качествени площи с добро местоположение остава стабилно както в София, така и в големите градове. В основата са както продължаващото разрастване на компаниите от IT сектора и центровете за споделени услуги, така и прегрупирането на бизнеси в резултат от сливания и придобивания в международен план\", коментира Станимира Пашова, мениджър \"Офис площи\" в компанията.", "date": "2018.08.06", "title": "IT компаниите и центровете за споделени услуги движат пазара на офис площи"}
{"url": "https://www.dnevnik.bg/zelen/2018/08/06/3292349_bezopasnostta_za_velosipedistite_na_dondukov_ne_e/", "text": "Безопасността на велосипедистите на бул. \"Дондуков\" не е гарантирана в момента, защото проектантите на велоалеята там не са приложили правилното решение. Това каза Радост Маринова от \"Велоеволюция\" пред онлайн предаването \"100лица за столицата\". Тя подчерта, че резултатът от ремонта на тази улица всъщност е част от един много дълъг процес на неправилно планиране в столицата. Организацията и гражданско сдружение \"Спаси София\" са подали сигнал до Дирекцията за национален строителен контрол преди една година и все още нямат отговор правомерно ли е изградена тази инфраструктура, отговаря ли на плановете и гарантира ли безопасността на велосипедистите. В момента в София има изградени 55 км велоалеи, като намерението на Столичната община е общата дължина на велосипедната инфраструктура да достигне 146 км. Според Радост Маринова съществуващите велосипедни алеи трудно могат да бъдат наречени веломрежа, тъй като липсва свързаност помежду им. Както предходната, така и настоящата инвестиционна програма на Столичната община за велотранспорта не се изпълняват в пълнота и липсва анализ на свършеното. Пълен анализ на велосипедната мрежа в града Необходимо е, смятат от \"Велоеволюция\", Столичната община да извърши цялостен анализ на съществуващата велосипедна мрежа в града, да се прегледат абсолютно всички кръстовища и да се прецени дали те осигуряват необходимата проходимост за велосипедното движение. \"Ако не е гарантирана безопасността на човек, той няма да тръгне с колело\", каза Маринова. Важно е да се проучи има ли достатъчно място за преминаване на пешеходци и какви са конфликтните точки с останалите участници в движението, смятат още от организацията. Допълнителна пречка за велосипедното движение е преминаването им през подлези на редица места в столицата. Преработка на проекта за \"успокоена зона\" От \"Велоеволюция\" настояват за цялостната преработка на проекта за създаване на успокоена зона в централната градска част. Той следва да бъде изпълнен с всички необходими елементи на съвременната градска среда: повдигнати кръстовища, тротоарите да бъдат достъпни за пешеходците и с изнесени ъгли, които да не позволяват на автомобилите да паркират на кръстовищата.  Маринова коментира строящия се комплекс от сгради при кръстовището на булевардите \"Цар Борис III\" и \"Гешов\". В случая в транспортното проучване изобщо не се предвиждат велосипедисти, които да обслужват тези сгради, а цялото транспортно моделиране се прави единствено за автомобилния трафик. \"Ефектът ще бъде, че алеята по \"Цар Борис III\" трябва да бъде прекъсната за трети път и идеята за бързо придвижване с велосипед по дългата алея на булеварда се нарушава.\"", "date": "2018.08.06", "title": "Безопасността за велосипедистите на \"Дондуков\" не е гарантирана, напомнят от \"Велоеволюция\""}
{"url": "https://www.dnevnik.bg/sviat/2018/08/06/3292358_sauditska_arabiia_izgoni_poslanika_na_kanada_i_zamrazi/", "text": "Саудитска Арабия експулсира посланика на Канада в Рияд заради \"груба намеса във вътрешните работи на кралството\", предаде ДПА, като се позова на съобщения на държавни медии от вчера. Канадският посланик беше обявен за персона нон грата и разполага с 24 часа да напусне страната, се казва в съобщение на саудитската агенция по печата. Саудитска Арабия отзовава също своя посланик в Отава и спира всички нови инвестиции и търговски сделки с Канада, посочва съобщението. Рияд предприе тази стъпка, след като миналия четвъртък канадският външен министър Кристия Фрийланд писа в \"Туитър\", че Канада е \"много разтревожена\" от ареста от саудитските власти на Самар Бадауи, сестрата на хвърления в затвора  саудитски блогър Раиф Бадауи . Блогърът беше пратен зад решетките заедно с известната активистка Насима ал Сада. \"Канада стои твърдо до семейство Бадауи в този труден момент и продължаваме да призоваваме енергично за освобождаването на Раиф и Самар Бадауи\", написа министър Фрийланд в \"Туитър\". Съпругата на  Раиф Бадауи  - Енсаф Хайдар, живее от 2013 г. в Квебек с трите си деца. Това лято саудитците получиха канадско гражданство. Позицията на Канада беше посрещната с очевидна дипломатическа проява на сила от Рияд. В неделя саудитското външно министерство отбеляза в \"Туитър\", че властите са в течение на разпространения текст в \"защита на правата на  активисти на гражданското общество \", но смятат \"това отрицателно и изненадващо отношение за невярно твърдение\". Според Рияд Канада е извършила престъпления срещу законите и процедурите на кралството, намесила се е правораздаването и е нарушила суверенитета на Саудитска Арабия. Миналата седмица правозащитни организации осъдиха ареста на Самар Бадауи и Насима ал Сада. \"Амнести интернешънъл\" съобщи, че двете задържани жени многократно са били обект на репресии и са им били налагани забрани за пътуване заради дейността им в защита на човешките права.", "date": "2018.08.06", "title": "Саудитска Арабия изгони посланика на Канада и замрази търговските връзки с нея"}
{"url": "https://www.dnevnik.bg/bulgaria/2018/08/06/3292345_chetirima_ubiici_osudiha_bulgariia_zaradi_loshi/", "text": "Четирима затворници, осъдени за едни от най-тежките убийства в България през последните години, са осъдили държавата в Страсбург заради лошите условия в затвора, информира специализираният сайт  news.lex.bg . Става дума за Лазар Колев - осъден на доживотен затвор без право на замяна за убийството на сестрите Белнейски; Йордан Петров, станал известен като Кумановския убиец, също излежаващ доживотна присъда; Илиан Михайлов, който ще е в затвора до смъртта си заради подбудителство към убийството на втория съпруг на майка му, както и Стоян Петров, осъден на 20 години затвор за убийството на бургаския бизнесмен Стоян Стоянов. С изключение на Стоян Петров всички са поискали от Европейския съд по правата на човека обезщетение от 10 хил. евро за лошите условия в затвора. Стоян Петров е искал съдът само да установи, че има нарушение, и не е искал обезщетение. На останалите съдът в Страсбург е присъдил: 4000 евро на Михайлов и по 3000 евро на останалите двама. Четиримата имат сходни оплаквания и затова ЕСПЧ ги е разгледал заедно и се е произнесъл с общо решение. Осъденият за убийството на сестрите Росица и Христина Белнейски Лазар Колев сочи, че е държан в постоянно заключена килия в затвора в Пазарджик, изолиран от останалите лишени от свобода. Било му е позволено да общува с други затворници само по време на единия час дневно, когато е извеждан за физически упражнения. Колев обяснява още, че в килията му, която е под 6 кв.м, няма течаща вода или тоалетна, хигиената е много лоша, защото е пълно с хлебарки и бълхи, а администрацията на затвора не е направила нищо, за да се отърве от тях. Тъй като в килията му няма маса, Колев се храни върху вестник, разстлан на леглото му. През цялото време е държан на изкуствена светлина, а температурата варирала от жега до студ според сезона. Стоян Петров, който излежава 20-годишна присъда като извършител на убийството на шефа на фирма \"Гранити\" Стоян Стоянов, пък е разказал, че от юли 2011 г. до юли 2016 г. е бил поставен в пълна изолация в Бургаския затвор - без течаща вода и тоалетна, вместо която е трябвало да използва кофа. Той е посочил, че се е хранил върху стол, килията му е била пълна с плъхове и хлебарки, които често изяждали храната му. Той също се оплаква от температурата и светлината, както и от това, че крушката е била светната през цялата нощ. Илиан Михайлов, осъден на доживотен затвор за това, че с майка му са планирали убийството на втория ѝ съпруг - русенския бизнесмен Иван Шишков, има сходни оплаквания. Неговата окончателна присъда е от 2005 г., но той се оплаква от условията, при които я изтърпява от юли 2007 г., когато е бил прехвърлен в Пловдивския затвор. Също като останалите Михайлов не е имал тоалетна и течаща вода в килията си и е използвал кофа. Килията му е била изключително влажна, а заради разположените наблизо канали е била изпълнена с отвратителна миризма. Освен това през зимата изключвали отоплението в 18 ч. Той е излежавал присъдата си при специален режим до 2011 г. Тогава режимът на изтърпяване на наказанието му е заменен със строг, но според него условията не се променили и е напускал килията си само с белезници. Йордан Петров, първоначално осъден на доживотен затвор без право на замяна заради убийството на Стефан Костадинов, жена му Мария и брат ѝ Ян Мюзик през юли 2000 г., води дело в Страсбург не за първи път. По негова жалба държавата вече веднъж беше осъдена. Така присъдата му вече е доживотен затвор, като съдът отмени най-тежкото наказание. В новата си жалба до Страсбург той се оплаква от специалния режим, при който лежи в затвора във Варна от 2012 г. Само година по-рано с друг затворник направиха неуспешен опит да избягат. Петров сочи, че е изолиран от останалия свят в постоянно заключена килия. Не е бил включван в никакви колективни занимания и му е отказван контакт с лишени от свобода с по-лека присъда от доживотен затвор. Винаги, когато е извеждан, е бил с белезници. Властите не са дали задоволително обяснение защо продължава да изтърпява наказанието си при специален режим. За условията в затвора обяснява, че през август 2012 г. в килията му е била поставена тоалетна, но тя е на 45 см от леглото му и не е отделена по никакъв начин от останалото пространство. Така той имал натрапчивото усещане, че живее в тоалетната. И тъй като администрацията на затвора отказвала да му предостави четка и препарати за почистване на тоалетната, тя станала неизползваема. Килията била пълна с плъхове и хлебарки. Като взема предвид натрупването на лоши условия и продължителния период, през който четиримата вече са лишени от свобода - между четири и десет години, съдът в Страсбург заявява, че \"страданието и трудностите, претърпени от тях, надвишават неизбежното ниво на страдание, присъщо на лишаването от свобода, и са достатъчно сериозни, за да бъдат квалифицирани като нечовешко и унизително отношение\".", "date": "2018.08.06", "title": "Четирима убийци осъдиха България заради лоши условия в затвора"}
{"url": "https://www.dnevnik.bg/biznes/2018/08/06/3292364_energiiniiat_regulator_shte_proveri_chez_sled_jalbi_na/", "text": "Комисията за енергийно и водно регулиране (КЕВР) назначи проверка за качеството на електроснабдяването в софийските села Казичене и Кривина след публикации в медиите. Според жителите им \"ЧЕЗ Разпределение България\" предоставя некачествена услуга като електрозахранването в населените места е било преустановявано многократно, а подаваните от абонатите жалби са оставали без резултат. Регулаторът задължи електроразпределителната компания да предостави анализ на причините за нарушеното електроснабдяване и бързо да вземе мерки за тяхното отстраняване. Копия на писмото са изпратени до кметовете на двете села. КЕВР изиска от дружеството до 7 дни да монтира сертифицирани уреди за измерване качеството на доставяната електрическа енергия в точките на присъединяване на клиентите в Казичене и в Кривина. Регулаторът очаква и справка за схемите на електрозахранването на имотите, данни за всички ръчни и автоматични изключвания през последните 12 месеца, копия на всички жалби и сигнали срещу чести изключвания и за изгорели електроуреди за двегодишен период, както и отговорите на тях.", "date": "2018.08.06", "title": "Енергийният регулатор ще провери ЧЕЗ след жалби на жителите на Казичене и Кривина"}
{"url": "https://www.dnevnik.bg/evropa/2018/08/06/3292363_peticiia_nastoiava_za_merki_sreshtu_skandalnite/", "text": "Повече от 200 известни личности в Словакия подписаха петиция с искане премиерът Петер Пелегрини да предприеме действия срещу \"скандалните\" дейности на националистическите руски рокери \"Нощни вълци\", които установиха в страната своя база край Долна Крупа - село на 65 км от Братислава, предаде EUobserver. Миналата седмица словашкото външно министерство  обяви, че е притеснено от базата , приличаща на военен център. Групата е санкционирана от Запада заради участието ѝ в анексирането на Крим преди четири години. Местни издания пишат от няколко седмици насам за появата на неголямата база с гаражи, стара бронирана техника и танкове в двора и боядисани в маскировъчни цветове сгради. Всичко това е скрито зад двуметрова черна бетонна стена, покрита с бодлива тел с надписи \"Снимането е забранено\", и само от дрон може да се види какво има вътре. Всичко това се случва в навечерието на 50-годишнината от нахлуването на Червената армия и нейни съюзници от Варшавския договор за смазване със сила на т.нар. Пражка пролет - движение за демократизиране на режима в бивша Чехословакия.", "date": "2018.08.06", "title": "Петиция настоява за мерки срещу \"скандалните\" дейности на \"Нощните вълци\" в Словакия"}
{"url": "https://www.dnevnik.bg/politika/2018/08/06/3292366_parlamentut_shte_plati_oshte_300_hil_leva_za_novata_si/", "text": "Изграждането на новата пленарна зала на Народното събрание в бившия партиен дом налага допълнителни дейности по монтирането и поддръжката на стъкления покрив и гарантиране на сигурността на електрозахранването. Очакваните допълнителни разходи са около 255 хил. лева без ДДС, а дейностите ще бъдат извършени от изпълнителя на проекта \"НС ГРУП\" ДЗЗД. Това се разбира от процедура по договаряне по Закона за обществените поръчки, публикувана на сайта на парламента. За преустройството на зала \"Света София\" пари отпусна вторият кабинет на Бойко Борисов, като се очаква цената на ремонта да бъде над 25 млн. лв. Първоначалната идея бе в новата зала да се провеждат събитията от българското европредседателство, но заради Брекзит то започна шест месеца по-рано. После се  планираше депутатите да заседават там от септември т.г. , но сградата не е готова. От публикуваната информация се вижда, че новите дейности ще отнемат поне 100 дни. Новата пленарна зала ще разполага с 270 места и не може да бъде използвана за заседания на Велико народно събрание, ако бъде свикано такова. Те ще бъдат разположени на 12 амфитеатрални реда, денивелацията между които е 1.7 метра. Ръководството на парламента ще стои на президиум, а до него ще има места за Министерския съвет, президента, вицепрезидента и патриарха на Българската православна църква. Предвидени са 100 места за гости и места за журналисти. Таванът на залата ще бъде стъклен, а ширината на депутатските банки - 90 см. В момента се изгражда и пристройка, където ще бъдат фоайето, стълбите и асансьорите. Входът ще е откъм двора на бившия партиен дом, където пък ще се влиза откъм бул. \"Дондуков\".", "date": "2018.08.06", "title": "Парламентът ще плати още 300 хил. лева за новата си зала"}
{"url": "https://www.dnevnik.bg/sport/2018/08/06/3292351_antuni_ivanov_i_gabriela_georgieva_otpadnaha_v_seriite/", "text": "Българският плувец Антъни Иванов отпадна в квалификациите на 50 м бътерфлай на европейското първенство в Глазгоу. Състезателят нямаше големия очаквания към спринтовата дисциплина, като  усилията му бяха насочени към надпреварата на 200 м, където завърши осми . Иванов плува в най-силната шеста серия, като зае последното десето място с време 24,99 сек. Българинът завърши 59-и от 64 стартирали състезатели. Резултатът на 19-годишния Иванов е с 1,24 сек. по-слаб от времето на израелеца Амир Черути, който последен намери място в полуфиналите. Българинът ще приключи участието си на европейското в сряда, когато ще стартира в сериите на 100 м бътерфлай. Габриела Георгиева също отпадна в сериите при участието си на 100 м гръб. Тя преплува дистанцията с време 1:02,97 мин., като завърши 32-а от 47 стартирали участнички.", "date": "2018.08.06", "title": "Антъни Иванов отпадна в сериите на 50 м бътерфлай на европейското по плуване"}
{"url": "https://www.dnevnik.bg/biznes/2018/08/06/3292378_devetnaiset_sa_kandidatite_da_stroiat_jp_liniiata_elin/", "text": "Общо 19 са подадените оферти за трите обособени позиции по проекта за модернизация на жп линията между Елин Пелин и Костенец, съобщи Министерството на транспорта. Проектът е на обща стойност малко над 1 млрд. лв. и е най-мащабният за този програмен период. \"Големият брой предложения показва още веднъж, че процедурата се провежда по възможно най-прозрачния начин и при голяма конкуренция\", коментира зам.-министърът на транспорта Велик Занчев при отварянето на офертите в националната компания \"Железопътна инфраструктура\". По думите му заради обжалвания, продължили 10 месеца, проектът е поставен под риск и по тази причина ще бъдат предприети мерки за ускоряване на работата на комисиите и на фирмите изпълнители. Срокът за работа на комисията за разглеждане и оценка на офертите е 4 месеца и се очаква да приключи в края на ноември. Занчев подчерта, че обжалвания от фирми без сериозен правен интерес заплашват стратегически за страната проекти и водят до загуба на европейско финансиране. Напомни, че с новия Закон за обществените поръчки компаниите вече имат задължение да доказват правен интерес при обжалване на конкретен проект и мярка \"временно спиране\" се налага чак след образуване на производство от Комисията за защита на конкуренцията. Вижте визуализация на бъдещото трасе, изготвена по поръчка на оперативната програма.", "date": "2018.08.06", "title": "Деветнайсет са кандидатите да строят жп линията Елин Пелин - Костенец"}
{"url": "https://www.dnevnik.bg/evropa/2018/08/06/3292394_germaniia_shte_obsujda_vrushtaneto_na_zaduljitelnata/", "text": "Партията на германският канцлер Ангела Меркел инициира дебат за връщането на задължителната военна служба, а скорошно проучване показа, че повечето германци подкрепят идеята, предаде \"Дойче веле\". Задължителната военна служба бе отменена през 2011 г., след като Берлин реши да премине към професионална армия. Преди това всички млади мъже трябваше или да служат в националната армия, наречена Бундесвер, или да изкарат алтернативна служба за ограничен период от време в области като медицински грижи или управление на аварийни ситуации. В момента Бундесверът предлага възможност за краткосрочна платена военна служба за млади доброволци. В края на миналата седмица генералният секретар на Християндемократическия съюз Анегрет Крамп-Каренбауер обеща много интензивно да обсъди въпроса. Тя обясни, че е обикаляла страната и се е срещнала с членове на партията, за да дискутират идеите, които ще бъдат представени на партиен конгрес през декември. Високопоставени членове на ХДС подкрепиха инициативата на Крамп-Каренбауер, но подобно на нея не дадоха подробности. Депутатът от ХДС Освин Файт коментира, че младежите могат да служат в Бундесвера, но също и в медицински институции или в службите за оказване на първа помощ. \"Трябва да продължава 12 месеца и да се прилага за млади мъже и жени над 18 години\", смята той. Още няколко политици от ХСС също подчертаха, че програмата трябва да важи и за мъже, и за жени. В същото време депутатът Хенинг Оте, говорител по въпросите на отбраната от името на ХДС, приема идеята със скептицизъм. \"Старомодната всеобща военна служба няма да ни помогне срещу сегашните предизвикателства пред сигурността\", смята той. Според него младежите могат да служат в други области, например пожарната. Прахосване на пари Някои политици от Социалдемократическата партия, по-малкият партньор в голямата коалиция на Меркел, са на мнение, че идеята си заслужава да бъде обмислена. Други, включително парламентарният комисар за отбраната Ханс-Петер Бартелс, настояват, че тя ще противоречи на забраната за принудителен труд в Германия. Ориентираната към бизнеса Свободна демократическа партия смята, че предложението е \"абсурдно\" и предупреди за \"ужасното прахосване на пари\", до което може да доведе. Други опозиционни партии в парламента – Левицата и Зелената партия, също не са съгласни с идеята. Крайнодясната \"Алтернатива за Германия\" обаче подкрепя съживяването на службата. Според някои анализатори ХДС е подел инициативата, за да отмъкне консервативни гласове от популистите. Скорошно онлайн проучване показа, че перспективата за връщане на наборната военна служба е много харесвана сред поддръжниците на \"Алтернатива за Германия\", като 60.6% от тях заявяват, че са \"силно за\" идеята. Според проучване на центъра Civey германците като цяло подкрепят предложението. От 5064 анкетирани между май и началото на август 55.6% са за, а против са 39.6%.", "date": "2018.08.06", "title": "Германия ще обсъжда връщането на задължителната военна служба"}
{"url": "https://www.dnevnik.bg/photos/2018/08/06/3292293_fotogaleriia_kak_moma_se_prenese_v_selo_staro_jelezare/", "text": "Хисарското село Старо Железаре е с по-малко от 500 жители, но сега стените на къщите и плевните му са изрисувани с едни от най-известните творби от Музея за съвременно изкуство в Ню Йорк (МоМа), съобщава \"Ройтерс\". Бананът на Анди Уорхол, часовниците на Салвадор Дали и \"Викът\" на Едвард Мунк са сред картините, които превръщат селото в забележителна галерия на открито.", "date": "2018.08.06", "title": "Фотогалерия: Как МоМа се пренесе в село Старо Железаре"}
{"url": "https://www.dnevnik.bg/biznes/2018/08/06/3292399_v_chujbina_s_kreditna_karta_se_plashta_predimno_za/", "text": "Българите планират повече пътувания в чужбина, най-вече на почивка, а предпочитаните дестинации са Гърция, Италия и Турция, сочат данни от проучването на Mastercard – MasterIndex. Тази година 58% от притежателите на банкови карти в България планират да пътуват зад граница, с три процентни пункта повече от 2017 г.  Общо 55% от анкетираните са отговорили, че възнамеряват да пътуват в чужбина с цел почивка, 15% - по работа, и 10% - на гости при роднини. Данните от проучването показват и ръст в доверието при плащания с карта в чужбина - 66% от картодържателите смятат, че картовите разплащания в чужбина са безопасни, с 5 процентни пункта повече, отколкото през миналата. Проучването MasterIndex 2018 показва, че в чужбина с карта се плаща предимно при настаняване (69%) и пазаруване (68%), като потребителите използват кредитна карта предимно за нощувки, а дебитната за покупки в магазини. Храната и напитките в ресторантите също се плащат предимно с кредитна карта (43%), докато дебитната карта е предпочитана за забавления (31%) като входове за музеи, клубове, увеселителни паркове и т.н. Според данни на Националния статистически институт за първото тримесечие на 2018 г. българите са похарчили 87.8 млн. лв. при пътувания в чужбина, което е с 36% повече в сравнение с 2017, като най-високите разходи са за транспорт (29.4 млн. лв.). Анкетата MasterIndex 2018 потвърждава данните на статистическия институт, че най-предпочитаната туристическа дестинация за българите е Гърция - 49.5% от картодържателите планират да я посетят през тази година. Италия е на второ място с 28%, следвана от Турция с 27% от отговорите. 1. Гърция (49.5%) 2. Италия (28%) 3. Турция (27%) 4. Германия (20.6%) 5. Испания (20%) 6. Великобритания (16.8) 7. Румъния (12.8%) 8. Франция (9.6%) 9. Австрия (7.9%) 10. Сърбия (7.3%) \"Българските картодържатели оценяват все по-високо сигурността, удобството и бързината, които им дават картовите разплащания по време на пътувания в чужбина\", заяви Ваня Манова, мениджър на Mastercard за България и Македония. \"Едно от допълните предимства, за което потребителите невинаги се сещат, е, че плащането с карта в чужбина им гарантира и най-изгодния обменен курс, когато заплащането се извършва в местна валута.\" Резултатите от проучването сочат, че 28% от жителите на София планират да пътуват извън България два пъти в годината. 71% от пътуващите от София смятат, че картовите разплащания в чужбина са безопасни, докато през миналата година това мнение са споделяли едва 59%. MasterIndex е представително проучване (1001 запитани) сред картодържателите в България. Проведено е през май от агенция MarketLinks.", "date": "2018.08.06", "title": "Българите плащат с кредитна карта в чужбина предимно хотела си"}
{"url": "https://www.dnevnik.bg/sport/2018/08/06/3292410_grigor_dimitrov_machove_ne_se_pecheliat_samo_s_talant/", "text": "Григор Димитров очаква с нетърпение завръщането си на корта след близо едномесечна пауза. Българският тенисист не е играл официални мачове след отпадането в първия кръг на \"Уимбълдън\", но във вторник ще започне сезона си на твърди кортове с участие в Торонто. Димитров е пети поставен в основната схема и във втория кръг ще срещне  победителя от мача между Фернандо Вердаско и Петер Гойовчик . \"Понякога мислиш, че само с талант ще печелиш мачове, но ситуацията е много по-различна. Никога не съм гледал на себе си по този начин. Вероятно съм талантлив, но талантът не ти носи победи. Помага ти понякога, но не печели мачове\", каза Димитров пред официалния сайт на АТП. \"Може да ти помогне да спечелиш два, три, четири мача, но толкова. Ако искаш да си шампион от Големия шлем, да си №1 в света, има много други неща, които трябва да правиш\", допълни  петият в световната ранглиста . Димитров започва сезона на твърди кортове с много надежди и очаквания. През миналата година той спечели титлата от \"Мастърса\" в Синсинати, както и финалния турнир за годината в Лондон. На US Open Димитров отпадна във втория кръг, където взе само 45 точки. Общо до края на годината той има да защитава над 2500 точки в световната ранглиста. \"Никога не съм бил от тези играчи, които се концентрират върху парите от наградни фондове и точките. Винаги се насочвам към позитивите. Беше тежко да загубя в първия кръг на \"Уимбълдън\", но трябва да извадя позитивите от тази негативна ситуация. Знам, че това е едно от най-трудните неща в тениса - да останеш позитивно настроен след загуба\", добави българинът. Според него в момента не е важно да мисли за позицията си в ранглистата и не си прави сметки дали може да се върне в челните позиции. \"Всеки мач е много важен за мен в момента. Не се опитвам да се върна до номер 2, 3 или 4 в света. Концентриран съм върху голямата картина и нещата, които искам да подобря. Понякога два-три мача могат да обърнат нещата. Ако останеш спокоен и правиш правилните неща, не знаеш кога ще се промени ситуацията.\"", "date": "2018.08.06", "title": "Григор Димитров: Мачове не се печелят само с талант"}
{"url": "https://www.dnevnik.bg/sviat/2018/08/06/3292437_jurnalisti_zadurjani_sled_atakata_sreshtu_maduro_ne/", "text": "Единайсет журналисти са били задържани след покушението срещу президента Николас Мадуро и вече са на свобода, но никой от тях не потвърждава, че над мястото на инцидента е преминал дрон. Това съобщи испанският \"Ел паис\". Данните за арестите, извършени от армията, са потвърдени от националния синдикат на работещите в печата. \"Единадесет журналисти и сътрудници на медиите бяха необосновано задържани, а още няколко бяха пребити или ограбени. Не приемаме подобни действия и настояваме отговорните за това нарушение на правото на информация да бъдат наказани\", се казва в изявление на профсъюза, цитирано от ТАСС и БТА. Сред задържаните са били сътрудници на венецуелски, испански и аржентински издания. Венецуелският вътрешен министър Нестор Реверол вчера съобщи, че са арестувани шестима заподозрени в опит за убийство на държавния глава. Покушението с дронове с експлозиви  беше извършено в момент , когато президентът Мадуро държеше реч на церемония в столицата Каракас по повод 81-ата годишнина от създаването на Боливарската национална гвардия. Дроновете бяха обезвредени. Ранени бяха седем души от Националната гвардия. Президентът и членовете на висшето ръководство на страната са невредими. Вчера социалистическото правителство обвини шестимата задържани в заговор с хора, живеещи в Маями, и крайнодесни кръгове в съседна Колумбия, без обаче да подкрепи твърденията си с конкретни доказателства. Обвинения имаше и към президента Хуан Мануел Сантос. Лидери на опозицията разкритикуваха Мадуро, че атакува политическите си опоненти, и предупредиха, че той може да използва покушението, за да засили репресиите срещу критиците си, отбелязва \"Асошиейтед прес\". \"Знаят, че планът ще проработи, и са отчаяни\" Президентът и съюзниците му определиха атаката като пряко доказателство за съществуването на международен заговор за сваляне на правителството му. Наред с това те изтъкнаха, че реакцията на армията показва, че властите могат да разчитат на предаността на венецуелските войници. \"Ел паис\" допълва, че година след голямата вълна на протести заради създаването на иззелото функциите на парламента учредително събрание опозицията мислеше да свика нова многохилядна демонстрация. Наскоро имаше и други митинги на работещи и частни компании заради твърде оскъдните заплати в условията на продължаващата години икономическа и финансова криза в страната. Вчера Мадуро каза, че атаката срещу него е била мотивирана от желанието му да оздрави икономиката чрез специална програма за възстановяване. \"Мнозина ги отчайва Програмата за икономическо развитие, която ще се приложи след 20 август, знаят, че ще проработи, и са отчаяни за това\", обясни президентът. Според Еберт Гарсия Пласа - бивш министър за храните, заемал поста в началото на управлението на Мадуро - случилото се е част от стратегия на правителството, за да създаде условията за отмяна на част от правата, които съществуват в конституцията. Едно от доказателствата е, че мястото на атентата е строго охранявана от военните зона с обичайно засилени мерки за сигурност.", "date": "2018.08.06", "title": "Журналисти, задържани след атаката срещу Мадуро, не потвърждават, че го е нападнал дрон"}
{"url": "https://www.dnevnik.bg/sport/2018/08/06/3292453_cska_moje_da_sreshtne_atalanta_v_liga_evropa_jrebiiat/", "text": "ЦСКА може да играе с \"Аталанта\" в плейофа за влизане в групите на Лига Европа, ако преодолее \"Копенхаген\" в третия квалификационен кръг. Червените приемат датския си съперник този четвъртък в 20.45 ч. на \"Васил Левски\". При краен успех съперник на отбора в решителния двубой ще бъде победителят от двойката между \"Апоел\" (Хайфа) и \"Аталанта\". Жребият отвори вратите пред \"Лудогорец\" към влизане в груповата фаза. Българският шампион ще има на пръв поглед лек съперник, ако преодолее \"Жрински\". В плейофа воденият от Пауло Аутуори отбор би срещнал някой между грузинския \"Торпедо\" (Кутаиси) и албанския \"Кукеши\". Първите мачове в плейофа са на 23 август, а реваншите са седмица по-късно. ЦСКА започна силно сезона и  вече преодоля \"Рига\" и \"Адмира\" . Ако отстранят и \"Копенхаген\", червените ще са гости в първия мач от плейофа. \"Лудогорец\" имаше високи цели в евротурнирите, но  приключи рано в Шампионската лига след отстраняване от \"МОЛ Види\" . Новият правилник изпрати българския отбор в квалификациите в Лига Европа, където му предстоят мачове с \"Жрински\". Ако продължи, \"Лудогорец\" ще е гост в първия мач от плейофа.", "date": "2018.08.06", "title": "ЦСКА може да срещне \"Аталанта\" в Лига Европа, жребият откри вратите пред \"Лудогорец\""}
{"url": "https://www.dnevnik.bg/ot_vas/galeriiotvas/2018/08/06/3292382_chitatelska_fotogaleriia_angliisko_liato/", "text": "Селси, Западен Съсекс", "date": "2018.08.06", "title": "Читателска фотогалерия: Английско лято"}
{"url": "https://www.dnevnik.bg/sviat/2018/08/06/3292456_shveicarskite_tankove_shte_se_pridvijvat_samo_prez/", "text": "Швейцарските танкови части преминават на нощен режим, за да предпазят пътищата, предаде ДПА, цитирайки говорител на армията. Горещините в страната размекват асфалта по пътищата и 57-тонните машини вече не могат да пътуват по пътищата през деня. В противен случай те могат да оставят дупки и следи от вериги, уточни говорителят. В неделя в югозападния град Сион беше отбелязана рекордната за тази година температура от 36.2 градуса. Очаква се през тази седмица температурите да достигнат още по-високи стойности. В допълнение швейцарската армия премести изморителните дейности като маршове за ранната утрин или късната вечер. Командирите са получили инструкции да позволяват на войниците да си вземат почивки за пиене на вода и да следят дали приемат достатъчно течности, добави говорителят. /БТА", "date": "2018.08.06", "title": "Швейцарските танкове ще се придвижват само през нощта"}
{"url": "https://www.dnevnik.bg/biznes/potrebiteli/2018/08/06/3292475_bulgarski_poshti_se_modernizira_za_klientite_na_emag_i/", "text": "Български пощи\" ЕАД въвежда нова услуга за приемане, пренасяне и предаване пратки на клиенти на eMAG, както и инкасиране на дължими суми по наложен платеж, съобщиха от държавното дружество. Получателите ще се уведомяват с есемес в деня на пристигане на пратката в избраната от тях пощенска станция и тази пратка трябва да бъде взета от тях в срок от седем календарни дни от получаването й в пощата. Първоначално новата услуга ще се предлага в 19 пощенски станции на територията на София. До няколко месеца се предвижда услугата да обхване офисите на дружеството в големите градове, а впоследствие и в по-малките населени места. Списък на пощенските станции, в които се изпълнява услугата, се намира на сайта на \"Български пощи\" ЕАД. \"Български пощи\" ЕАД разработи и внедри софтуерно приложение, необходимо при доставката на стоки, поръчани чрез електронни магазини, се казва в съобщението. Партньорството с еMAG ще бъде съпътствано с обновяване на част от офисите на \"Български пощи\" в София, \"за да отговарят те на високите изисквания на потребителите на он-лайн магазина, които търсят гарантирано удобство и бързина при доставката на очакваните пратки\", се казва в съобщенията на двете компании. eMAG работи с държавните пощенски служби на Румъния, Унгария и Полша .", "date": "2018.08.06", "title": "\"Български пощи\" се модернизира за клиентите на eMAG и въвежда есемес-известяване"}
{"url": "https://www.dnevnik.bg/photos/2018/08/06/3292429_snimka_na_denia_kak_se_razhlajdat_gorilite_v_praga/", "text": "Горили се разхлаждат със сладолед в зоопарка в чешката столица Прага. И животните търсят начини да се справят с необичайно топлото лято в Западна и Южна Европа тази година. Прогнозите са да става още по-горещо - синоптиците не изключват в края на седмицата температурите в Португалия и Испания да надхвърлят 45 градуса и може би да счупят европейския рекорд от 1977 г. Причината е, че огромни маси нажежен въздух от Сахара предизвикват най-тежката гореща вълна от 2003 г. насам на Иберийския полуостров", "date": "2018.08.06", "title": "Снимка на деня: Как се разхлаждат горилите в Прага"}
{"url": "https://www.dnevnik.bg/bulgaria/2018/08/06/3292532_bsp_benchev_ne_e_pravil_dareniia_na_partiiata/", "text": "По повод информацията за постъпили дарения от Бенчо Бенчев в кампании на БСП заявяваме, че същият не е правил такива на партията\", пише в разпространено съобщение до медиите от пресцентъра на партията. \"По решение на общинските съветници от БСП в Бургас групата събира по 70 лв. месечно, за дейността си. Други финансови взаимоотношения БСП няма с Бенчев\", се казва още в текста. Бенчев, който е общински съветник от БСП в Бургас, беше задържан в Истанбул заедно с  издирвания от няколко дни  Димитър Желязков-Митьо Очите. Днес той и останалите четирима задържани  бяха освободени от ареста  без обвинения за участие в  организирана престъпна  група. При влизането си в Турция Желязков е  бил в кола, регистрирана на фирма , свързана с общинаря Бенчев. Освен това хотелската стая, в която е бил Митьо Очите в Истанбул, е била на името на Бенчев. И местното, и националното ръководство на БСП  сне доверието от Бенчо Бенчев , а общинският съветник от БСП Чанко Мирчев обяви пред Би Ти Ви, че Бенчев е дарил на местната структура на партията няколко десетки хиляди лева по време на последната изборна кампания . \"Дали са били 20, 30 или 50 не мога да ви кажа, но е помагал, води се отчетност\", каза Мирчев. ", "date": "2018.08.06", "title": "БСП: Бенчев не е правил дарения на партията"}
{"url": "https://www.dnevnik.bg/sport/2018/08/06/3292312_fotogaleriia_drugoto_svetovno_po_futbol/", "text": "Преди дни в \"О2 арена\" в Лондон най-добрите 32-ма състезатели влязоха в спор за световната титла на компютърната игра FIFA. Надпреварата се проведе за 14-и път, като всяка година интересът към нея, а и към електронните спортове като цяло, се увеличава.", "date": "2018.08.06", "title": "Фотогалерия: Другото световно по футбол"}
{"url": "https://www.dnevnik.bg/sport/2018/08/06/3292526_svetovniiat_boksov_suvet_dade_suglasieto_si_za_mach/", "text": "Дългоочакваният суперсблъсък в тежката категория на бокса между  Антъни Джошуа  и Дионтей Уайлдър може да се състои през април 2019 г. Това заяви президентът на Световния боксов съвет (WBC) Маурисио Сюлейман. Двамата световни шампиони преговарят отдавна за мач помежду им, който може да излъчи първия абсолютен шампион в тежката категория. Среща между Джошуа и Уайлдър до края на годината обаче няма да има, след като и двамата имат насрочени мачове. На  22 септември Джошуа ще заложи поясите  си на Световната боксова асоциация (WBA), Световната боксова организация (WBO), Международната боксова федерация (IBF) и Международната боксова организация (IBO) срещу Александър Поветкин. Руснакът е официален претендент за пояса на WBA. Срещата помежду им ще бъде на стадион \"Уембли\" в Лондон, където на 29 април 2017 г. Джошуа нокаутира Владимир Кличко. Последният, пети, и най-ценен пояс - на WBC, е притежание на  Уайлдър . Американецът почти сигурно ще се бие с Тайсън Фюри през ноември. Все още се очаква официално потвърждение на двубоя, но лагерите на двамата боксьори са близо до финализиране на преговорите. \"WBC прави всичко възможно, за да може този велик сблъсък да стане реалност. Ще бъда много щастлив, ако наистина видим подобен мач, защото всички фенове по света го искат\", каза Сюлейман пред Sky Sports. От щаба на Джошуа заявиха, че след 22 септември, следващата дата, на която той ще се боксира, е април 2019 г. Желанието на британеца и  промотърите му от Matchroom Boxing  e срещата му да бъде на \"Уембли\". \"Доколкото знам, никой от щабовете на Уайлдър или Тайсън Фюри не е контактувал с нас. Достигнаха такива информации за мач, но все още нямам официално потвърждение. Мисля, че се обсъжда Лас Вегас като възможна дестинация\", каза още президентът на WBC.", "date": "2018.08.06", "title": "Световният боксов съвет даде съгласието си за мач Джошуа – Уайлдър през април 2019 г."}
{"url": "https://www.dnevnik.bg/biznes/2018/08/06/3292533_kzk_odobri_mediiniia_zakonoproekt_na_peevski_ne_e/", "text": "Комисията за защита на конкуренцията (КЗК) обяви, че подкрепя приетия на първо четене от Народното събрание проект за промени в  Закона за задължителното депозиране на печатни и други произведения , внесен от депутати от ДПС, между които е и издателят Делян Пеевски. Сезирана от Народното събрание, комисията \"съгласува без забележки\" закона, който  ДПС с процедурна хватка успя да прокара ( с помощта на ГЕРБ и \"Обединените патриоти\") през одобрение направо от пленарната зала , без да минава предварително обсъждане в комисии. КЗК е на мнение, че предложението за разширяване на обхвата на данните за действителния собственик и финансирането на доставчиците на медийни услуги в публичен регистър, както и за създаването от Министерството на културата на публичен регистър на лицата, разпространяващи и/или продаващи печатни издания, би подпомогнало работата на КЗК при проучвания по производства пред Комисията с оглед изясняване на всички релевантни данни и информация, свързани с дейността на предприятията от медийния сектор, се казва в становището. Регулаторът държи да подчертае, че икономическите анализи по конкретни производства пред КЗК отчитат и други фактори, освен пазарния дял и данните за собствеността и финансирането на медиите и разпространителите/собствениците на печатни издания, които е предвидено да бъдат направени публични, съгласно разпоредбите на законопроекта. Едновременно с това КЗК подчертава, че гарантирането на свободата на словото и медийния плурализъм като основни ценности на демократичното общество излизат извън обхвата на нейните правомощия. Тя предлага на Народното събрание \"да прецени дали и кой специализиран орган би могъл да следи за спазването на принципите на свободата на словото и да гарантира плурализма в медиите, както и с какви инструменти би разполагал този медиен регулатор\". Публичен регистър за собствеността на печатните медии съществува към Министерството на културата от 2011 г. и собствениците на медии са задължени всяка година да декларират актуални данни в него. Съветът за електронни медии пък поддържа регистър за собствеността на радио- и телевизионните оператори. Липсва единствено списък за онлайн изданията. Държавните органи са отговорни за спазването на сроковете и попълването на необходимата информация. Становищата В КЗК са постъпили становища по темата от Конфедерацията на работодателите и индустриалците (КРИБ), търговско.-промишлената палата (БТПП), Съюза на журналистите и от професора по медийно право Нели Огнянова. който през юли обяви, че е  омерзен от приемането на проектозакона , смята, че е нужен цялостен единен закон за прозрачността и собствеността на медиите в България, докато сегашната редакция е ограничено временно решение. От  са на мнение, че законопроектът \"има потенциала да утвърди международната практика за публично изразяване на мнение за личните виждания и убеждения на съответния редакционен колектив при спазване на най-високите утвърдени журналистически стандарти за посочване на поне два източника на информация и коментари\". отбелязва, че проектът не предвижда санкции за лицата, които нарушават ограниченията върху монопола в разпространението на печатни издания.  е на мнение, че предлаганите мерки имат ограничена конюнктурна цел. Според нея разделянето на финансирането на \"пазарно\" и \"непазарно\" от авторите на законопроекта има за цел да води не просто до частично осветяване, а до селективно осветяване - подход, който законодателят според нея не трябва да толерира, защото превръща законодателството в инструмент за постигане на конюнктурни цели. Проверка на а нтикорупционната комисия не откри конфликт  на интереси у депутата - издател като вносител на законопроекта, тъй като законът има за цел оповестяване на публична информация - каква е собствеността на медиите, а депутатът нямал лична цел за облага. След разрива с банкера Цветан Василев и фалита на КТБ, Делян Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\".", "date": "2018.08.06", "title": "КЗК одобри медийния законопроект на Пеевски, не е компетентна за свободата на словото"}
{"url": "https://www.dnevnik.bg/video/novinite_na_bnt/2018/08/06/3292559_video_drugite_novini/", "text": "Получаваме есемес от външното министерство при преминаване на границите Днес е Преображение Господне Нови ремонти променят движението по бул. \"България\" в София Григор Димитров вече е номер 5 Каква музика избра Мураками за авторското си радиошоу \"По-полека... simfoni\" ще гостува в Плевен", "date": "2018.08.06", "title": "Видео: Другите новини"}
{"url": "https://www.dnevnik.bg/sviat/2018/08/06/3292563_eksploziia_izbuhna_pri_katastrofa_na_cisterna_v/", "text": "Най-малко двама души са загинали, а над 60 са ранени, след като камион избухна в пламъци при катастрофа край Болоня, пише в. \"Кориере дела сера\". Магистралата е затворена, но летище \"Гулиелмо Маркони\" съобщи, че инфраструктурата му не е засегната, а полетите му се извършват по график. Според местни източници, цитирани от \"Ройтерс\", взривът е последвал сблъсък на цистерна с автовоз. Катастрофата е станала на мост, част от който се е срутила при последвалата експлозия. По-рано \"Франс прес\" съобщи за голяма експлозия и пожар край летището в Болоня, а стотици снимки и видеоклипове се появиха в социалните мрежи. Един от клиповете, споделян в социалните мрежи и сниман от паркиран автомобил в момента на експлозията, показва човек, обгърнат в пламъци при експлозията на цистерната. В \"Туитър\" полицията помоли граждани и гости да не се доближават до квартал \"Борго Панигале\", който е в непосредствена близост до мястото на инцидента.", "date": "2018.08.06", "title": "Експлозия избухна при катастрофа на цистерна в Болоня, има загинали и десетки ранени"}
{"url": "https://www.dnevnik.bg/razvlechenie/2018/08/06/3292534_sur_patrik_stjuart_se_zavrushta_v_star_trek_sus_serial/", "text": "Сър Патрик Стюарт ще се превъплъти отново в ролята на популярния герой от \"Стар Трек\" Жан-Люк Пикар в нов сериал, пише \"Би Би Си\". Британският актьор обяви новината с изненадваща поява в Лас Вегас на годишната среща на феновете на популярния фантастичен сериал. Предстоящият проект ще бъде продукция на Си Би Ес и в него ще бъде представен животът на Жан-Люк Пикар след събитията от \"Стар Трек: Следващото поколение\". \"Винаги ще бъда горд с това, че взех участие в \"Стар Трек: Следващото поколение\", но когато приключихме с последния филм през пролетта на 2012 г., аз наистина усещах, че времето ми в \"Стар Трек\" е приключило\", каза британският актьор, който понастоящем живее в Ню Йорк. \"Неочаквана, но приятна изненада е да видя себе си развълнуван и мотивиран да се върна към ролята на Жан-Люк Пикар и да изследвам нови измерения с него\", допълни той. Сър Патрик Стюарт, който е на 78 години, изигра ролята на Пикар в 178 епизода във фантастичния сериал, както и в четири пълнометражни филма. Изпълнителният продуцент на бъдещия сериал Алекс Курцман приветства завръщането на актьора във вселената на \"Стар Трек\". \"В продължение на 20 години феновете се надяваха капитан Жан-Люк Пикар да се завърне и този ден най-сетне дойде. Нямаме търпение да се впуснем в неочаквани територии, да изненадаме публиката и да почетем както новите, така и старите поколения\", каза Курцман пред медиите. Детайлите около новия сериал, включително неговото заглавие и премиерните дати, все още не са известни. Културният феномен \"Стар Трек\" се оценява на няколко милиарда долара и през 2016 г. навърши 50 години.", "date": "2018.08.06", "title": "Сър Патрик Стюарт се завръща в \"Стар Трек\" със сериал, посветен на героя му"}
{"url": "https://www.dnevnik.bg/sport/2018/08/06/3292551_borusiia_dortmund_kupi_belgiiski_nacional_za_20/", "text": "Германският клуб \"Борусия\" (Дортмунд) привлече седми нов футболист за лятото, след като финализира преминаването на Аксел Витсел. Белгийският национал преминава на \"Сигнал Идуна парк\" от китайския \"Тянжин\" срещу 20 милиона евро, колкото беше клаузата му за откупуване. Витсел, който е на 29 години, дори вече се присъедини към новия си отбор на подготвителния лагер в Бад Рагац, Швейцария. Договорът на белгиеца с жълто-черните е до 30 юни 2022 г. Халфът беше един от основните играчи на Белгия по време на изминалото световно първенство. Витсел беше твърд титуляр в селекцията на Роберто Мартинес, която се  класира на трето място . Халфът има 96 мача и девет гола за \"червените дяволи\". \"След световното първенство основната ми цел беше да се върна от Китай обратно в Европа. Много съм щастлив и горд, че преминавам точно в \"Борусия\", това е един от най-големите клубове в Европа и нямам търпение да играя пред над 80 хилядни страстни фенове\", каза Витсел. Халфът обясни, че не е мислил дълго, когато е разбрал за интереса на жълто-черните. Кариерата на Витсел започна в \"Стандард\" (Лиеж), а през 2011 г. \"Бенфика\" го купи за 9 милиона евро. След само един сезон в Лисабон белгиецът премина в \"Зенит\" (Санкт Петербург) срещу 40 милиона. В Русия Витсел прекара пет години, а от началото на 2017 г. беше част от \"Тянжин\". \"Следим Аксел от много години и сме щастливи, че той най-накрая е част от \"Борусия\". Той е играч с огромен опит и има всички качества да помогне на отбора ни. Той разбира играта, притежава мощ, скорост, както и креативност\", каза спортният директор на \"Борусия\" Михаел Цорк. Преди Витсел \"Борусия\" взе други шест футболиста. Абду Диало беше купен от \"Майнц\" за 28 милиона евро, Томас Дилейни от \"Вердер\" срещу 20 милиона, Мариус Волф пристигна от \"Айнтрахт\" за пет, а Ерик Йошлегел и Марвин Хиц са свободни агенти. Под наем беше взет и Ашраф Хакими от \"Реал\" (Мадрид).", "date": "2018.08.06", "title": "\"Борусия\" (Дортмунд) купи белгийски национал за 20 милиона евро"}
{"url": "https://www.dnevnik.bg/bulgaria/2018/08/06/3292592_bivsh_shef_na_sdvr_vleze_v_rukovodstvoto_na_agenciiata/", "text": "Премиерът Бойко Борисов назначи днес Валери Йорданов за зам.-председател на Държавната агенция за закрила на детето (ДАЗД), съобщи правителствената пресслужба.", "date": "2018.08.06", "title": "Бивш шеф на СДВР влезе в ръководството на агенцията за закрила на детето"}
{"url": "https://www.dnevnik.bg/sviat/2018/08/06/3292462_zashto_germaniia_ne_uspiava_da_obraboti_hiliadi_molbi/", "text": "Германските власти се задъхват в опит да обработят всички документи, постъпващи при тях с искания за работни визи. Много от тях са от Западните Балкани, пише \"Дойче веле\". Жителите на Албания, Босна и Херцеговина, Косово, Македония, Сърбия и Черна гора могат да влизат в Германия с работни визи от есента на 2015 г. насам. За тях обаче понякога се оказва трудно да започнат работа заради времето, което отнема работата на германските държавни служители с документите им. Само за първите 9 месеца на 2017 г. германски посолства на Балканите са издали 19 294 визи по данни на \"Дойче веле\". Най-голям дял от тях (4702) са от Босна и Херцеговина, следват тези от Косово (4702), Македония (3675) и Сърбия (3613), по-малък е броят на молбите от Албания и Черна гора. Става дума само за работните визи - общият брой само в Косово например е 50 хил. Много повече обаче са онези, които в момента са на опашката за виза. Според Карола Буркерт, експерт по миграцията от Института по изследвания за заетостта, периодът на изчакване се е удължил. Кандидатстващите от двете държави с най-много молби понякога чакат около седем месеца (в отделни случаи над година), в Албания - до 6 месеца. \"Представете си, че имате предложение (за работа)... Това означава, че работодателят също трябва да знае крайния резултат и ако по каквато и да било причина бъдещият служител не може да заеме позицията си, трябва да се вземат алтернативни мерки за запълването ѝ\", казва още Буркерт. Това вече се е случило на Беким Имери, шофьор на камион от Гостивар, Македония, получил предложение, оттеглено след няколко месеца чакане. \"Никой не ви чака в Германия\", обяснява той и добавя, че е открил нова възможност, но шансът му продължава да намалява всеки ден. И сръбски гражданин, получил предложение за работа в ИТ сектора в Берлин, чака от месеци; обяснява, че преди средният период от кандидатстването до решението е бил 4 месеца, а сега е седем. Ново изследване на същия изследователски център показва значително разминаване между издадените визи и разрешенията за визи, получени от германската федерална агенция, която взима крайното решение. Между ноември 2015 и септември 2017 г. броят на молбите е достигнал 128 хил., но издадените разрешения са едва 38 хил. Периодът на изчакване за виза винаги зависи от броя на кандидатите, обясняват от външното министерство, а негови представители добавят, че персоналът на посолствата на Западните Балкани вече е усилен до \"пълен капацитет\", а ресурсите на мисиите - напълно впрегнати. В Косово обаче някои се шегуват, че вече е по-лесно човек да спечели от лотарията, отколкото да получи виза.", "date": "2018.08.06", "title": "Защо Германия не успява да обработи хиляди молби за работни визи от Балканите"}
{"url": "https://www.dnevnik.bg/bulgaria/2018/08/06/3292627_avtomobilen_instruktor_izpolzval_podstaveni_lica_za/", "text": "Полицията в Бургас задържа 62-годишен мъж, който се посочва като организатор на схема за придобиване на шофьорски книжки. До специализираната полицейска операция се е стигнало след няколкомесечно наблюдение. Престъпната схема е действала на територията на общините Бургас, Стара Загора, Шумен и Сливен, съобщиха от МВР. Задържаният е от Бургас и е инструктор с частна школа. Той използвал трети лица да се явяват вместо негови курсисти на теоретичните и практически изпити за придобиване на правоспособност за управление на моторно превозно средство от категория В. Само за няколко месеца през 2018 г. подставени лица са се явили на изпити вместо девет от неговите клиенти. Полицията е установила и задържала както подставените лица, така и поръчителите. Изяснено е, че за явяване на изпитите фалшивите курсисти използвали неистински лични карти, в които са посочени реалните данни на желаещите да придобият шофьорска книжка, но с подменени снимки. След изтичане на 72-часовата мярка за неотклонение на организатора на схемата е определена постоянна мярка \"задържане под стража\".", "date": "2018.08.06", "title": "Автомобилен инструктор използвал подставени лица за шофьорските изпити на курсистите си"}
{"url": "https://www.dnevnik.bg/razvlechenie/2018/08/06/3292646_roburt_redford_prekrati_aktyorskata_si_kariera/", "text": "Робърт Редфорд, носител на наградr \"Оскар\" и една от големите звезди на американското кино десетилетия наред, прекрати актьорската си кариера. След премиерата на най-новия му филм   през септември 81-годишният Редфорд няма повече за приема роли за големия екран. Новината съобщи сп.\"Ентъртейнмънт уикли\" в публикация от понеделник. \"Никога не казвай \"никога\", но вече съм решил, че за мен това е моментът що се отнася до актьорската игра - да се пенсионирам, защото го правя, откакто бях на 21 години. Мисля, че стига толкова. И защо да не се заема с нещо мотивиращо и позитивно?\", заявява той пред списанието. Във филма той изпълнява ролята на Форест Тъкър, известен престъпник, който е бил залавян 17 пъти да обира банки, вкарван е в затвора и всеки път е бягал. \"Това беше страхотен герой, чиято роля да изиграя на тази фаза от живота си\", допълва Редфорд за Тъкър, който обира банки в продължение на над 60 години. \"Чудех се, ако не се е опитвал да не го хванат, да не би пък истинската тръпка в живота да му е носило бягството?\". Редфорд е световно известен с филми като \"Бъч Касиди и Сандънс Кид\" и \"Извън Африка\". За него пробивът в киното идва с \"Боси в парка\" (1967) с Джейн Фонда, а става звезда с играта си във филми като \"Ужилването\" и \"Цялото президентско войнство\". През 1980г. Академията го отличава с оскар за режисьорския му дебют \"Обикновени хора\", а през 2002 г. - и за цялостно постижение в киното. Пред \"Ентъртейнмънт уикли\" Редфорд обаче дава уклончив отговор на въпроса дали ще се оттегли и от режисьорската работа.", "date": "2018.08.06", "title": "Робърт Редфорд прекрати актьорската си кариера"}
{"url": "https://www.dnevnik.bg/sport/2018/08/06/3292665_kurtoa_otkazva_da_trenira_s_chelsi_opitvaiki_da_si/", "text": "Вратарят на \"Челси\" Тибо Куртоа е много близо до напускане на клуба, съобщи британският \"Телеграф\". Белгийският футболист все още не е започнал тренировки за новия сезон, като до момента не дава обяснение защо се е забавил. Според изданието Куртоа е трябвало да бъде в неделя на стадион \"Уембли\", за да гледа съотборниците си срещу \"Манчестър сити\" в двубоя за \"Къмюнити шийлд\". В крайна сметка вратарят не се появи в Лондон, като не е дал обяснение. В събота Куртоа беше в Белгия, където получи почетен плакет от бившия си отбор \"Генк\". В понеделник в 16 ч. местно време обаче Куртоа е трябвало да бъде на базата на \"Челси\" в Кобъм, за да започне тренировки заедно с Еден Азар, Н'Голо Канте, Миши Бачуай, Гари Кейхил и Оливие Жиру. Вратарят обаче не се е появил без да обяви причина. Куртоа се опитва да си уреди трансфер в \"Реал\" (Мадрид), като през миналата седмица агентът му Кристоф Енроте е съобщил на \"Челси\", че за вратаря има предложение от 35 милиона паунда. Според Sky Sports сините веднага са се активизирали в търсене на нов вратар, който да бъде привлечен преди затварянето на трансферния прозорец в четвъртък 9 август. \"Челси\" вече привлече 38-годишният Роб Грийн, който обаче ще изпълнява ролята на резерва. Двете основни цели на пазара са Джак Бътланд, който е собственост на изпадналия от Висшата лига \"Стоук сити\", както и Серхио Рико от \"Севиля\".", "date": "2018.08.06", "title": "Куртоа отказва да тренира с \"Челси\", опитвайки да си уреди трансфер в \"Реал\" (Мадрид)"}
{"url": "https://www.dnevnik.bg/bulgaria/2018/08/06/3292681_bulgarite_shte_poluchavat_esemes_pri_napuskane_na/", "text": "Всеки български гражданин, който използва услугите на български мобилен оператор, ще получава на влизане на територията на чужда държава кратко текстово съобщение с информация за номера на денонощната дежурна телефонна линия на външното министерство, на която може да потърси помощ в случай на извънредна ситуация. Номерът е +359 2 948 24 04, съобщиха от ведомството. Услугата ще се предлага от утре – 7 август. Съобщението ще бъде получавано, веднага щом абонатът попадне в роуминг, а обаждането ще бъде таксувано според тарифния план на абоната. Към инициативата на външното министерство са се присъединили и трите национални мобилни оператора - А1, \"Виваком\" и \"Теленор\". Те предоставят получаването на съобщението безплатно за гражданите, като услугата няма да бъде заплащана с пари от държавния бюджет. В зависимост от характера на кризата, Министерството на външните работи координира усилията за оказване на помощ на български граждани с различни национални и чужди институции и ведомства.", "date": "2018.08.06", "title": "Българите ще получават есемес при напускане на страната с телефон за извънредна ситуация"}
{"url": "https://www.dnevnik.bg/bulgaria/2018/08/06/3292659_glavniiat_sekretar_na_mvr_ne_e_deklariral_nishto/", "text": "Главният секретар на МВР   не е декларирал нищо. Това се вижда от декларациите за имущество и интереси, публикувани днес на сайта на Комисията за противодействие на корупцията и отнемане на незаконно придобито имущество (КПКОНПИ). В тазгодишната и миналогодишната декларация на Маринов присъстват данни само за съпругата му. Миналата година той е подавал декларация като шеф на Столичната полиция. На името на Станислава Маринова в декларацията от 2017 г. има наследствен апартамент и кола, както и доход от 60 хил. лв. от дейност на земеделски производител или тютюнопроизводител. В декларацията от 2018 г. се вижда само, че е взела кредит за 75 хил. лв., на който главният секретар е солидарен длъжник. Заместникът му   е декларирал наследствен имот в София, влог от 35 хил. лв. и 18 хил. лв. в инвестиционен или пенсионен фонд. Директорът на главна дирекция \"Борба с организираната престъпност\" (ГДБОП)   е декларирал депозит от 11 хил. лв. Влог за 19 хил. лв. е декларирал директорът на главна дирекция \"Национална полиция\"  . Депозит има и съпругата му. Заместникът му   има апартамент в Пловдив, заедно със съпругата си, както и един автомобил. Влог от 60 хил. лв. има съпругата му, а общо семейството има пет кредита. Гребенаров е вложил 18 хил. лв. в инвестиционен или пенсионен фонд.", "date": "2018.08.06", "title": "Главният секретар на МВР не е декларирал нищо"}
{"url": "https://www.dnevnik.bg/sviat/2018/08/06/3292685_v_golemite_ruski_gradove_benzinut_veche_moje_da_se/", "text": "Живеещите в Москва, които нямат време да си заредят колата в бензиностанция, вече разполагат с необичайно решение: горивото може да дойде до тях. Две руски стартъп компании предлагат услугата, която иначе е достъпна в някои страни в Европа и Северна Америка, но заради студените зими в Русия може да се окаже особено популярна, пише \"Ройтерс\". \"Топливо в бак\" и Pump доставят гориво директно до автомобилите на желаещите, поръчали го през телефоните си в Москва, Санкт Петербург, Сочи и Краснодар. От тази възможност може да се възпозват и шофьори, които рискуват да останат далеч от бензиностанцията, ако са регистрирани потребители на приложенията, а телефонът предава информация къде се намират. След това \"куриерът\" пристига и пълни резервоара. Присъствието на собственика пред автомобила не е необходимо - стига обаче клиентът да пожелае да остави резервоара си отворен. Представители на стартъп компаниите обясняват, че са повлияни от все по-разрастващия се брой услуги, предлагани онлайн от \"Амазон\", \"Юбер\" и други. \"Можете да го наречете юберизация,\" казва Алина Ковалевич, генерален директор на \"Топливо в бак\". Виждаме го с таксита и доставка на храна, в няколко сектора. Двете компании доставят между 16 и 18 хил. литра гориво на ден и са малка част от пазара в страната (толкова продава една бензиностанция на ден). Работата им обаче е ценна за колите, използвани от услуги за споделени пътувания.", "date": "2018.08.06", "title": "В големите руски градове бензинът вече може да се доставя до резервоара"}
{"url": "https://www.dnevnik.bg/evropa/2018/08/06/3292419_koi_evropeiski_kompanii_shte_sa_nai-zasegnati_ot/", "text": "Тази седмица ще бъдат възстановени първата серия американски санкции срещу Иран, тъй като изтече 90-дневният преходен период, определен от Вашингтон през май след оттеглянето му от международното споразумение за иранската ядрена програма, съобщи \"Франс прес\". Те ще засегнат купуването на долари от Техеран, търговията със злато и ценни метали, въглищата и промишлените компютърни програми. Втори преходен период от 180 дни ще изтече в началото на ноември и ще бъдат възстановени санкциите срещу вноса на ирански петрол. Ето кои ще бъдат най-засегнатите сектори от Европейския съюз: Автомобилостроене Френските автомобилостроители \"Рено\" (Renault) и Пе Ес А (PSA), които продават близо половината от новите си коли в Иран, реагираха много различно на съобщението за възобновяване на американските санкции. Пе Ес А обяви в началото на юни, че подготвя прекратяване на дейностите си на основния си чуждестранен пазар по обем на продажбите, но посочи, че изтеглянето му ще се отрази с по-малко от 1 процент на оборота на групата. \"Рено\" от своя страна увери, че не иска да се отказва от дейностите си в Иран, дори да се наложи силно да ги намали. През юли компанията отчете спад на продажбите си в Иран с 10.3 на сто през първата половина на годината до 61 354 автомобила. Големите германски автомобилостроители също ще бъдат засегнати, най-вече \"Даймлер\" (Daimler), който подписа през 2016 година протоколи за споразумение с две ирански групи за производство и продажба на камиони \"Мерцедес-Бенц\" (Mercedes-Benz). \"Фолксваген\" (Volkswagen) обяви през 2017 година, че ще възобнови продажбите си в Иран след 17 години прекъсване. Компанията обаче развива мащабна дейност в Съединените щати и най-вероятно ще бъде принудена да се откаже от иранския пазар. Самолетостроене Най-големите договори, подписани след споразумението за иранската ядрена програма, са в самолетостроенето, тъй като Иран иска да обнови остарялата си флотилия. \"Еърбъс\" (Airbus) получи поръчки от ирански авиокомпании за 100 самолета. Досега са доставени само три, всичките с американски лиценз, който стана задължителен заради използването на произведени в САЩ части. Но загубата на иранския пазар няма да е особено тежка за \"Еърбъс\", тъй като европейският самолетостроител има 7168 поръчки към 30 юни. Петролна промишленост След споразумението от 2015 година френската петролна и газова компания \"Тотал\" (Total) се обедини с китайската Си Ен Пи Си (CNPC) за инвестиции от 5 милиарда долара в разработката на иранското газово находище Южен Парс. След като  \"Тотал\" не успя да издейства от САЩ  да бъде изключена от действието на санкциите, тя най-вероятно ще се откаже от ангажимента. Групата обаче не е инвестирала повече от 100 милиона долара в операцията, благодарение на което ще ограничи загубите си. Иран предупреди, че \"Тотал\" ще бъде заменен от китайската държавна компания Си Ен Пи Си. Италианският газов гигант ЕНИ (ENI), чийто договор за закупуване на 2 милиона барела петрол всеки месец изтича в края на 2018 година, предпочете да остане предпазлив и не развали договора си с Иран. Железопътна и корабна промишленост Италианската железопътна индустрия може да пострада от санкциите. Държавната жп компания \"Феровие дело стато\" (Ferrovie dello Stato) подписа през юли 2017 година споразумение за изграждане на високоскоростна линия между Кум и Арак в Северен Иран. Няколко споразумения за сътрудничество бяха подписани между Иран и корабостроителната компания \"Финкантиери\" (Fincantieri) през 2016 година. Освен това Италия отново е станала най-голям европейски търговски партньор на Техеран, като през 2017 година износът й за Иран се е увеличил с 12.5 на сто до 1.7 милиарда евро. Туризъм Британската авиокомпания \"Бритиш еъруейс\" (British Airways) и германската \"Луфтханза\" (Lufthansa), които възобновиха преките си полети към Техеран, ще трябва да ги прекратят, ако искат да могат свободно да продължат трансатлантическите си полети. Френската хотелска верига \"Акор\" (Accor), която откри два хотела на летището в Техеран, може да пострада от санкциите. Същото се отнася и за веригата \"Ротана\" (Rotana Hotels) от Обединените арабски емирства (ОАЕ), която изрази желание да развива дейност в Иран. Испанската компания \"Мелия хоутелс интернешънъл\" (Melia Hotels International), която подписа през април 2016 година споразумение за управление на луксозен 5-звезден хотел в Иран - \"Гран Мелия Гоо\" (Gran Melia Ghoo), обяви, че сградата е в строеж и че не желае да се произнася по \"тези политически въпроси\", особено на този \"прекалено ранен етап\". Промишленост Германската компания \"Сименс\" (Siemens) се върна отново в Иран през март 2016 година след антиядреното споразумение в съдружие с иранската \"Мапна\" (Mapna) за производство на газови турбини и генератори за електроцентрали. През януари промишленият гигант подписа договор за 12 компресора за два завода за преработка на природен газ. Негов говорител увери, че групата иска да спазва стриктно регламентите за износа, включително американските санкции, но не обяви оттеглянето си от Иран. Френската газова компания \"Ер ликид\" (Air Liquide) реши да спре всякаква търговска дейност в страната. В Иран има и британски компании, подписали договори в областта на инфраструктурата, слънчевата енергетика, инженерната дейност и здравеопазването. Фармацевтика Френската фармацевтична компания \"Санофи\" (Sanofi) присъства от десетина години в Иран и продължава дейностите си при пълно спазване на международните правила, коментира неин говорител. Банков сектор Германските банки, сред които регионалната \"Хелаба\" (Helaba) и франкфуртската \"Де Цет банк\" (DZ Bank), вече решиха да се оттеглят от Иран след обявяването на санкциите от Доналд Тръмп в средата на май./БТА", "date": "2018.08.06", "title": "Кои европейски компании ще са най-засегнати от санкциите на САЩ срещу Иран"}
{"url": "https://www.dnevnik.bg/sport/2018/08/06/3292683_medalistite_na_belarus_ot_pyongchang_biaha/", "text": "Олимпийският комитет на Беларус награди по интересен начин медалистите си от последните олимийски игри в Пьонгчанг, увековечавайки ги с пощенски марки. Страната спечели три отличия от игрите в Южна Корея. В неделя бяха представени три серии от пощенски марки. Първата е за Хана Хускова, която триумфира в свободния стил ски. Женската щафета в биатлона в състав Надежда Скардино, Ирина Крюко, Дзинара Алимбекава и Дария Домрачова също имат своя марка. Последната серия е в чест на Домрачова, която спечели сребърен медал в индивидуалната надпревара в Пьонгчанг. \"Престижно е да видите пощенска марка, която е с твоето лице\", определено не го очаквах, но чувството е хубаво\", каза Хускова. Параолимпийците също бяха също почетени със собствени печати.", "date": "2018.08.06", "title": "Медалистите на Беларус от Пьонгчанг бяха увековечени с пощенски марки"}
{"url": "https://www.dnevnik.bg/video/2018/08/06/3292691_video_razruha_sled_vzriv_na_cisterna_na_magistralata/", "text": "Унищожена секция от път край Болоня - това е ефектът от експлозията на камион с горивни материали, в която днес загина един човек. Ранени са 67 души, от които 14 са настанени в болница в тежко състояние. Пожарникарите потушиха пламъците часове след инцидента. Движението бе спряно на разстояние 3 км от пропадналата част от  Via Marco Emilio Lepido.", "date": "2018.08.06", "title": "Видео: Разруха след взрив на цистерна на път край Болоня"}
{"url": "https://www.dnevnik.bg/bulgaria/2018/08/06/3292692_bencho_benchev_sreshtnal_sluchaino_dimitur_jeliazkov_i/", "text": "Заместник-председателят на общинския съвет на Бургас Бенчо Бенчев заяви в интервю за БНР, че съвсем случайно е срещнал Димитър Желязков-Митьо Очите и му е помогнал, защото бил болен. Той допълни, че срещнал Желязков в хотел \"Хаят\" в Гърция. След това бил помолен от задържания в Турция бургаски бизнесмен да го придружи до болница в Истанбул. \"Пътуваше за преглед. Аз случайно го видях на пътя и го взех. Абсолютно случайна среща. Това съм обяснил на следствените органи. Аз имах една среща в един хотел и тъкмо си тръгвах, когато някой ме извика по име. Обърнах се и беше той. Попита ме къде тръгвам, а аз му отговорих, че тръгвам за Турция. Той ме попита дали ще го взема в моята кола. Болен човек е, какво лошо има\", каза Бенчев. \"Не мисля, че съм виновен, защото срещата ми с Димитър Желязков не значи, че имам нещо общо с него. Това не значи, че и аз съм престъпник\", допълни общинският съветник в Бургас. Той каза още, че стаите в хотела, където беше задържан заедно с Желязков, били запазени от Несрин Узун. Лично Бенчев помолил бившия депутат от ДПС за услугата. Общинският съветник уточни, че стаите са били на негово име. Бенчев каза още, че е готов да подаде оставка като заместник-председател на Общинския съвет в Бургас, но не и като съветник. Пред БТА Бенчев добави, че пътуването му до Турция било по бизнес. По думите му той не е извършвал укривателство, тъй като не е знаел, че Желязков е издирван, нито пък е имал информация за извършваната полицейска операция в България. По повод откритото в дома му оръжие той каза, че пушките са ловни и имат всички редовни разрешителни. Пистолетите били служебни и се водели на едноличната му фирма \"Бенмар\". Бенчев заяви, че е омерзен и предаден от хора, на които много е помагал. По-рано днес той, бившият депутат от ДПС Несрин Узун и останалите четирима, задържани в Истанбул заедно с Димитър Желязков, бяха освободени от ареста без обвинения за участие в организирана престъпна група. Прокурорите обаче са образували ново разследване - за лично укривателство. Спецпрокуратурата е събрала достатъчно доказателства за това престъпление, но то е от компетентността на районните прокурори в Бургас и материалите ще им бъдат изпратени.", "date": "2018.08.06", "title": "Бенчо Бенчев срещнал случайно Димитър Желязков и му помогнал, защото бил болен"}
{"url": "https://www.dnevnik.bg/bulgaria/2018/08/06/3292695_trima_uchenici_ot_bulgariia_sa_postradali_pri_vzriva/", "text": "Български ученици са пострадали при станалата по-рано днес експлозия на автоцистерна край летището в Болоня. Те са били на екскурзия в Италия, съобщава външното министерство. По последна информация пострадали са седем ученици отпрофесионалната гимназия по механотехника \"Владимир Комаров\" в Силистра. По-голяма част от тях са с леки наранявания. Младежите са част от група от общо 20 единайсетокласници от учебното заведение, които са на практически стаж в местна фирма в Италия. Групата се придружава от четирима преподаватели от училището, сред които няма пострадали. По информация на директора на гимназията, която също пътува с групата, двама от младежите вече са изписани. По-късно тази вечер или утре сутрин се очаква да бъдат изписани още трима от учениците. По-тежко е пострадал един ученик, който е с наранявания в областта на долните крайници без опасност за живота. Генералното консулство на България е в постоянен контакт с местните полицейски власти и службата на гражданска защита, както и с болничните заведения, в които са настанени пострадалите ученици. Дипломатическата мисия е в готовност да окаже и необходимото съдействие на място. Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на генералното консулство, който е 00393337826043. При инцидента загина един човек, а 67 бяха ранени. 14 от тях са в тежко състояние. Пожарникарите потушиха пламъците часове след взрива. Движението бе спряно на разстояние 3 км от пропадналата част от пътя край Болоня.", "date": "2018.08.06", "title": "Български ученици са пострадали при взрива на цистерна край Болоня"}
{"url": "https://www.dnevnik.bg/sport/2018/08/06/3292702_burza_pobeda_izprati_verdasko_kum_mach_s_grigor/", "text": "Фернандо Вердаско ще е съперникът, срещу когото Григор Димитров ще се завърне в игра. Двамата ще играят във втория кръг на мастърса в Торонто. Испанецът започна с бърза и убедителна победа. Той се наложи с 6:2, 6:2 срещу Петер Гойовчик само за 56 минути. Германецът нито веднъж в мача не успя да затрудни съперника си при негов сервис. Вердаско, от своя страна, използва възможностите си и с лекота спечели. Това ще е третият мач между Димитров и испанеца само за тази година, като българинът допусна две поражения. Най-напред той загуби в Индиън Уелс, а след това падна и на \"Ролан Гарос\". Общо двамата са се срещали пет пъти. Димитров има две победи - от 2014 и 2015 г. Българинът си взе дълга почивка и не е играл след ранното си отпадане от \"Уимбълдън\". Той започва сезона на твърди кортове с много надежди и очаквания. През миналата година спечели титлата от мастърса в Синсинати, както и финалния турнир за годината в Лондон. На US Open Димитров отпадна във втория кръг, където взе само 45 точки. \"Понякога мислиш, че само с талант ще печелиш мачове, но ситуацията е много по-различна. Никога не съм гледал на себе си по този начин. Вероятно съм талантлив, но талантът не ти носи победи. Помага ти понякога, но не печели мачове\",  каза Димитров пред официалния сайт на АТП .", "date": "2018.08.06", "title": "Бърза победа изпрати Вердаско към мач с Григор Димитров"}
{"url": "https://www.dnevnik.bg/bulgaria/2018/08/06/3292703_osem_bulgari_sa_zadurjani_v_gurciia_za_prodajbata_na/", "text": "Общо осем български граждани са били задържани в района на гръцката столица Атина. Те са обвинени, че са замесени в схема за продажба на новородени деца, като са били арестувани при операция, в която са участвали и полицаи под прикритие, които се представили като двойка, която иска да осинови незаконно дете, съобщава БНР. Посредникът предложил новородено дете на 4 дни, като поискал за него 18 хил. евро. Полицаите обаче настояли да се срещнат с майката, като това станало в апартамент в област Атика. В жилището имало още няколко българки, едната от които била в напреднала бременност, а други три родили наскоро. Това установили лекарите след преглед на арестуваните. Полицията издирва децата на родилите българки. Не се посочва дали те доброволно са участвали в трафика на деца или са били принуждавани да продават децата си. Полицията предполага, че ръководна роля в цялата престъпна мрежа са имали задържаните трима мъже, които също са български граждани.", "date": "2018.08.06", "title": "Осем българи са задържани в Гърция за продажбата на новородени деца"}
{"url": "https://www.dnevnik.bg/sport/2018/08/06/3292705_vitosha_izravni_postignatoto_ot_minalata_godina_sled/", "text": "Витоша\" (Бистрица) продължи с доброто си представяне от началото на сезона с победа с 2:0 срещу \"Славия\". Головете за успеха вкара Даниел Кутев през първото полувреме. Само за три кръга \"Витоша\" събра две победи, с колкото завърши след 37 мача през миналата година. Воденият от Росен Кирилов отбор е четвърти с шест точки. \"Славия\" е на седмото място с четири. Мачът не предложи много вълнуващи моменти, като опасностите пред двете врати бяха малко. \"Витоша\" използва по-добре възможностите си и поведе рано. В 13-ата минута Ивайло Лазаров изведе отлично Кутев зад защитата и той преодоля Стергиакис. След това Георги Йомов и Янис Карабельов опитаха да изравнят, но ударите им бяха неточни. Малко преди почивката \"Витоша\" удвои. В 43-ата минута белите загубиха топката в средата на терена и съперникът им организира бърза атака. Наско Милев изведе Кутев, който излъга Александър Станиславлевич в наказателното поле и отблизо вкара. В началото на втората част Кутев получи нова възможност, но улучи гредата. \"Славия\" отвърна с удар от воле на Момчил Цветанов в 53-ата минута, но Радко Мутафчийски се намеси с глава. Галин Иванов вкара в 80-ата, но голът не беше зачетен заради засада.", "date": "2018.08.06", "title": "\"Витоша\" изравни постигнатото от миналата година след победа срещу \"Славия\""}
{"url": "https://www.dnevnik.bg/photos/2018/08/06/3292270_fotogaleriia_svetovnite_snimki_na_denia_-_6_juli_2018_g/", "text": "Залез в парк в Мадрид, Испания.", "date": "2018.08.06", "title": "Фотогалерия: Световните снимки на деня - 6 юли 2018 г."}
