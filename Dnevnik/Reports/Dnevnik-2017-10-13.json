{"url": "http://www.dnevnik.bg/sport/2017/10/13/3059447_federer_i_del_potro_si_urediha_sreshta_na_polufinalite/", "text": "Малко повече от месец след като  играха в четвъртфиналите на US Open , Роджър Федерер и Хуан Мартин дел Потро отново ще бъдат един срещу друг на корта. Швейцарецът и аржентинецът ще се срещнат за 23-и път, за да определят втория финалист в турнира от сериите \"Мастърс 1000\" в Шанхай.  Първият полуфинал  ще противопостави Рафаел Надал и Марин Чилич. Федерер стигна до финалната четворка в Шанхай без загубен сет. Маестрото победи французина Ришар Гаске със 7:6, 6:4. 36-годишният швейцарец имаше нужда от 78 минути, за да постигне 16-ия си успех от 18 сблъсъка с този съперник. Мачът започна равностойно и вървеше гейм за гейм до 5:5. Федерер нанесе решителен удар с пробив в 11-ия гейм. След това рекордьорът по титли от Големия шлем нямаше проблем да затвори сета при свой сервис. Серията на Федерер продължи с пробив на нула на старта на втората част. Гаске съумя веднага да го върне, но в седмия гейм отново се пропука на свой сервис. Този път световният номер 2 не изпусна аванса си и приключи мача в два сета. Федерер записа 42-ата си победа от 46 мача през сезона. Той се класира за шестия си полуфинал от десет турнира през 2017 г. Дел Потро имаше доста по-труден мач срещу сърбина Виктор Троицки. Аржентинецът загуби първия сет, но направи обрат и спечели с 4:6, 6:1, 6:4 след два часа игра. Федерер води с 16:6 в директните сблъсъци с Дел Потро. Кулата от Тандил обаче спечели последния им сблъсък - 7:5, 3:6, 7:6 (8), 6:4, като по този начин нанесе единствената загуба на Маестрото в турнирите от Големия шлем през 2017 г.", "date": "2017.10.13", "title": "Федерер и Дел Потро си уредиха среща на полуфиналите в Шанхай"}
{"url": "http://www.dnevnik.bg/politika/2017/10/13/3059449_pet_partii_otnovo_preduprejdavat_che_proektut_belene_e/", "text": "Пет партии в декларация отново предупредиха, че проектът за АЕЦ \"Белене\" е неефективен и корупционен, а вместо да строи нови мощности България следва да подобри енергийната си ефективност. Повод за декларацията на \"Да, България\", ДСБ / Нова Република, \"Зелените\", БЗНС и ДЕОС са публикации в медиите за това, че Министерството на енергетиката иска да привлече руската страна като инвеститор. \"Готвеното посещение на Путин в България вероятно се очаква да завърши процеса с фанфари\", се казва в декларацията на петте формации. Те изтъкват над 10 аргумента за това, че проектът носи риск за националната сигурност. На първо място е сеизмологичната опасност на площадката, установена в доклад на БАН от 1989-1990 г. Досега данъкоплатците са платили 3 млрд. лв., а страната бе осъдена за милиардни задължения, \"договорени от БСП и платени под безхаберния поглед на кабинета на ГЕРБ, който дори не пожела да обжалва тези суми, макар публично да говореха за \"гьола Белене\", е мнението на политическите формации. Продължаването на проекта ще доведе до нови огромни консултантски разходи, предупреждават те и напомнят, че по независими оценки общата стойност може да достигне 20 млрд. лв. В декларацията се припомня, че от 2009 г. ДАНС и прокуратурата разследват този корупционен проект, но досега има обвинения за злоупотреба само за 77 млн евро. Няма сериозен анализ, който да показва бъдещ недостиг на електроенергия, през 2016 -2017 г. България използва около 50-60% от инсталираните мощности и пилее най-много ел.енергия в ЕС, аргументират се петте партии. България няма нужда от ужасно скъпи мегаломански мощности, а от децентрализация на енергийното производство, чрез гъвкави енергийни решения, мощности близо до енергийните потребители, които спестяват загуби по трасето, разходи за пренос и завършване на процеса на либерализация, се казва в декларацията.", "date": "2017.10.13", "title": "Пет партии отново предупреждават, че проектът \"Белене\" е ненужен"}
{"url": "http://www.dnevnik.bg/bulgaria/2017/10/13/3059450_spas_vasilev_e_zadurjan_po_star_signal_vse_oshte_niama/", "text": "Спас Василев е задържан днес по повдигнато обвинение от 2012 г., но все още няма достатъчно доказателства, че той стои зад профила \"Александър Николов\". Това съобщиха на специална пресконференция говорителят на главния прокурор Румяна Арнаудова, директорът на Главна дирекция \"Борба с организираната престъпност\" (ГДБОП) Ивайло Спиридонов и районният прокурор на София Радослав Димов. Василев е задържан в София, на територията на 4 РПУ. Арнаудова каза, че след проверка са установили, че срещу Спас Василев от Кочериново са образувани 4 досъдебни производства в София, Дупница, Благоевград и Варна от 2012 година досега. През ноември 2013 г. е обявен за общодържавно издирване, а през 2016 г. името му е било заложено и в Шенгенската информационна система. Арнаудова каза, че срещу Василев не е имало нито едно  прекратено досъдебно производство , а е спряно наказателно производство, защото лицето се издирва (бел.ред. - такава е процедурата за спиране). Производствата в Дупница и Благоевград са били образувани \"срещу неизвестен извършител\". (За спряното разследване -  тук ). До понеделник (16 октомври) всички производства ще бъдат обединени в едно и ще бъде повдигнато разширено обвинение за измама на Василев, каза Арнаудова. Тя съобщи още, че имат уверения от ГДБОП, че Василев стои зад \"Александър Николов\". Радослав Димов уточни, че Василев е задържан за 72 часа по обвинение от 2012 г., последвало след сигнал, че е измамил гражданин, като му е обещал, че ще му осигури пакет от 10 самолетни билета за 470 лв. \"Ще бъде внесено делото в Софийския районен съд с искане за постоянна мярка задържане под стража в понеделник\", каза Димов. Предстои наблюдаващият прокурор да се запознае със останалите досъдебни производства и резултатите от проверката на ГДБОП. \"Всички тези досъдебни производства и материалите от проверката ще бъдат обединени към това дело и при събиране на достатъчно доказателства ще се повдигнат и други обвинения спрямо лицето Василев\", обясни Димов.   Тази пресконференция може да попречи на разследването, каза Ивайло Спиридонов, като добави, че има още доста неща, които колегите да свършат, а работата в ГДБОП е започнал в края на август. Пострадалите са над 40, но много малко от тях са разпитани, тъй като живеят в различни краища на страната. \"Продължаваме работа по разпитите на тези свидетели, продължаваме работа по факти и обстоятелства, по които колегите тепърва трябва да получат отговори от други институции, за да сме на 100% сигурни че въпросния Спас стои зад профила. Това, което можем да кажем, че разглеждаме лицето като заподозрян по простата причина, че към момента не сме събрали необходимите доказателства поради обществения натиск\", каза Спиридонов. В ГДБОП до днес не е имало жалби от българи в чужбина, но продължават да постъпват много нови жалби, което означава, че времето за проверка ще бъде удължено. Арнудова след това също повтори, че трябва да се съберат доказателства за да се установи, че задържаният стои зад профила и разследването има нужда от време и малко тишина. Тя каза, че пресконференцията е дадена \"само за да се успокои българският народ\". След новината за ареста на Василев, потребители на \"Фейсбук\" синализираха до \"Дневник\", че според тях профилът на \"Александър Николов\" в социалната мрежа е бил активен днес по обяд. Проверка към 17:29 часа показа, че според услугата за съобщения на \"Фейсбук\" в профила е имало активност преди час - това означава, че е бил онлайн. Възможно е това да е свързано с проверка на полицията.", "date": "2017.10.13", "title": "Спас Василев е задържан по стар сигнал, все още няма достатъчно доказателства за връзка с \"Александър Николов\""}
{"url": "http://www.dnevnik.bg/photos/2017/10/13/3059452_snimka_na_denia_nedopushena_pura_na_churchil_e/", "text": "Дълга 10 см недопушена пура, която Уинстън Чърчил запалил преди 70 години, бе продадена онлайн за 12 200 долара. Продавачът бе бостънската къща RR Auction, а купувачът - неизвестен колекционер от Палм Бийч, щата Флорида. Това е кубинска La Corona, която пилотът Уилям Търнър е прибрал след полета на семейство Чърчил до Париж през 1947г. за връчване на една от най-високите награди на Франция - Medaille Militaire. Пурата е съпроводена със снимка с Чърчил на летище \"Бурже\" от 11 май 1947г., на гърба на която Търнър е описал, че бившият премиер я изгасил преди да влезе в самолета и пилотът прибрал останките.", "date": "2017.10.13", "title": "Снимка на деня: Недопушена пура на Чърчил е продадена за $12 000"}
{"url": "http://www.dnevnik.bg/sport/2017/10/13/3059344_interesut_kum_biletite_za_svetovnoto_v_rusiia_e/", "text": "Близо осем месеца преди началото на световното първенство Русия се радва на огромен интерес към билетите за турнира. Според генералния директор на организационния комитет Алексей Сорокин това е доказателство, че организирането на шампионата върви по план. \"Тази новина е много добра и обнадеждаваща. Предварително не сме си поставяли цел за определен брой заявки, но сегашното темпо надхвърля личните ми очаквания\", каза Сорокин в интервю за агенция ТАСС. Първата фаза от продажбата на билети беше преполовена в четвъртък. ФИФА обяви, че е получила близо 3.5 милиона заявки в периода 14 септември - 12 октомври. Тези билети ще бъдат разиграни на лотариен принцип, а от 16 до 28 ноември ще се продават до изчерпване на предвидените количества. На същия принцип ще бъдат разпределени пропуските във втората фаза, която ще бъде от 5 декември до 31 януари и от 13 март до 3 април. Продажбата на билети в \"последния момент\" ще е налична от 18 април до 15 юни. За откриващият мач на 15 юни досега са подадени 150 хиляди заявки, а интересът към финалния сблъсък е двойно по-голям. Пропуските се продават в четири ценови категории, като една от тях е предвидена за жителите на Русия. Билетите за местните фенове са близо четири пъти по-евтини от останалите.", "date": "2017.10.13", "title": "Интересът към билетите за световното в Русия е надминал очакванията на организаторите"}
{"url": "http://www.dnevnik.bg/kultura/2017/10/13/3059282_sred_zaplahi_ot_hristiianskite_talibani_filmut_za/", "text": "Филмът \"Матилда\", за любовта между полска балерина и бъдещия руски цар Николай Втори, е на път към противоречива, но все пак масова премиера в Русия след безпрецедентните атаки от православни екстремисти. Най-големите разпространители в страната - обединената верига \"Синема парк\" и \"Формула кино\", обявиха завръщането му в програмите си, след като в началото на септември обявиха свалянето му от съображения за сигурност, предаде ТАСС. Съобщението идва ден след като Учител обяви, че звездите на филма - четирима европейски актьори - няма да се появят на премиерните му прожекции в Русия поради страх от физически атаки. Още преди да тръгне по кината, филмът предизвика гнева на ултраконсервативни групи и серия нападения над кина и студиото на режисьора в Санкт Петербург, които бяха запалени. Гневът на консерваторите, смятани за близки до президента Путин, изглежда е предизвикан от любовната история между Матилда Кшешинская, полска балерина и младият бъдещ и последен руски император Николай Втори, канонизиран от църквата през 2000 г. Православни активисти, насърчавани от реториката на една депутатка от руската дума, настояват че тя петни паметта на Николай Втори, екзекутиран от болшевиките през 1918 г. Те заляха руските кина със заплахи за саморазправа, в случай че допуснат излъчването на филма. Атаката, безпрецедентна за постсъветска Русия, бе осъдена дори от говорителя на Кремъл Дмитрий Песков. А режисьорът Павел Лунгин характеризира групите като \"православни талибани\". Сега, според Алексей Учител изпълнителите на главните роли Михаела Олшанска и Клаус Ердингер, както и поддържащите актьори Луиз Волфрам и Томас Остермайер няма да се явят на премиерата поради страх от саморазправа. Ердингер, както и режисьора, също е обект на заплахи. Това бе потвърдено от агента му пред \"Ройтерс\". Но Остермайер заяви пред агенцията, че бойкотира премиерата заради преследването срещу на руския театрален режисьор Кирил Сребренников, което също предизвика протести в Русия. Сребреников все още е под домашен арест по обвинение в присвояване на държавни средства. Според театралната общност обаче то се дължи на позициите му спрямо президента Путин. Премиерата на \"Матилда\" е насрочена за 23 октомври в Петербург и 24 октомври в Москва, а по кината трябва да тръгне от 26 октомври. Филмът ще бъде показан и у нас на \"Киномания\".", "date": "2017.10.13", "title": "Сред заплахи от \"християнските талибани\" филмът за Николай Втори все пак тръгва в Русия"}
{"url": "http://www.dnevnik.bg/skorost/2017/10/13/3058668_fotogaleriia_nai-interesnite_eksponati_na_sofiiskiia/", "text": "С ден, в който достъп до залите имат журналистите и официалните лица, днес започна 23-тото издание на Софийския автосалон. Той ще продължи до 22 октомври в Интер Експо Център на бул. \"Цариградско шосе\".", "date": "2017.10.13", "title": "Фотогалерия: Най-интересните експонати на софийския автосалон"}
{"url": "http://www.dnevnik.bg/bulgaria/2017/10/13/3059465_valeri_simeonov_shte_objalva_otkaza_na_prokuraturata/", "text": "Вицепремиерът Валери Симеонов (\"Обединени патриоти\") ще обжалва  отказа на Софийската градска прокуратура (СГП) да разследва депутата от БСП Елена Йончева  за издаване на държавна тайна. Това съобщи Симеонов във \"Фейсбук\". Сигналът  на вицепремиера беше за интервю на Йончева пред Би Ти Ви от юни, в което тя показа снимки на оградата по границата, които според Симеонов поставяли под риск националната сигурност и давали насока на имигрантския поток. Освен това той цитира друго нейно интервю пред \"Нова телевизия\", в което тя обяснява, че голяма част от оградата била едноредова, а трябвало да е двуредова. \"Ще настоявам за законова проверка, разчитайки на обективно, безпристрастно и отговорно разследване от по-горната инстанция\", пише Симеонов в профила си във \"Фейсбук\". Той се позовава на постановлението на СГП и посочва, че то потвърждава изнесената в сигнала информация, че в областните управи, граничещи с Турция, е извършено спешно разпечатване на работна документация, свързана с оградата. \"Същата е закарана в кашони със служебните автомобили на областните управи в Президентството, където е предадена незнайно на кого (вероятно на чистачките или персонала на столовата)\", казва Симеонов. Според него прокуратурата е пропуснала да провери твърденията му, че изнасянето на документацията е станало без документи, опис и приемно-предавателни протоколи. Посочва и разминаване в думите на областни управители и техните шофьори за това оставяли ли са документи в президентството. \"Явно интересът на Прокуратурата стига дотам да установи, че документите са занесени в Президентството и оттам нататък – каквото станало – станало, \"пито – платено\". След тази констатация, можем да останем доволни, че, слава Богу, документацията не е закарана на пазара в Димитровград или на Капалъ Чарши в Истанбул\", казва вицепремиерът. Симеонов посочва и твърдение на СГП, че не е изяснено откъде Елена Йончева разполага с информация за граничните пирамиди, между които е изградена едноредова ограда и че тя е научила конкретните номера на пирамидите от срещи с избиратели. \"Прокуратурата удобно не си задава въпроса какви са тези избиратели, откъде имат информация, която може да получат само чрез процедура на съгласуване с органите на МВР. Не си задава и въпроса, защо пред медиите Елена Йончева твърди, че е научила номерата на пирамидите от доклада на Пламен Узунов, а сега променя версията си и твърди, че е получила информацията от избиратели\", казва още вицепремиерът. Той изтъква, че изнасянето на информация за това къде оградата е едноредова би улеснило трафикантите на мигранти.", "date": "2017.10.13", "title": "Валери Симеонов ще обжалва отказа на прокуратурата да разследва Елена Йончева"}
{"url": "http://www.dnevnik.bg/bulgaria/2017/10/13/3059333_koi_e_spas_vasilev/", "text": "                        2003 г., Ница, Франция. Спас Василев е един от българите, който пристига в града, за да учи в местния университет. Като студент започва работа на летището според информация на източници на \"Дневник\", които го познават от този период. Не е известно кога точно се случва това, за колко време и на какви длъжности*. Според някои от познатите му е бил служител във фирма, която извършва наземно обслужване на самолетите на летището. Дали по това време се ражда интересът му към авиоиндустрията, или е от по-рано и дали там създава контакти, които ще са му полезни за други начинания не е известно. Тази работа обаче явно му помага да опознае част от дейностите в бизнеса - информация, която по-късно умело използва. Още в този период Василев започва да продава самолетни билети а и да извършва измами с тях според разказите на негови познати. На 13 октомври 2017 г. Спас Василев, за когото се предполага, че стои зад фалшивия профил \"Александър Николов\" (историята му -  тук ), е  задържан в София . Шефът на ГДБОП Ивайло Спиридонов обяснява, че той е арестуван, защото е издирван по стар сигнал, а за връзката му с \"Николов\" все още няма събрани достатъчно доказателства. Според прокуратурата срещу Василев има  образувани четири досъдебни производства , които сега ще бъдат обединени в едно за измама. \"Схемите с измамите започват тук. Впоследствие е уволнен и, доколкото аз знам, издирван заради този тип измами. Сред патилите са българи, живеещи в Ница, както и негови колеги от летището. Изчезва около 2009-2010 г. от Ница, като твърди, че заминава за Швейцария\". Това разказа източник, пожелал анонимност. Той живее във Франция и обясни, че първо се сетил за Спас Василев, когато започнал да чете историята за \"Александър Николов\" и бил изненадан като прочел, че същата връзка са направили и потърпевши сега. Искрен Механов, който и досега живее в Ница, разказа за \"Дневник\", че познава Спас Василев и също твърди, че той е започнал с измамите още преди 12-13 години. По думите му Василев е работел на летището в Ница и много пъти му е предлагал билети на промоционални цени, но тъй като бил недоверчив, не си е купувал такива. Казва, че не знае как Василев се е сдобивал с билетите, но в началото много хора са били доволни от него. С времето обаче започнал да \"завлича клиентите си\", спомня си Механов, сред които дори и най-близките му. \"Много го издирваха да го бият и тогава се покри в дън земя\", твърди той. Сред състудентите във випуска в университета в Ница Спас Василев наистина е бил известен с продажбата на евтини билети. Това разказа и друг колега от учебното заведение, който обаче обясни, че не се е познавал лично с Василев и не знае повече подробности. Според профил на Спас Василев в сайт за издирване на съученици той е завършил следването си в Ница като бакалавър през 2010 г., като посочва за специалност \"Икономика и управление\" (според спомени на негови познати е учил \"Публична администрация\").  Друг източник, който се свърза с \"Дневник\" след публикациите, но също помоли за анонимност, разказа, че познава Спас Василев от гимназията в Благоевград и твърди, че е бил \"измамник още от едно време\". \"Знам, че нонстоп лъжеше и се опитваше да завлече хората с пари. За щастие с мен не се получи, поставих го на място и ми върна това, което му бях дал\". Според източници Василев е бил разпитван и дори е признал за извършеното, но досъдебното производство е спряно като водено срещу неизвестен извършител. Тогава делото е водено само срещу един човек, т.е. по него не е имало данни за престъпна група. Измамите са вършени чрез лични контакти. Разследващите са имали информация, че пострадали са били четирима бивши съученици на Василев и негова учителка, както и шестима души от София, но те не са разпитвани. След задържането на Василев стана известно, че срещу него от 2012 г. досега има  четири досъдебни производства  - в София, Дупница, Благоевград и Варна. А разследването, заради което беше арестуван сега, е след сигнал от 2012 г., че е измамил човек, на когото е обещал 10 самолетни билета за 470 лева. В броя на \"24 часа\" от 13 октомври, учителката по музика и философия в Благоевград разказва, че през 2010 г. нейният бивш ученик Спас Мурджов (това е фамилията на баща му, но той е познат като Василев) е предложил да събере група от поне 10 човека и да им осигури самолетни билети за Милано и за посещение на операта там. Радка Йончева обяснява пред медиата, че тя е организирала приятели, сред които били и четирима прокурори от Военноапелативната прокуратура. Бившият ѝ ученик ги измамил и те подали сигнал, но разследването било прекратено, казва тя. Йончева описва Спас Василев като \"много интелигентен, интересуваше се от психология\". Спас Василев се е движел в средите на т.нар. \"плейнспотъри\" в България (хоби на хора, привлечени от самолетите, които проследяват полети, летят често и снимат самолети).  През 2008 г. Спас Василев създава блога  http://gotoeasyland.blogspot.bg  и от дузината публикации в него се виждат първите му опити да си изгради интернет самоличност. Публикациите са само на самолетна тема, като в някои от тях се разказва за полети, но повечето са копирани материали от медии по темата за гражданската авиация. Според негов съученик още в гимназията Василев се е интересувал от самолети.  Историята на \"Александър Николов\" вече е известна и извън \"Фейсбук\" и \"Туитър\" общността. Първата връзка между него и Спас Василев правят хора, запознати с измамите на Василев в Благоевград (появява се и колаж в \"Туитър\", който обаче не получава достатъчно внимание). До този извод стигат и потърпевши от последните купувачи на самолетни билети от него. Сестрата му Виктория Василева е била посочвана като счетоводител на фирмата \"Еспас медия\" ООД, която регистрират 12 души, убедени от \"Николов\" да създават медиа. През нейната сметка, освен че са минавали сумите за самолетни билети, са плащани и битови сметки в Благоевград и Кочериново, превеждани са пари на майката на Василев и сестра му. Баща му живее в Кочериново, но твърди, че не го е виждал от няколко години. \"Александър Николов\" се появява в социалните мрежи в края на 2012 г. или началото на 2013 г., което е след сигналите срещу Василев и разследването срещу него. В една публикация във \"Фейсбук\" тази година като местоположение на \"Александър Николов\" се появава Кочериново. Друг потребител го засича и публикува в \"Туитър\", след което публикацията е изтрита. Това е друга косвена връзка. На специалната пресконференция на МВР и прокуратурата бе съобщено, че срещу Василев има четири досъдебни производства в София, Дупница, Благоевград и Варна. През ноември 2013 г. е бил обявен за общодържавно издирване, а през 2016 г. името му е било заложено и в Шенгенската система. Прокуратурата твърди, че според ГДБОП Спас стои зад \"Александър Николов\", докато от ГДБОП казаха, че все още нямат достатъчно доказателства, работят по случая от месец и половина и силният интерес може да попречи на разследването. Постъпвали и нови жалби, което щяло да удължи времето за проверка. След новината за ареста на Василев потребители на \"Фейсбук\" синализираха, че според тях профилът на \"Александър Николов\" в социалната мрежа е бил активен в деня на ареста му по обяд. Проверка на \"Дневник\" към 17:29 часа показа, че според услугата за съобщения на \"Фейсбук\" в профила е имало активност преди час - това означава, че е бил онлайн. Възможно е това да са действия на полицаите след задържането му.  Мярката за задържане на Василев е 72 часа и изтича в понеделник (16 октомври), тогава ще стане известно дали има достатъчно доказателства, за да остане той в ареста и по кое разследване. А въпросителните дали наистина е \"Александър Николов\", дали само той стои зад профила, как е успял да се укрива толкова дълго от издирване, ако Спас Василев е \"Николов\" защо е градил много по-широк профил и дейности, защо започва с продажбите към онлайн-приятелите си по-късно, кое срутва пирамидата му, кой е мъжът на снимките, използвани в профила във \"Фейсбук\", защо не го изтрива, както прави с профила в \"Туитър\", какви връзки има и други - остават. ", "date": "2017.10.13", "title": "Кой е Спас Василев"}
{"url": "http://www.dnevnik.bg/sport/2017/10/13/3059376_kakvi_vuprosi_povdigna_izvajdaneto_na_pushkite_v/", "text": "Ловният сезон по високите етажи на българския футбол официално е открит. Това стана след разменени остри думи между двама от членовете на изпълнителния комитет на БФС - Кирил Домусчиев и Наско Сираков. След дълго мълчание по спортни теми собственикът на \"Лудогорец\" даде интервю в един от определяните като близки до него сайтове. В изказването си подкрепи президента на БФС Борислав Михайлов и  определи  евентуални кандидатури на Наско Сираков или Любослав Пенев за \"абсурдни\" . Скоро след това Сираков отвърна с остър тон, че е \"гърмян вълк\" и че \"от медийни войни хич не се плаши\". Бившият изпълнителен директор на \"Левски\"  изтъкна, че Домусчиев не може да го стигне във футболно отношение . Разпаленият конфликт постави на масата много важни въпроси, които на първо четене останаха в сянката на слоевете груб език и разменени подмятания. Защо сега Много хора знаят много неща, но ги казват, когато им е изгодно. Така е и в българския футбол. Навярно си спомняте как Любослав Пенев си тръгна със скандал от националния отбор, където беше селекционер. Той  атакува остро Домусчиев, Емил Костадинов, Йордан Лечков и Атанас Фурнаджиев . \"Можеш да си броиш корабите по пристанищата, да определяш хапчетата какъв цвят да са. Той е много нисичък в чужбина. Лекичко-тихичко се промъква, това-онова\", заяви Пенев в края на ноември 2014 г.  Близо три години по-късно след изказването на Сираков отново е редно да се зададе въпросът: \"Защо сега\". Бившият изпълнителен директор на \"Левски\" дълго време беше извън медийното внимание, но се появи след мача на сините с шампиона, когато  заговори за това, че \"не може да е случайно, че всички клубове пропищяха срещу \"Лудогорец\" . Разковничето се крие в това, че наближава конгрес на футболния съюз. В началото на следващата година Борислав Михайлов ще опита да спечели четвърти мандат като президент. Изпускането на нервите между Домусчиев и Сираков и нарушаването на мълчанието е ясен сигнал, че нещо става по върховете на БФС. Моментът на действието също не е случен. По-важното е какво става и какво предстои. Кои са лагерите Ясно различими са два лагера в ръководството на българския футбол. От едната страна е този на Домусчиев, а от другата са Гриша Ганчев вече с активната и открита подкрепа на Сираков. Ганчев, който също е част от изпълнителния комитет на БФС и е начело на \"ЦСКА - София\", нееднократно е разкривал отношението си към собственика на \"Лудогорец\". През пролетта на 2015 г.  ръководеният от него \"Литекс\" публикува в сайта си декларация срещу Домусчиев  в много груб тон. Сега с думите си Сираков напомни на стила от онова изявление на оранжевите. Бившият шеф на \"Левски\" е в близки отношения с Ганчев. Толкова близки, че  в края на миналата година беше обсъждано Сираков да влезе в ръководството на... ЦСКА . Към този лагер може да бъде причислен и Венцислав Стефанов. \"В никакъв случай това не е война\", каза президентът на \"Славия\" пред \"Дневник\". Въпреки това за пореден път силно критикува \"Краля слънце\" (Домусчиев), който \"вечно иска да се говори за него и високия му професионализъм\". \"Опитва се да прави напрежение. На Боби не му е нужна подкрепа. Домусчиев е последният човек, който може да говори за футбол\", добави Стефанов. Според проучване на \"Дневник\" сред хора във футболните среди с Домусчиев са Лечков, Фурнаджиев и кметът на Созопол Панайот Рейзи.  Как ще продължи войната Засега остава неясно дали Михайлов ще има съперник на конгреса и кой ще е той. Според източник на \"Дневник\" лагерът около Ганчев и Сираков обсъжда различни стратегии. Самият Сираков отрече, че ще се кандидатира. В медийното пространство излезе името на Любослав Пенев, но той не е коментирал. Съществува вариант Михайлов да остане единствен кандидат и след това да започне борба за преразпределение на позициите при съставянето на следващия изпълнителен комитет. При този вариант или при нова победа на настоящия президент целта на лагера на Ганчев и Сираков би била да се неутрализира единствено силното влияние на Домусчиев. Стефанов често се изказва положително за работата на Михайлов, който е ценен заради позициите си в УЕФА. \"Боби - бил, какъвто бил - танцувал, пил... Хетеросексуален е, забавлявал се. Но в последните години беше изградена база на националния отбор, направи се много и за юношеските гарнитури - имаха лагери на разноски на футболния съюз, топки, екипи - нещо, за което не сме си и помисляли. Ако има друг кандидат, нека да представи своята платформа\", добави в своя стил президентът на \"Славия\" пред \"Дневник\". Ако все пак се появи съперник на настоящия президент, ще започне гореща борба за гласове. На миналия конгрес в началото на 2014 г.  близо 600 футболни клуба имаха право на глас . \"Отсега ви казвам, че нашият кандидат е Борислав Михайлов. Аз ще го подкрепя, говоря за себе си. Предполагам, че ще спечели. Сигурен съм, не предполагам\",  каза преди дни вицепрезидентът на БФС Лечков . Промяна или подмяна Това е най-важният въпрос. Критиките към Михайлов, под чието ръководство  българският национален отбор никога не се е класирал на голямо първенство , се засилват. Но дали смяната му ще съживи българския футбол? Поведението, действията и дори изказът на най-влиятелните футболни хора в България подсказва, че промяна в тяхното разбиране за футбола като бизнес няма. Както няма и изявен съперник на Михайлов, който да е представил ясно виждане как може да се постави ново начало. По-вероятно изглежда хората от кръга \"Царско село\" (както заяви Домусчиев) единствено да опитват да си върнат силните позиции, недоволни от пълната хегемония на \"Лудогорец\". Срещу тях пък е Домусчиев със своя лагер, който се бори за запазване на удобното статукво. \"Той е вреден за българския футбол. С какво допринася за него с толкова чужденци? Нека да участва в първенството на Швейцария, за да намери реална конкуренция\", заяви Стефанов. \"В нашия футбол е типично, че всеки намира виновник за нещо, но никога грешката не е в него. На някои не им харесва, че побеждаваме и се развиваме. Завистта е нещо типично на Балканите. Нищо не ме изненадва и не ме учудва\", каза Домусчиев за обвиненията, че БФС обслужва интересите на \"Лудогорец\". В острата атака на Сираков, който - да повторим - е член на ръководството на БФС, може да се долови намек за манипулации в първенството. \"Кирчо, за още 20 години да си купиш тв-правата за българското първенство, за следващите 20 години да си купиш първенството на България по футбол, пак само ще сънуваш, че можеш да достигнеш Сираков във футбола\", заяви бившият национал. Както в много други случаи, последствия няма да има. Единствено беше поставено началото на стрелбата. В нея най-вероятно ще бъде прострелян обичайният потърпевш - българският футбол.", "date": "2017.10.13", "title": "Какви въпроси повдигна \"изваждането на пушките\" в българския футбол"}
{"url": "http://www.dnevnik.bg/biznes/2017/10/13/3059481_turoperatorut_amazon_travel_spria_rabota/", "text": "Туроператорът и туристически агент \"Амазон Травел\" ЕООД прекратява дейността си, съобщи Министерството на туризма. Ведомството е било уведомено от туроператора с писмо от днес, а като причина е посочена \"неплатежоспособност на дружеството и невъзможност да продължи да работи\". В момента сайтът на компанията, както и страницата ѝ във \"Фейсбук\" не са активни. \"Амазон Травел\" е регистриран като туроператор и туристически агент от март 2016 г. Туроператорът има валидна застраховка и сертификат в Националния туристически регистър, валиден до 13.04.2018 г. Според регистрацията задължителната застраховка на туроператора покрива отговорността за причинени вреди вследствие на неразплащане със своите контрагенти, включително при неплатежоспособност и несъстоятелност. В спешен порядък министерството ще внесе казуса в експертната комисия по регистрация на туроператори и туристически агенти, за да започне процедурата по заличаване на \"Амазон Травел\" от Националния туристически регистър. От ведомството съветват туристите да бъдат бдителни към оферти за почивки, предлагани от името на този туроператор. Според Закона за туризма туроператорът е длъжен не по-късно от един ден след узнаването на обстоятелства, които биха могли да доведат до настъпване на застрахователното събитие, да уведоми застрахователя и да му предостави информация за своите контрагенти, доставчици и за потребителите на услугите му. Тази информация към момента не е представена и ако това не бъде направено в посочения от закона срок, Министерството на туризма при взаимодействие със застрахователя, ще я изиска по служебен път, посочват от ведомството.", "date": "2017.10.13", "title": "Туроператорът \"Амазон Травел\" спря работа"}
{"url": "http://www.dnevnik.bg/sport/2017/10/13/3059454_video_magiiata_na_grigor_dimitrov/", "text": "Григор Димитров и Рафаел Надал изиграха поредния си оспорван двубой, който предложи тенис от най-високо ниво. Зрелищната им битка на четвъртфиналите в Шанхай, която продължи над два часа и половина, изобилстваше от атрактивни разигравания и завършващи удари. Особено впечатляващи бяха две от точките, спечелени от българския тенисист. Първата от тях попадна и в селекцията на АТП за най-добрите удари на деня. Димитров успя да се измъкне от много трудна позиция с помощта на мрежата, а след това пласира изумително воле. Отиграването му не само предизвика бурните овации на публиката, но и получи поздравленията на самия Надал. Още по-атрактивно беше второ, което освен това дойде в критичен момент - при точка за пробив в началото на втория сет. Двамата направиха продължително надлъгване край мрежата, което Димитров спечели с магическо бекхенд воле с гръб към корта. \"Беше много тежък мач. Мисля, че и двамата играхме тенис от много високо ниво. Получи се страхотна битка между двама тенисисти, които през цялото време играха много концентрирано\", коментира Надал след десетата си победа от 11 мача срещу Димитров. \"Мачът беше изпълнен с много интензивни точки от началото до края. Мисля, че и двамата сервирахме отлично през цялата среща. Мачът се реши от няколко точки и всичко можеше да се случи\", каза още испанският тенисист.", "date": "2017.10.13", "title": "Видео: Магията на Григор Димитров"}
{"url": "http://www.dnevnik.bg/sport/2017/10/13/3059480_junoshite_do_17_godini_se_prostiha_s_nadejdite_za_evro/", "text": "Юношеският национален отбор по футбол до 17 години се прости с шансовете си да се класира за европейското първенство през 2018 г. След като в първия си мач от квалификациите  загубиха с 0:3 от Украйна , днес българските футболисти претърпяха поражение със същия резултат и срещу Ирландия. Съставът, воден от Викторио Павлов, не успя да се противопостави по никакъв начин на ирландците. Българите отстъпваха драстично във физическо отношение и нямаха отговор срещу здравата преса и бързата игра на гостите. Националите изостанаха с 0:2 само след 18 минути игра на стадион \"Ивайло\" във Велико Търново. Те не успяха да създадат нито една чиста голова възможност, с която да се върнат в мача, а в края допуснаха трето попадение. Адам Ида откри резултата още в третата минута. Българските защитници пропуснаха зад гърба си 40-метрово подаване, а нападателят на Ирландия се озова очи в очи с вратаря Иван Дичевски и технично го прехвърли. В 18-ата минута Бари Кофа удвои аванса на гостите, след като получи отлично подаване в наказателното поле от Ида. Седем минути преди края на двубоя Ида увенча страхотната си игра с второ попадение. 16-годишният играч се разходи между няколко български играчи и от границата на наказателното поле отбеляза с хубав изстрел с левия крак по диагонала. В другия мач от група 11 Украйна разгроми Азербайджан с 6:1. Азербайджанците също се сбогуваха с надеждите си да продължат в следващата фаза на квалификациите, след като в първата си среща загубиха с 0:6 от Ирландия. Кръг преди края на първата групова фаза Украйна и Ирландия си осигуриха място в елитния кръг на квалификациите. За него се класират първите два отбора от 13-те групи, както и четирите с най-добри показатели от заелите трето място. Тези показатели обаче включват само мачовете със завършилите на първите две позиции, което на практика елиминира България и Азербайджан. Двата отбора ще се срещнат в протоколен мач в понеделник. По същото време Ирландия и Украйна ще определят победителя в групата. Двубоят има значение за това кой отбор в коя урна на жребия за елитния кръг ще попадне.", "date": "2017.10.13", "title": "Юношите до 17 години се простиха с надеждите за Евро 2018 след втора загуба с 0:3"}
{"url": "http://www.dnevnik.bg/photos/2017/10/13/3059486_snimka_na_denia_izzetiiat_ot_antimafiotite_profil/", "text": "На профила \"Александър Николов\" във \"Фейсбук\",  , вече се вижда официално предупреждение от службите. \"Профилът е иззет от ГДБОП-МВР поради използването му за престъпления съгласно Наказателния кодекс на Република България\" - това съобщение е поставено като основна снимка на профила (cover photo). На мястото на профилната снимка вече е гербът на ГДБОП. Намесата в профила в социалната мрежа става часове, след като  , за когото се предполага, че стои зад \"Александър Николов\", и след като бе  .", "date": "2017.10.13", "title": "Снимка на деня: Иззетият от антимафиотите профил \"Александър Николов\""}
{"url": "http://www.dnevnik.bg/sviat/2017/10/13/3059477_odri_azule_e_noviiat_generalen_direktor_na_junesko/", "text": "Одри Азуле, бившият министър на културата на Франция, е новият генерален директор на ЮНЕСКО. Номинацията ѝ бе одобрена от управителния съвет, съставен от представители на 58 държави, и ще бъде предложена за окончателно гласуване на общото събрание на Организацията на ООН за образование, наука и култура през ноември. След четири кръга на гласуване в централата на организацията в Париж тя стигна до финална в петък с кандидата на Катар - Хамид бин Абдулазиз ал Кауари. Съгласно правилата за избор на този етап се допускат само първите двама по резултати и ако гласовете за тях са изравнени, се тегли жребий кой да ръководи в следващите 4 години. Жребият бе избегнат, след като Азуле събра 30 гласа, а опонентът ѝ - 28. Катар е щедър спонсор на ЮНЕСКО, но конфликтът на държавите от Персийския залив със страната постави под сериозен въпрос шансовете на Ал Кауари. Още преди четвъртото гласуване Китай оттегли своя кандидат и подкрепи този на Египет - Мушира Хатаб, а Кайро е сред столиците, оказващи натиск над Катар. Ден преди последния вот САЩ обявиха, че напускат ЮНЕСКО (реално процедурата отнема година и ще приключи в края на 2018г), а премиерът на Израел Бенямин Нетаняху съобщи, че е инструктирал външният министър на страната да подготви същата мярка заради антиизраелски пристрастия на световната организация. Раздорите в лагера на арабските държави и припомнянето, че Ал Кауари преди години бе обвинен от Центъра \"Симон Визентал\" в антисемитизъм, намалиха шансовете на бившия катарски културен министър въпреки внушителния му бюджет за лобиране. За сметка на това Азуле бе представена от Париж като консенсусна фигура, която може да обединява и да намалява напрежението, предизвикато от няколко от последните резолюции на ЮНЕСКО, раздразнили Израел и САЩ. Баща ѝ е влиятелен съветник на мароканския крал, а тя е от еврейски произход. Вера ал Хури, кандидатът на Ливан, се отказа на четвъртия кърг и заяви пред Агенция Франс прес, че битката в ЮНЕСКО е показала, че членовете на организацията изобщо не се интересуват от програмите на кандидатите. Новият генерален директор наследява Ирина Бокова след броени седмици, както и една организация, в която има толкова много политика и недостиг на средства, че е доведена до състояние да се бори за съществуването си, коментира \"Ройтерс\". \"Човек остава с впечатление, че някои уреждат политически сметки и се борят само в името на това да се докопат до поста, а не че действително искат да осигурят бъдещето на организацията\", коментира пред агенцията европейски дипломат.", "date": "2017.10.13", "title": "Одри Азуле е новият генерален директор на ЮНЕСКО"}
{"url": "http://www.dnevnik.bg/bulgaria/2017/10/13/3058461_po-malko_universiteti_i_drugi_resheniia_za_vissheto/", "text": "Според министъра на образованието и науката Красимир Вълчев концентрация на ресурсите в консолидирана научна система е ключът за ефективно финансиране на научните изследвания. Той е на мнение, че не е проблем броят на университетите, а безразборното откриване на нови специалности в последните години. От две години университетите се финансират не само според броя на студентите, но и според качеството на образованието. \"Дневник\" попита ректори трябва ли да се намали броят на университетите у нас и какво трябва да се направи, за да се подобри качеството на висшето образование и на научните изследвания. Мненията са на проф. Анастас Герджиков, ректор на Софийския университет \"Св. Климент Охридски\", проф. Георги Михов, ректор на Технически университет-София, и на доц. Иван Марчевски, ректор на Стопанската академия \"Д. А. Ценов\" в Свищов.  Проф. Анастас Герджиков: Финансирането на научните изследвания - според качеството  Аз съм на мнението, което вече изказаха и министърът на образованието Красимир Вълчев, и председателят на Съвета на ректорите проф. Любен Тотев - наистина по-добре университетите да са по-малко на брой, но това, че те са голям брой, не променя съществено нещата, не влияе отрицателно на бюджета. Единственият проблем е това, което от години повтаряме - че не трябваше преди 25 години да се позволява всички висши училища да преподават всичко. Не трябваше да превръщаме полувисшите институти във висши училища, а висшите училища - в университети. Защото няма нищо лошо в това в повече градове да има университети и висши училища, но има проблем, когато висше училище, специализирано в една област, започва да преподава в други области, в които няма опит и качеството е ниско. Това е истинският извод от доклада. Реформата, която вече е започнала, ще доведе до това висшите училища да се върнат към традиционния си профил и аз съм сигурен, че в близките години - с намаляване на приема от страна на министерството и с увеличаване на средствата за качествено образование - това ще се постигне. Време е да се изпълни и друга разпоредба - такова разграничение да се въведе и в областта на научната дейност. Министерството на образованието и науката е направило странни критерии и комисия, които вместо да вземат обективни данни, както се прави при комплексната оценка на качеството на образованието, са поискали от университетите сами да предоставят данни за научната си дейност, при което резултатите са странни. Трябва да се вземат данни от големите научни бази данни като Scopus - брой статии, брой цитирания и никакви други измислени критерии. Защото иначе можем да получим една много странна картина, в която университет с 50 пъти по-малко статии от друг да излее пред него. Проф. Георги Михов: Висшите училища не са конкуренция на университетите  Качеството на обучение не зависи от броя на университетите - има университети, в които качеството на обучение е по-високо; има висши училища - където е по-ниско. Проблемът е основно, че някои сравнително малки колежи и висши учебни заведения добиха статут на университет. Иначе няма опасност елитните университети на България да понижат качеството си заради това, че имат някаква такава конкуренция в лицето на по-малки университети. Държавата финансира обучението на определен брой студенти. Дали те ще бъдат разделени в повече или в по-малко вузове, елитните университети пак ще вземат най-качествените студенти, те ще бъдат обучавани по-качествено и от там - научните изследвания ще бъдат на по-високо равнище. Особено след като се реализира политиката на правителството финансирането да бъде според качеството на студентите и реализацията им на пазара на труда, елитните 10-12 университета ще получат и по-добро финансиране и ще могат да защитят по-високо ниво на научната дейност. В университетите обучението и науката вървят ръка за ръка. Доц. Иван Марчевски: Нужна е специализация на университетите  Цитираните стандарти са неписано правило - никъде не е заковано, че на 1 млн. жители трябва да се пада един университет. В България системата на висше образование е изградена от два типа заведения - университети и висши училища, и когато говорим за университети в Западна Европа, не се знае какво се има предвид - държави като Белгия например правят разграничение между университети и специализирани училища. Така че броенето на висшите учебни заведения е доста дискусионно. Автоматично намаляване с пет пъти на броя на университетите в България едва ли е работещ модел - всяка държава си има образователна практика, която е действала с години, и закриване на висши учебни заведения или сливането им по някакъв начин са по-скоро резки движения за системата. Аз съм съгласен, че трябва да се търси механизъм за оптимизиране, но споделям това, което е споменал министър Красимир Вълчев - проблемът не е в това, че висшите училища са много, а че има прекалено голямо смесване. До 1989 г. имаше университети с ясен профил - технически, класически, икономически и т.н. Този модел е работил и даваше добри резултати. Ако се върнем към подобна специализация, ще имаме предпоставки отново да се върнем към стандартите във висшето образование, които имахме до 1989 г. Под натиска на масовизацията, която беше линия на развитие до 2000 - 2005 г., някои висши учебни заведения се захванаха с области, които не са им специфични. Моето мнение е, че трябва да се върнем към специализацията, която имахме преди - тя даваше добри резултати.", "date": "2017.10.13", "title": "По-малко университети и други решения за висшето образование"}
{"url": "http://www.dnevnik.bg/sport/2017/10/13/3059031_grigor_dimitrov_izliza_v_opit_da_spre_nabraliia/", "text": "Григор Димитров срещу Рафаел Надал - това е най-вълнуващият мач в предстоящите днес четвъртфинали на турнира от сериите \"Мастърс 1000\" в Шанхай. Българският тенисист и испанецът ще играят не по-рано от 9.30 часа. Мачът ще бъде излъчван по \"Мтел спорт 1\", като можете да проследите развоя на срещата и на живо с \"Дневник\". Димитров, който е шести в схемата,  преодоля с 6:3, 7:6 (3) полуфиналиста от \"Уимбълдън\" Сам Куери . Надал пък спечели 14-ата си поредна победа, като се наложи с 6:3, 6:1 срещу Фабио Фонини. Българинът и испанецът ще се срещнат на корта за втори път в рамките на една седмица и общо за 11-и. Преди дни намиращият се в отлична форма Надал  спечели в три сета в полуфиналите в Пекин , а след това  триумфира с титлата . Двамата играха и в началото на сезона, като тогава спориха в полуфинала на Australian Open. Носителят на 16 титли от Големия шлем  излезе победител в епичния мач след  6:3, 5:7, 7:6 (5), 6:7 (4), 6:4 . Димитров има само една победа в десетте си двубоя с Надал. Постигна я в четвъртфиналите в Пекин преди година. \"Рафа е невероятен тази година. Няма какво повече да се каже\", заяви хасковлията. \"Нямам право на грешка в такъв мач. Срещата с Димитров ще бъде трудна. Надявам се, че съм готов за такова съревнование, защото не искам да губя\", каза испанецът. Евентуална победа за българина ще е ценна в преследването на целта му да се класира за първи път за финалите на АТП в Лондон.", "date": "2017.10.13", "title": "Григор Димитров излиза в опит да спре набралия скорост Надал"}
{"url": "http://www.dnevnik.bg/skorost/2017/10/13/3058840_nai-moshtniiat_avtomobil_s_predno_predavane_gostuva_na/", "text": "Хонда Сивик Тайп Ар\" е най-интересният експонат на щанда на \"Хонда\" на  автосалона в София . Колата използва двулитров бензинов двигател, който генерира 320 конски сили (или с 10 конски сили повече от досега). Максималният въртящ момент е 400 Нм. Това прави колата най-мощния сериен автомобил с предно предаване. Впечатляващият мотор е съчетан с 6-степенна механична трансмисия. \"Хонда Сивик Тайп Ар\" спринтира от място до 100 км/ч за 5.7 секунди, а максималната скорост е 272 км/ч. \"Хонда Сивик Тайп Ар\" се отличава от  стандартния модел  по по-стегнато шаси и преработено окачване. Обещанията са за още по-спортно и директно управление. Водачът на горещия хечбек може да избира между три режима на шофиране - комфортен, спортен и +R, предназначен за изживявания на писта. \"Хонда\" показва на автосалона пълната си гама кросоувъри - CR-V и H-RV. Компактният модел \"Джаз\" и \"Сивик\" седан допълват експонатите, що се отнася до автомобили. От вносителя на марката \"Бултрако\" са осигурили и възможност за тестване на \"Сивик\" и CR-V. На щанда на \"Хонда\" има и осем мотоциклета, като моделът CBR500RAH-3ED се показва за пръв път в България.", "date": "2017.10.13", "title": "Най-мощният автомобил с предно предаване гостува на автосалона в София"}
{"url": "http://www.dnevnik.bg/sviat/2017/10/13/3058626_kim_chen-un_izdigna_sestra_si_do_vurhovete_na_vlastta/", "text": "Севернокорейският лидер Ким Чен-ун повиши 28-годишната си сестра до пост в най-висшия орган за вземане на решения в страната. Това е знак, че той засилва позициите си, като привлича най-важните си хора по-близо до центъра на властта, казват експерти и служители. Ким Йо-чен беше определена за кандидат-член на Политбюро на управляващата Корейска трудова партия - непроницаемия, всемогъщ партиен орган, където се решават най-важните държавни въпроси, съобщиха в неделя държавните медии на Севера. Това я прави едва втората жена в патриархална Северна Корея, която става част от този клуб само за подбрани хора след Ким Кьон-хи, която заемаше влиятелни постове, докато нейният брат Ким Чен-ир управляваше страната. \"Тъй като тя е жена, Ким Чен-ун вероятно не я смята за заплаха и предизвикателство за своето управление\", каза научният сътрудник от Института за стратегия за национална сигурност Мун Хон-сик. \"Както се казва, \"кръвта вода не става\", Ким Чен-ун мисли, че на Ким Йо-чен може да има доверие.\" За разлика от своята леля, която беше повишена до пост в Политбюро през 2012 г., след като прослужи повече от три десетилетия в партията, Ким Йо-чен се издига до властта с невиждана бързина. Ким Кьон-хи не се е появявала, откакто през 2013 г. беше екзекутиран съпругът ѝ  Джан Сон-тхек , смятан някога за втори в йерархията в Пхенян. Според сведения, представени пред парламента през август, южнокорейското разузнаване смята, че сега тя се намира на изолирано място близо до Пхенян, където е подложена на лечение от неопределена болест. Джан и съпругата му не са единствените роднини, загубили благоволението на Ким Чен-ун. Отчужденият заварен брат на Ким Чен-ун -  Ким Чен-нам  - беше  убит с отровно нервнопаралитично вещество  на летище в Малайзия през февруари. Две жени са съдени за  убийството , зад което според южнокорейски и американски служители стои режимът на Ким Чен-ун. Ким Чен-нам, който живееше в изгнание в Макао, критикуваше династичното управление на своето семейство и брат му е издал постоянна заповед за неговото екзекутиране, казват някои южнокорейски депутати. С конска опашка и черни костюми Елегантно облечената Ким Йо-чен, която обикновено връзва косата си на конска опашка и се появява предимно с черни костюми и черни обувки с токчета, за първи път се показа по държавните медии през декември 2011 г., когато беше видяна да плаче до Ким Чен-ун на  погребението на баща им . Оттогава Ким се е появявала няколко пъти с брат си, смеейки се на концерти, яздейки бял кон, и усмихната, докато получава цветя от негово име на държавни церемонии. Със своето младежко и живо присъствие на кадрите в държавните медии тя е в ярък контраст с обикновено мрачните генерали и застаряващи партийни функционери, които придружават Ким Чен-ун при изпълнение на официалните му задължения. Младата наследница, която преди това само от време на време се появяваше на заден план, напоследък се придвижва към предната линия и центъра на снимките в медиите, помагайки на брат си на множество значими държавни прояви. На голям военен парад през април по случай 105-ата годишнина от рождението на бащата основател Ким Ир-сен тя беше видяна как излиза бързо зад колоните и носи документи на брат си, докато той се готвеше да направи обръщение. Същия месец тя стоеше до него на церемония за откриване на строителен проект в Пхенян. През март 2016 г. тя придружаваше Ким Чен-ун при посещение, на което той даде напътствия на ядрени учени и обяви успешно разработване на смалени ядрени бойни глави. \"Официалното включване на Ким Йо-чен в 30-членния клуб за подбрани хора, в който влизат главните личности, определящи политиката на Северна Корея, означава, че нейната роля в режима ще стане още по-голяма\", каза старши сътрудникът в Института \"Седжон\" южно от Сеул Чхеон Сеон-чхан. Зад завесата Освен нейната възраст, почти нищо не се знае за Ким Йо-чен. За първи път тя попадна в общественото полезрение през февруари 2011 г., когато южнокорейска телевизия я засне на концерт на Ерик Клептън в Сингапур с другия ѝ брат Ким Чен-чхол. Тримата, за които има информация, че са ходили на училище в Швейцария, са пълнокръвни братя и сестри, родени на Ким Чен-ир от четвъртата му партньорка Ко Йон-хи. Най-големият син на Ким Чен-ир - Ким Чен-чхол - не участва в политиката, а води тих живот в Пхенян, където свири на китара в група, казва бившият заместник-посланик на Северна Корея в Лондон Тхе Йон-хо, избягал в Юга. През 2014 г. Ким Йо-чен беше назначена за заместник-директор на отдела за пропаганда и агитация на Корейската трудова партия, който се занимава с изпращане на идеологически послания в областта на медиите, изкуството и културата.Назначаването ѝ на този пост накара финансовото министерство на САЩ да я постави през януари в черен списък заедно с още шестима севернокорейски служители за \"тежки нарушения на човешките права\" и цензура, прикрила \"нечовешкото и потисническо поведение\" на режима. Миналата година бившият ръководител на южнокорейското разузнаване каза, че се смята, че Ким Йо-чен \"злоупотребява с властта\", наказвайки висши служители на пропагандния отдел за \"дребни грешки\". На снимка, публикувана в севернокорейските държавни медии през януари 2015 г., се виждаше, че тя носи пръстен на безименния си пръст по време на посещение в център за детски грижи.Служители на южнокорейското разузнаване казват, че Ким може да се е омъжила за свой състудент от престижния университет \"Ким Ир-сен\", но няма потвърждение дали тя наистина е омъжена, нито за кого. /БТА", "date": "2017.10.13", "title": "Ким Чен-ун издигна сестра си до върховете на властта"}
{"url": "http://www.dnevnik.bg/sviat/2017/10/13/3059071_sasht_shte_otdeli_365_mlrd_dolara_za_borba_s/", "text": "Камарата на представителите в Конгреса на САЩ одобри законопроект за отпускане на 36.5 млрд. долара за подпомагане на райони, пострадали от неотдавнашните урагани и пожари в страната, съобщава БТА. От общата сума 18.7 млрд. са предназначени за Федералната агенция за управление на извънредните ситуации, сред чиито задачи са последиците от ураганите, опустошили Тексас, Флорида и Пуерто Рико. Средствата могат да бъдат използвани и за отпускане на преференциални кредити за населението. Други 16 млрд. ще отидат за изплащане на застрахователни обезщетения по федерална програма на граждани, загубили домовете си. Пожарните служби, борещи се с пожарите в Калифорния, се предвижда да получат от бюджета 576.5 млн. долара. С останалите 1.27 млрд. ще бъдат купени храни за жителите на Пуерто Рико. Законопроектът предстои да бъде разгледан и в Сената. Ако горната палата не внесе изменения и го подкрепи, ще бъде представен за подпис на президента.", "date": "2017.10.13", "title": "САЩ ще отдели 36.5 млрд. долара за борба с последиците от урагани и пожари"}
{"url": "http://www.dnevnik.bg/tehnologii/2017/10/13/3059072_richard_bransun_investira_v_svruhskorostnite_vlakove/", "text": "Корпорацията \"Върджин груп\" (Virgin Group) на милиардера Ричард Брансън съобщи, че е инвестирала в американската стартъп компания \"Хиперлуп 1\" (Hyperloop One), която разработва технология за свръхбърз превоз на хора и товари, съобщава БТА. Компанията съобщи, че ще промени името си на \"Върджин Хиперлуп 1\" (Virgin Hyperloop One) заради инвестицията, чиито размер не се посочва. \"Това е невероятно иновативен и вълнуващ нов начин за придвижване на хора и предмети с авиационна скорост по земята\", написа британският предприемач в блога си. \"Хиперлуп\" е свръхскоростна транспортна система, задвижвана на принципа на магнитни полета. Хора и стоки ще бъдат превозвани в капсули, носещи се на въздушна възглавница през тръби с ниско налягане. Очаква се капсулите да могат да достигнат скорост от 1080 км/ч, движейки се през тръбите, които ще бъдат построени на колони над земята или в подземни тунели. Технологията \"Хиперлуп\" е в ранен етап на разработка за търговски цели и в момента преминава изпитания край Лас Вегас, щата Невада.", "date": "2017.10.13", "title": "Ричард Брансън инвестира в свръхскоростните влакове \"Хиперлуп 1\""}
{"url": "http://www.dnevnik.bg/sport/2017/10/13/3058912_fotogaleriia_v_podgotovka_za_triatlona_ironman_v_havai/", "text": "Този уикенд в Кона, Хавай ще се проведе триатлонът Ironman, в който сили ще премерят най-добрите атлети на света. Те ще се борят с 35-градусовата жега, силните почти 70-километрови ветрове по крайбрежието, в едно върхово изпитание за тялото. Ричард Мъри е провел своята подготовка за плувната част от състезанието в Южна Африка.", "date": "2017.10.13", "title": "Фотогалерия: В подготовка за триатлона Ironman в Хавай"}
{"url": "http://www.dnevnik.bg/detski_dnevnik/2017/10/13/3057148_kude_otivat_diadovcite_i_babite_kogato_ostareiat_suvsem/", "text": "Къде отиват дядовците и бабите, когато остареят съвсем? Това децата могат да разберат от  новата книга на Здрава Каменова  \"Планетата на дядовците\", съобщиха от издателство \"Алос\". Тази тайна история, илюстрирана от Ирина Василева, е пълна с изненади, круши, стъпки в снега и падащи листа, битка със слънцето, говорещо червейче, летящи кюфтета, бонбони против остаряване, ченета и реактивни обувки. В нея има малко сълзи и много смях, едно куче и едно момче и един отлетял дядо. Тя е приказка за порастването, която поднася темата за раздялата с любимите ни възрастни и уморени хора с оптимизъм и фантазия и очакване за нова среща, защото никой никога не си отива завинаги. Малки и големи са поканени на премиерата на книгата утре, на 14 октомври, от 11 часа в столичното Студио 5 (НДК, вход А3). Входът е свободен. Гостите ще чуят откъси от книгата, прочетени от актьорите Ангелина Славова, Константин Икономов и Моника Митева, а децата ще имат възможност да оцветят илюстрации от книжката заедно със самата художничка, да се запознаят с писателката и да похапнат круши.", "date": "2017.10.13", "title": "Къде отиват дядовците и бабите, когато остареят съвсем"}
{"url": "http://www.dnevnik.bg/skorost/2017/10/13/3058951_sofiiskiiat_avtosalon_dnes_moje_da_se_poseti_s_bilet/", "text": "Софийският автосалон започва работа днес с традиционния ден, в който достъп до залите в Интер Експо Център на бул. \"Цариградско шосе\" имат журналистите и официалните лица. За първи път обаче се продават VIP билети, които струват 50 лева и също дават възможност експонатите да се разгледат на спокойствие. Пропуските могат да се купят само онлайн на сайта на \"Ивентийм\". За широката публика софийският автосалон отваря врати в събота и ще продължи до 22 октомври. Стандартният билет е с цена 10 лева за възрастни, ако се купи на касата и 8 лева, ако се вземе онлайн. Софийският автосалон се провежда за 23-ти път, като за втори път е през есента. Тазгодишното издание събира рекорден брой експонати - 258, като  премиерите  са 41. От дилърите на основните автомобилни марки не присъстват само представителите на \"Порше\". Audi А8 Audi RS 4 Avant BMW Х3 BMW 630d Citroen C3 AIRCROSS Dacia Duster Ford Kа Ford Fiesta Ford Focus RS Haval H6 Hyundai i30N Honda Civic Type R GT Jaguar E-Pace KIA Stonic KIA Stinger Mitsubishi Eclipse Cross Nissan Leaf Opel Insignia Grand Sport Оpel Insignia Sports Tourer Оpel Crossland X Оpel Grandland X Peugeot 5008 Renault Megane R.S. Renault Zoe Seat Arona Seat Ibiza RF Skoda Karoq SSang Yong Rexton G4 SSang Yong Korando SSang Yong Rodius SSang YongXLV Volkswagen Polo Volvo XC60 Honda CBR 500RAH-3ED Kymco АК 550 1 Quadro3 Quadro4", "date": "2017.10.13", "title": "Софийският автосалон днес може да се посети с билет за 50 лева"}
{"url": "http://www.dnevnik.bg/citat_na_deniia/2017/10/13/3059081_citat_ne_denia_delian_peevski_e_figura_ot_drug_mashtab/", "text": "Това заяви бившият енергиен министър Румен Овчаров пред Би Ти Ви. Повод за коментар му беше въпрос дали покрай скандала с оръжейната компания \"Емко\" не прозират  интересите на депутат от ДПС , какъвто е и Пеевски. Според Овчаров проблемът не е в \"Емко\", а в държавното предприятие \"Дунарит\". По думите му всичко започнало, когато собственикът на \"Емко\" Емилиян Гебрев е решил да придобие  \"Дунарит\", който беше част от активите на фалиралата КТБ. Той каза още, че до момента 80% от оборудването на АЕЦ \"Белене\" е доставено и е на площадката на атомната централа. Овчаров уточни, че то не се съхранява правилно и скоро по него може да има сериозни щети. \"Не знам какво ще се случи с това оборудване, ако влязат нашите приятели с каруците\", добави бившият енергиен министър.", "date": "2017.10.13", "title": "Цитат не деня: Делян Пеевски е фигура от друг мащаб и една партия му е тясна"}
{"url": "http://www.dnevnik.bg/skorost/2017/10/13/3059070_vduhnoven_ot_surfovete_model_vrushtasht_liatoto_na/", "text": "На софийският автосалон \"Ситроен\" демонстрира офанзивата си в SUV сегмента, беше съобщено на пресконференция на вносителя на марката \"Автомотор корпорация\" на софийския автосалон. Акцент в експозицията е новият кросоувър в най-компактния сегмент  С3 \"Еъркрос\" . Няма как да остане незабелязана и специалната серия на С4 \"Кактус\", разработена в сътрудничество със световния производител на сърфове RIP CURL. Въпреки дължината си от 4.15 метра, С3 \"Еъркрос\" има амбицията да е най-просторният SUV в компактния сегмент, като обемът на багажника варира между 410 литра и 520 литра. Чрез партньорството с Rip Curl, чието име е синоним на сърф от 1969 г., \"Ситроен\" предлага на любителите на С4 \"Кактус\" една негова различна версия. Освен външните белези, които отличават специалния характер на кросоувъра, той получава и системата Grip Control, която е достъпна алтернатира на задвижването 4Х4. Предаването е само предно, но благодарение на прецизното прехвърляне на въртящ момент между лявото и дясното колела, подобрява проходимостта. Системата работи в пет режима – стандартен, пясък, всички терени (за кал, чакъл, мокра трева, черен път), сняг и с изключена стабилизираща програма. Отвън \"Ситроен С4 Кактус\" Rip Curl се отличава по бели черупки на огледалата за обратно виждане, бели шини на покрива, блестяща бяла лепенка, комбинираща геометрични мотиви с логото на Rip Curl и други. Моделът има също така защитна броня, сив алуминий, поставена в предната и задната част. Интериорът е с цветни акценти в оранжев цвят, който тонизира и зарежда с енергия. Предпазните колани в оранжево контрастират със сивия цвят на седалките. Има и вариант за съчетание кожа и плат. Другите новости на щанда на \"Ситроен\" са новите  \"Це-Елизе\" , \"С4 Пикасо\", \"Берлинго\" и  \"Спейс турър\" .", "date": "2017.10.13", "title": "Вдъхновен от сърфовете модел, връщащ лятото, на щанда на \"Ситроен\" на автосалона"}
{"url": "http://www.dnevnik.bg/na_put/2017/10/13/3058404_restavrirani_etaji_na_kolizeuma_predlagat_nevijdani/", "text": "Нови пространства в римския Колизеум, които предстои да бъдат отворени за широката публика, ще предоставят на посетителите нови невиждани гледни точки към самата сграда и към Вечния град. От 1 ноември отварят след реставрация петото и шестото ниво на Колизеума и свързващ коридор, който досега никога не е бил достъпен за туристите. Във времената на гладиаторските битки тук са били най-евтините места и са допускани само представителите на нисшите съсловия. Днес посетителите могат само да се радват на панорамата към Форума и Палатинския хълм, която се разкрива пред очите им, разказва репортерът на \"Асошиейтед прес\", допуснат на мястото преди официалното му откриване. Колизеумът приключва тригодишна реставрация, която да представи по-добре най-голямата забележителност на Рим. Построеният в края на първи век амфитеатър е бил използван за гладиаторски битки и други зрелища - възстановки, представления и екзекуции. Днес сградата привлича по 7 млн. посетители годишно и е най-известната забележителност на Италия. Заради изискванията за сигурност властите допускат в него едновременно не повече от 3000 души. Билетът за вход е 12 евро. ", "date": "2017.10.13", "title": "Реставрирани етажи на Колизеума предлагат невиждани гледки"}
{"url": "http://www.dnevnik.bg/politika/2017/10/13/3059109_korneliia_ninova_pak_neshto_ne_e_razbrala_niama/", "text": "Корнелия Нинова пак не е разбрала нещо. Флотилия на НАТО в Черно море няма. Нито има, нито ще дойде. Това заяви пред Би Ти Ви министърът на външните работи Екатерина Захариева. Коментарът ѝ дойде, след като преди два дни лидерът на БСП  Нинова поиска премиерът Бойко Борисов да бъде изслушан от парламента  заради информация, че НАТО задейства базирана в Румъния международна военна част в отговор на милитаризирането на Крим от Москва и засиленото руско присъствие в Черно море. Захариева уточни, че  Алиансът наистина обръща повече внимание на източния си фланг  в последните месеци. Това обаче не означавало, че се подготвят за военни маневри. Стоичков прекали Външният министър каза още, че доскорошният почетен консул на България в Испания Христо Стоичков е прекалил с изказването си към вицепремиера на страната Сорая Саенс де Сантамария след референдума за независимост в Каталуня. Той я обвини във франкизъм (следване на принципите на генерал Франсиско Франко – бел. ред.), след което тя го заплаши със съд. След това от външното министерство решиха  да прекратят мандата му като почетен консул.  Той заемаше поста от 2011 г., като обяви, че мандатът му е изтекъл миналата година. \"Мандат няма. Той каза, че от година и половина не живее там (в Испания – бел.ред.) и няма как в такъв случай да бъде почетен консул\", заяви Захариева. Тя подчерта, че референдумът за независимостта на Каталуня е незаконен и допълни, че \"кой знае как ще реагираме в България\", ако някоя област реши да се отдели от страната и почетен консул на друга държава подкрепи това действие.", "date": "2017.10.13", "title": "Корнелия Нинова пак нещо не е разбрала, няма флотилия на НАТО в Черно море, обяви Захариева"}
{"url": "http://www.dnevnik.bg/sport/2017/10/13/3059112_prezidentut_na_atletiko_se_nadiava_machut_s_barselona/", "text": "Президентът на \"Аткетико\" (Мадрид) Енрике Сересо се надява предстоящата среща с \"Барселона\" да не бъде политизирана. \"Смятам, че нашите привърженици са наясно, че политиката е едно, а футболният мач е друго\", каза той, цитиран от \"Марка\". По думите му преди двубоя ще се проведе традиционният обяд с президента на \"Барселона\" Хосеп Мария Бартомеу. Мачът е очакван с интерес заради класата на двата отбора. Той обаче идва в момент на политическо напрежение около  темата за независимостта на Каталуня  и противопоставянето с Мадрид. \"Атлетико\" приема водача в класирането в събота на новия си стадион \"Уанда метрополитано\". \"Барселона\" ни поиска 1000 билета, но успяхме да им дадем само 250, заради проблем с членовете. Искам мачът да се играе със същото спортсменство както винаги. Това в събота не е политическа минифестация\", каза Сересо. Президентът на \"дюшекчиите\" заяви, че не трябва да се забравя как публиката на \"Камп ноу\" е поздравила с аплодисменти \"Атлетико\" при шампионската титла преди няколко години.", "date": "2017.10.13", "title": "Президентът на \"Атлетико\" се надява мачът с \"Барселона\" да не се политизира"}
{"url": "http://www.dnevnik.bg/evropa/2017/10/13/3058679_djefri_saks_evropa_e_nai-dobroto_miasto_na_sveta/", "text": "България има чудесни учени и инженери, много умни хора и специалисти по високи технологии, но тя както и като цяло Европа не инвестира достатъчно в технологии, което пречи на развитието както на отделните страни, така и на целия континент. Това заяви пред журналисти в Брюксел икономистът Джефри Сакс. Той участва в конференцията, организирана от Партията на европейските социалисти, посветена на икономиката. Сакс, който в годините на прехода консултира повечето правителства в Източна Европа, посочи, че отдавна не е идвал в България и не следи отблизо ситуацията, но всички страни на Стария континент трябва да наблегнат на развитието на иновациите и технологиите, за да тласнат икономиката си напред. Национализмът не е отговорът за икономиката, той е просто реакция. Отговорът за икономиката е да се инвестира в изследвания и технологии. Така той отговори на въпрос на \"Дневник\" за това как спечелилите изборите в няколко държави националистически формации ще повлияят на икономиките. Наскоро финансовият министър на Германия Волфанг Шойбле стана поредният икономист, който предупреди, че светът може да се изправи пред нова криза заради нарастващите дългове. Пред \"Дневник\" Сакс коментира, че не може да се ангажира с подобна прогноза, тъй като не вижда конкретни сигнали за това. \"Но винаги трябва да сме чувствителни към рисковете\", предупреди той и допълни, че на капиталовите пазари в момента има твърде голям ентусиазъм. Европа страда заради войните на САЩ Пред участниците в конференцията икономистът коментира, че един от големите проблеми на Европа - притокът на бежанци, е в резултат на войните, водени от САЩ. ЦРУ подклажда тези войни, за които Европа плати висока цена, подчерта той. \"Спрете тези идиотски войни, тогава няма да има бежанци\", призова той. Оценката му е, че е абсолютно недопустимо САЩ да сменя политическите режими в други страни. Напомни, че тъкмо бежанската вълна е подхранила популярността на популистите в Европа. В същото време посочи, че в САЩ има надежда, че има кой да пази настоящият президент от опасни стъпки. За нещастие имаме за президент клиничен, патологичен случай. И това не е мое определение, а на водещи психолози, допълни той. Социалдемократите не печелят избори В речта си Сакс посочи, че Европа не трябва да изоставя социалдемокрацията, въпреки, че социалдемократите напоследък не печелят избори. Той припомни, че икономиките на континента са изградени на тези принципи, които включват високи данъци, с които се плащат социалните придобивки. Европа е най-доброто място в света, обяви той. Но все пак посочи, че има проблеми в работата на институциите й, има различни скорости на развитие и ситуацията се нуждае от точна диагноза, за да се вземат мерки. Според него трябва да се вземе пример от Северна Европа, където има развита социалдемокрация, която обаче работи ръка за ръка с иновациите. Там над 4 на сто от брутния вътрешен продукт се инвестира в развойни дейности. Според него в тази посока е проблем това, че за разлика от САЩ университетите в Европа не са центрове на развойна дейност. Където и да отиде човек в Европа, има чудесни университети, но те не са центрове за иновации. Отговорът на тази задача не е либерализацията на пазара, а достигането на конкурентоспособност на световно ниво. \"Европа се нуждае от технологична политика\", подчерта той. Не трябва да сме наивни и да заключим, че трябва да се разбие социалният модел в Европа. Социалните придобивки обаче трябва да отговарят на производителността, допълни той. Ерата на НАТО залязва Според икономиста Европа трябва да има своя външна политика, а не просто да бъде партньор на САЩ. Оценката му е, че ерата на НАТО залязва. Подчерта отново опасността, която може да дойде от действията на президента на САЩ. Европа ясно трябва да заяви позицията по всички въпроси, свързани с основните проблеми по света, които са потенциален източник на заплаха, смята Сакс. Според него един от възможните отговори на Европа на бежанската криза е като отдели пари за образованието в Африка и Близкия Изток, което ще подобри ситуацията за самите хора там, много от които търсят своето спасение в чужбина.", "date": "2017.10.13", "title": "Джефри Сакс: Европа е най-доброто място на света"}
{"url": "http://www.dnevnik.bg/sport/2017/10/13/3059116_grigor_dimitrov_otnovo_ne_uspia_da_prechupi_jelezniia/", "text": "Григор Димитров отново се опълчи на световния номер 1 Рафаел Надал, но не успя да пречупи железния испанец. Българският тенисист отстъпи с 4:6, 7:6 (4), 3:6 и отпадна в четвъртфиналите на турнира от сериите \"Мастърс\" в Шанхай. Димитров показа страхотен тенис, но не намери начин да пробие безупречната защита на лидера в световната ранглиста. Той записа трета загуба в третия си двубой с Надал през 2017 г. и общо десета в единадесетия сблъсък помежду им. Мачът им в Шанхай отново предложи много оспорвана и зрелищна битка. Двубоят продължи 153 минути, а 26-годишният българин и 31-годишният испанец зарадваха зрителите с впечатляващи разигравания и тенис от изключително високо ниво. Димитров показа характер и навакса изоставане от 0:3 в тайбрека на втората част, за да стигне до решителен трети сет. В него българинът имаше първата възможност за пробив, но не успя да се възползва и още в следващия гейм беше пробит. Надал затвърди предимството си и не го изпусна до края, за да стигне до 15-ата си поредна победа във всички турнири. Димитров показа агресивна и концентрирана игра, търсеше инициативата във всяка точка и подложи световния номер 1 под сериозен натиск. Носителят на 16 титли от Големия шлем обаче за пореден път демонстрира изумителната си защита, не даваше никакви лесни точки на българина и непрекъснато го караше да прави допълнителни удари.  В същото време Надал беше изключително солиден в своите сервис геймове. За целия мач той даде само две точки за пробив на Димитров и нито веднъж не загуби подаването си. Испанецът имаше шест възможности и реализира две от тях - една в първия и една в третия сет. Лидерът в световната ранглиста пласира шест аса, вкара 75% от първите си сервиси и спечели 70 от разиграните 95 точки в своите подавания. Той завърши със 75% успеваемост при първи сервис (53/71) и впечатляващите 71% при втори (17/24).  Димитров записа 13 аса и също вкара 75% от първите си сервиси. Когато успяваше да го направи, той беше много ефективен - 52 спечелени от 72 разиграни точки (72%). Вторите сервиси на българина обаче се оказаха ахилесовата му пета - 12 спечелени от 24 точки (50%). Димитров, който преди тази година не беше преминавал втория кръг в Шанхай, си тръгва от турнира със 150 хиляди долара от наградния фонд и 180 точки за световната ранглиста. Освен това той почти си гарантира дебютно участие във финалите на АТП в Лондон. Надал се класира за десетия си полуфинал от 16 турнира през 2017 г. С успеха срещу Димитров испанецът се изравни с Андре Агаси на шестото място във вечната класация по спечелени мачове - 870. Пред него са само Джон Макенроу (877), Гилермо Вияс (929), Иван Лендъл (1068), Роджър Федерер (1121) и Джими Конърс (1256). Финалистът от \"Уимбълдън\" преодоля четвъртфиналите след бърза победа над Алберт Рамос от Испания - 6:3, 6:4 за 81 минути.  Хронологията на мача (гейм по гейм)", "date": "2017.10.13", "title": "Григор Димитров отново не успя да пречупи железния Надал след зрелищен спектакъл"}
{"url": "http://www.dnevnik.bg/bulgaria/2017/10/13/3059136_bachkovskiiat_manastir_shte_ima_nova_kanalizaciia_a/", "text": "Мащабният ремонт на Бачковския манастир ще започне до дни и трябва да приключи до 15-и декември. Преди броени дни  правителството отпусна 310 хил. лв. за нуждите на манастира  и с тези пари ще се прокара нова канализация. Освен това трябва изцяло да се обнови дворът на светата обител, като той ще върне автентичния си вид, съобщава БНТ. Игуменът на Бачковския манастир архимандрит Симон обясни, че най-спешна е нуждата от нова канализация, която да отвежда дъждовната вода и да спре влагата в храма, заради която почти напълно бяха унищожени стенописите на помещението, където стои чудотворната икона на Света Богородица. До дни започва поставянето на канализационна система около храма. След това ще бъдат възстановени колоритните изображения. Градинката с фонтана в двора на манастира ще бъде премахната, тъй като също задържала влага, която отивала към храма. Според игумена тя е незаконна и я няма в първия архитектурен план на светата обител. Целият двор трябва да бъде преобразен в автентичния си вид от преди векове. \"Ще бъде с големи камъни, както е било навремето, за да може това да създаде удобство за инвалидите, които в момента ние наистина ги дискриминираме. Ще направим и една алея за тях, за да могат по достъпен начин да влизат в светата църква\", заяви архимандрит Симон. Целта на ремонта е да приключи до средата на декември, за да може догодина да започне и реставрацията на Светия олтар в храма. До края на следващата година ще бъде изцяло ремонтирано и новото крило на манастира, като там ще се подменят канализационната и отводнителната система. Ще се изгради и парно отопление.", "date": "2017.10.13", "title": "Бачковският манастир ще има нова канализация, а дворът му ще си върне автентичния вид"}
{"url": "http://www.dnevnik.bg/skorost/2017/10/13/3059069_lizing_s_vrushtane_na_avtomobila_ako_klientut_ne_e/", "text": "Тойота\" отбелязва 20 години от лансирането на първия си хибрид и това даде повод на вносителя на марката в България \"Тойота Балканс\" да представи на софийския автосалон нова програма за финансиране на покупката на подобни автомобили у нас. Тя се казва \"Удовлетворението е гарантирано\" и предвижда лизинг до 5 години с лихва от 2.82%. Освен това всеки клиент ползва шестмесечен гратисен период без никакво плащане. В края на периода, взетият хибрид може да бъде върнат, ако собственикът му не е доволен от него. В света към момента се движат 10 милиона хибриди \"Тойота\", като в България те са 1700. През миналата година \"Тойота Балканс\" са продали 500 хибрида. Очакванията са през тази една трета от всички сделки да са с подобни автомобили. На щанда на \"Тойота\" на автосалона може да се види пълната гама хибриди на марката, като се започне от компактния  \"Ярис\" , мине се през  \"Аурис\"  и  \"Приус\"  и се стигне до радващият се на огромно търсене компактен кросоувър  C-HR  и  RAV4 . Посетителите могат да научат подробности за \"Ярис\"  с новия атмосферен двигател , както и да видят най-актуалните версии на моделите  \"Айго\" ,  \"Корола\"  и  \"Авенсис\" На щанда на \"Тойота\" на автосалона българската си премиера направи новото поколение на \"Тойота Ленд Круизър\". Това е моделът на японците, които се продава на най-много пазари в света – над 190 и за 65 години е доказал качествата си като безкомпромисен всъдъдеход.", "date": "2017.10.13", "title": "Лизинг с връщане на автомобила, ако клиентът не е доволен, предлага \"Тойота\" за хибридите си"}
{"url": "http://www.dnevnik.bg/sport/2017/10/13/3059126_petima_igrachi_na_ekvador_sa_nakazani_za_narushavane/", "text": "Петима футболисти на еквадорския национален отбор са отстранени заради нарушаване на дисциплината преди  мача с Аржентина (1:3) . От местната федерация обявиха наказанието, но не посочиха кои са играчите, като разкриха само, че трима са от тях са играли в двубоя. Според медиите в страната санкционираните са Енер Валенсия, Джеферсон Орехуела, Роберт Арболеда, Габриел Кортес и Жоао Плата. Миналия петък вечерта те напуснали лагера на отбора и се прибрали в 2.20 ч. пред нощта, посочиха от федерацията. Мачът с Аржентина от квалификациите за световното беше във вторник и беше без значение за еквадорците. Срещата обаче беше ключова за небесносините. Победата с 3:1 след три гола на Лионел Меси позволи да Аржентина да се спаси от трудното положение и да се класира директно за Русия 2018. \"Най-удобно би било да скръстим ръце и да не направим нищо. Сега е моментът да обърнем страницата и да работим, защото бъдещето ще ни даде смисъл. Искам да имам спокойна съвест, че съм оставил добра основа за бъдещето\", каза президентът на еквадорската федерация Карлос Виясис.", "date": "2017.10.13", "title": "Петима играчи на Еквадор са наказани за нарушаване на режима преди мача с Аржентина"}
{"url": "http://www.dnevnik.bg/bulgaria/2017/10/13/3059146_menda_stoianova_obeshta_nad_2_mlrd_lv_poveche_za/", "text": "Председателят на бюджетната комисия в Народното събрание Менда Стоянова заяви пред БНТ, че през следващата година ще бъдат отпуснати над 2 млрд. лв. за три приоритетни сектора. Тя подчерта, че сериозното увеличение на разходната част на бюджета се дължи на ръста на икономиката, който е 3.9% за 2016 г. По думите ѝ само за увеличение на заплатите са предвидени около 740 млн. лв. Основният разход по това перо се дължи на ръста на минималната заплата, която трябва да стане от 460 на 510 лв. Други 330 млн. лв. ще отидат за повишаване на учителските заплати, което ще е с 15%. Именно образованието е единият от трите приоритетни сектора. Освен за възнаграждения, пари са предвидени и за качество на образованието. Ще се създават програми за по-качествено средно образование и ще се увеличат стипендиите за част от специалностите във висшите училища. За всичко това ще се отделят между 150 и 180 млн. лв. Сектор \"Сигурност\" ще има увеличение на разходите в размер на 600-700 млн. лв. От тях 100 млн. са за заплати в армията, а 55-60 млн. – за възнаграждения на полицаите. Близо половин милиард лева ще отидат за модернизация на базата. Социалната и здравната сфера ще се възползват от най-голям ръст на разходите, уточни Стоянова. Нейните изчисления показват, че за този сектор ще има над 1 млрд. лв. отгоре. Голяма част от тях ще бъдат за пенсии и социално подпомагане. \"Предвижда се увеличение на праговете, от които хората имат право на социално помощи, т.е ще се увеличи кръга на хората и ще компенсира ръста на доходите. Има и фокусиране на социалните помощи към онези, които имат реална нужда от тях, с което ще се повиши размерът им\", заяви Менда Стоянова. Тя подчерта, че всичко това няма да спре инфраструктурните проекти, като за тях държавата ще разчита основно на европейско финансиране, а не на бюджета.", "date": "2017.10.13", "title": "Менда Стоянова обеща над 2 млрд. лв. повече за заплати, пенсии, сигурност и здраве"}
{"url": "http://www.dnevnik.bg/evropa/zemedelie/2017/10/13/3059152_agrovedomstvoto_ochakva_da_se_suzdadat_pone_60_mestni/", "text": "До 2020 г., когато свършва настоящия програмен период, в България се очаква да функционират повече от 60 местни инициативни групи в селските райони чрез финансиране по програмата за развитие на селските райони и други фондове. Това става известно от изказване на заместник-министърът на земеделието Лозана Василева, която взе участие в международна конференция по подхода ЛИДЕР/ Водено от общностите местно развитие в Правец. По думите й значението на подхода на ниво ЕС става все по-голямо, а някои от моделите на финансиране, които се прилагат, вече са част от националните политики. \"През настоящия програмен период България се включи към държавите, които прилагат многофондово финансиране на стратегиите за водено от общностите местно развитие\", е съобщила още Лозанова. Така местните инициативни групи в страната могат да получават средства както от Европейския земеделски фонд за развитие на селските райони, така и от Европейския социален фонд, фонда за регионално развитие и фонда за морско дело и рибарство. Данните на агроведомството показват, че досега 19 от одобрените до момента 40 местни инициативни групи са включили в стратегиите си финансиране от повече от един фонд. Подходът ЛИДЕР се прилага в България от 10 години още с първата програма за развитие на селските райони, която стартира след влизането на страната в ЕС. В предходния програмен период до 2013 г. са изпълнени 35 стратегии за местно развитие като финансиране са получили около 1500 проекта. Данните на агроведомството сочат, че с тези стратегии са обхванати 25% от селските райони в България като населението е около 800 хил. души. На ниво ЕС инструментът ЛИДЕР функционира от 1991 г. като целта му е да се изготвят стратегии за развитие на местно ниво от местни участници. Мерките са насочени към местни инициативни групи, неправителствени организации, общини, физически и юридически лица в онези райони, където има действащи местни инициативни групи. По този начин се финансират индивидуални проекти, които създават и изпълняват местни партньори на регионално ниво и целят да решат конкретни проблеми в дадения регион. До 2007 г. подходът ЛИДЕР беше самостоятелен инструмент, но тогава бе взето решение на ниво ЕС той да се интегрира в програмите за развитие на селските райони като част от Общата селскостопанска политика. В новия период след 2013 г. вече може да бъде търсено финансиране и от други фондове. За България в периода между 2007 и 2013 г. бяха отделени 76.9 млн. евро по подхода ЛИДЕР. До 2020 г. сумата по този инструмент е около 130 млн. евро.", "date": "2017.10.13", "title": "Агроведомството очаква да се създадат поне 60 местни групи в селата с еврофинансиране"}
{"url": "http://www.dnevnik.bg/politika/2017/10/13/3059145_aktyorut_evgeni_budinov_i_obshtinskiiat_lider_na_gerb/", "text": "Двама нови депутата от ГЕРБ положиха клетва днес. Това са актьорът Евгени Будинов и общинският лидер на ГЕРБ в Бургас Иван Вълков. Те заеха местата на Антон Тодоров и Диана Йорданова. Тодоров подаде оставка след като  заплаши водещия на \"Нова\" Виктор Николаев , а Йорданова бе избрана за зам.-председател на Комисията за финансов надзор (КФН). Будинов живее в Банкя и е в листата на 25-ти многомандатен избирателен район (МИР). Той и колегата му Анатоли Лазаров бяха участници в спречкване с Волен Сидеров и Десислав Чуколов пред НАТФИЗ, което лидерът на \"Атака\" посочи като причина да нахлуе със съпартийци в сградата на Академията преди първия тур на местните избори през 2015 г. Актьор е в Малък градски театър \"Зад канала\". Вълков беше народен народен представител и председател на транспортната комисия в 41-ото и 42-ото Народно събрание. Той беше поставен на осмо място в листата в Бургас, но за него има 3984 преференциални бюлетини.", "date": "2017.10.13", "title": "Актьорът Евгени Будинов и общинският лидер на ГЕРБ в Бургас Иван Вълков вече са депутати"}
{"url": "http://www.dnevnik.bg/biznes/2017/10/13/3059160_godishnata_inflaciia_se_uskori_do_21/", "text": "Месечната инфлация през септември спрямо август е 0.2%, а годишната - 2.1%, съобщи Националният статистически институт. Храните и безалкохолните напитки поскъпват през месеца с 1.2%, образованието - с 1.5%, транспортът - с 1%, алкохолът и цигарите - с 0.1%, облеклото и обувките - също с 0.1%, а режийните разноски - с 0.7%. Цените на съобщителните услуги остават на равнището от миналия месец, развлечението и културата поевтиняват със 7 на сто, а в хотелите и ресторантите падат с 0.8%. От хранителните стоки по-съществено през месеца поскъпват месото от едър рогат добитък - с 3.5%, рибата - с 1.2%, пресните и киселите млека - съответно с 0.8 и 1.6%, сиренето - с 3.1%, кашкавалът - с 2.2%, яйцата - с 4.7%, млечните масла - със 7.1%. От нехранителните стоки с най-голям процент нарастват цените на газообразните и течните горива за битови нужди - съответно с 4.4 и 2.2%, дървата за отопление - с 3.1%, дизеловото гориво - с 2.1%, автомобилен бензин А95Н - с 1.5%, автомобилен бензин А98Н - с 1.6%, газът пропан-бутан за ЛТС - с 6.5%.", "date": "2017.10.13", "title": "Годишната инфлация се ускори до 2.1%"}
{"url": "http://www.dnevnik.bg/skorost/2017/10/13/3059140_ot_moto-pfoe_akcentirat_na_podobriavane_na_uslugata_i/", "text": "През тази и следващата година вносителя на марките \"Волво\", \"Форд\", \"Ленд Роувър\" и \"Ягуар\" \"Мото-Пфое\" ще работи за подобряване на качеството на услугата и откриване на нови обекти, беше съобщено на пресконференцията на компания в рамките на софийския автосалон. Беше припомнено, че компанията предлага интегриран подход, като не само продава автомобили, но има собствен лизинг, изкупува стари коли, предлага застраховки и автомобили под наем. Новостите на щанда на \"Форд\" включват  \"Форд Фиеста\" ,  \"Форд Фокус\" R.S  и компактният  \"Форд Ка+\" . При \"Ягуар\", броени дни след премиерата си във Франкфурт, в София дойде новият  \"Е-Рace\" . Със стартовата си цена от 65 000 лева, това е най-достъпният модел на британската марка в България. При \"Волво\" акцентът е върху новият кросоувър  ХС60 . При \"Ленд Роувър\" звездата е  \"Велар\" .", "date": "2017.10.13", "title": "От \"Мото-Пфое\" акцентират на подобряване на услугата и откриване на нови обекти"}
{"url": "http://www.dnevnik.bg/photos/2017/10/13/3059137_fotogaleriia_festival_na_svetlinite_v_praga/", "text": "Фестивалът за светлинното изкуство освети историческия център на Прага за пети път.", "date": "2017.10.13", "title": "Фотогалерия: Фестивал на светлините в Прага"}
{"url": "http://www.dnevnik.bg/razvlechenie/2017/10/13/3059171_harvi_uainstiin_e_razsledvan_za_iznasilvane/", "text": "След серията обвинения в сексуален тормоз и посегателство срещу Харви Уайнстийн, нюйоркската полиция обяви, че го разследва за възможно изнасилване, случило се през 2004 г., предаде \"Ройтерс\". Представители на продуцента отказаха коментар на информацията. По-рано той отрече да е оказвал физическо сексуално насилие върху жени. Полицейското разследване започва на базата на твърденията, изнесени \"Ню Йорк таймс\" и \"Ню Йоркър\". Над 20 жени обвиниха влиятелния холивудски продуцент в различни форми на тормоз, продължили през последните 3 десетилетия. Оказа се, че те са били и публична тайна в средите на Холивуд. Уайнстийн, който самостоятелно има 6 оскара, а чрез едноименната си компания - близо 80, бе уволнен от борда й и бързо загуби позициите си в шоубизнеса и сред политици като Хилари Клинтън и Барак Обама. Британската академия за филм и телевизия, която връчва наградите БАФТА, го изключи от редиците си. Предстои среща и на Американската кино и филмова академия, чийто виден член е той. , изключен от Британската академия за кино и телевизия, която връчва наградите БАФТА, а", "date": "2017.10.13", "title": "Харви Уайнстийн е разследван за изнасилване"}
{"url": "http://www.dnevnik.bg/sviat/2017/10/13/3059183_rumunski_ministri_podavat_ostavka_zaradi_obvineniia_v/", "text": "Управляващата в Румъния Социалдемократическа партия (СДП) одобри преструктурирането на правителството, предложено от премиера Михай Тудосе, предаде агенция \"Ройтерс\". Трима министри ще подадат оставка - вицепремиерът и министър на регионалното развитие Севил Шайдех, делегираният министър за еврофондовете Рована Плумб и министърът на транспорта Александру-Ръзван Кук. Високопоставени членове на партията ще се съберат отново, за да решат кой да заеме освободените постове, посочи лидерът на СДП Ливиу Драгня след шестчасово заседание на партийното ръководство. Разместването може би ще спечели на Тудосе авторитет пред Европейския съюз. Един от министрите, подаващи оставка, Севил Шайдех, е близка съратничка на лидера на социалдемократите  Ливиу Драгня . Тя бе и първото му  предложение за премиер , което обаче бе  отхвърлено от президента Клаус Йоханис . Драгня има силно влияние  върху партията, макар че самият той не можа да стане премиер, тъй като е осъждан. По-рано тази седмица Тудосе заяви, че обвиненията в корупция срещу Шайдех и Плумб му създават проблеми с Европейската комисия. \"Съществуват и реалност, и начинът, по който тя се възприема. Реалността е презумпцията за невинност, но възприемането в Брюксел е съвсем различно\", каза той. През септември антикорупционната прокуратура обвини, че разследва Шайде за злоупотреба с власт и поиска парламентът да разреши разследване срещу Плумб по същия случай.", "date": "2017.10.13", "title": "Румънски министри подават оставка заради обвинения в злоупотреба с власт"}
{"url": "http://www.dnevnik.bg/detski_dnevnik/2017/10/13/3048676_s_decata_v_pochivnite_dni_14_-_15_oktomvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота  - Къде отиват дядовците и бабите, когато остареят съвсем? Това децата могат да разберат от  новата книга на Здрава Каменова  \"Планетата на дядовците\". Малки и големи са поканени на премиерата на книгата от 11 часа в \"Студио 5\" (НДК, вход А3). Входът е свободен. Гостите ще чуят откъси от книгата, прочетени от актьорите Ангелина Славова, Константин Икономов и Моника Митева, а децата ще имат възможност да оцветят илюстрации от книжката заедно със самата художничка Ирина Василева, да се запознаят с писателката и да похапнат круши. - От 11.30 часа в театрална зала \"Хенд\" на бул. \"Руски\" 18 ще се състои премиерата на куклената постановка за деца \"12-те братя\" по руска народна приказка. Злата мащеха на Марушка иска да я погуби. За това я изпраща в гората, сред страшна зимна вихрушка. Там момичето среща годишните месеци. Какво ли ще направят те, щом опознаят доброто ѝ сърце...  ще се състои в подножието на природен парк \"Беласица\". Днес от 15.30 часа е тържественото откриване на площада пред читалище \"Яне Сандански\". Всяко населено място, разположено в полите на Беласица, ще се представи със своя шатра. В нея ще бъдат показани местни ястия, характерни занаятчийски и други продукти. Програмата включва фолклорен концерт, разходки по екопътеки и маршрути в планината, куклен театър, игри и забавления за малки и големи.  - Изложба на екзотични животни е подредена в сградата на Историческия музей. Посетителите ще имат възможност да видят на живо някои от най-опасните влечуги в света, сред които тайпан – змията с най-силната отрова в света, черната мамба, чиято дължина достига 3.5 м, 40-килограмова жълта анаконда, както и змията с най-дългите зъби (близо 5 см.) – отровницата. Включени са още зелени мамби, гърмящи змии, кобри, смоци, питони, игуани, крокодил, паяци, скорпиони и много други видове.  - Празник на тиквата се провежда в града под мотото  . В архитектурно-възрожденския комплекс \"Дандолови къщи\" децата ще могат да творят в ателието \"Тиквени цветни фантазии\", подготвено специално за празника от екипа на Историческия музей в Севлиево. Изложбите \"Тиквени фантазии\" и \"Тиква най-най-...\" ще са наредени във фоайето на общината, а деца ще представят спектакъла \"Приказка за тиквата . Ще има и танцова фиеста с музика и танци от цял свят. На 14-ти октомври, Деня на града, в центъра ще има специално обособени сцени и арт ателиета по фламенко, индийски и латино танци, зумба, въздушна йога, китайски занаяти, въртене на пой и др.  - Първият по рода си   ще се проведе в центъра на селото. От рано сутринта местните майстори ще изложат своята продукция на специални щандове, а като част от фестивалната програма посетителите ще имат възможността да наблюдават демонстрация на цялостния процес по изработката на една бъчва – от оформянето на суровия дървен материал до сглобяването на крайния продукт. Търкаляне, вдигане и събиране на бъчва са част от атракциите, подготвени от организаторите за посетителите на Бъчфеста. Български винопроизводители от различни райони на страната ще представят своя продукция, а за ценителите на добрата храна врачешките домакини ще приготвят традиционни кулинарни изкушения. Неделя  - Празник на тиквата се провежда в града под мотото  . В архитектурно-възрожденския комплекс \"Дандолови къщи\" децата ще могат да творят в ателието \"Тиквени цветни фантазии\", подготвено специално за празника от екипа на Историческия музей в Севлиево. Изложбите \"Тиквени фантазии\" и \"Тиква най-най-...\" ще са наредени във фоайето на общината, а деца ще представят спектакъла \"Приказка за тиквата . Ще има и танцова фиеста с музика и танци от цял свят. \"Тиквено парти\" ще се вихри в центъра на града, гостите ще имат възможност да опитат от тиквеника - рекордьор, приготвен от севлиевските ресторантьори. - От 11.30 часа в театрална зала \"Хенд\" на бул. \"Руски\" 18 ще се състои премиерата на куклената постановка за деца \"12-те братя\" по руска народна приказка. Злата мащеха на Марушка иска да я погуби. За това я изпраща в гората, сред страшна зимна вихрушка. Там момичето среща годишните месеци. Какво ли ще направят те, щом опознаят доброто ѝ сърце... - Изложба на екзотични животни е подредена в сградата на Историческия музей. Посетителите ще имат възможност да видят на живо някои от най-опасните влечуги в света, сред които тайпан – змията с най-силната отрова в света, черната мамба, чиято дължина достига 3.5 м, 40-килограмова жълта анаконда, както и змията с най-дългите зъби (близо 5 см.) – отровницата. Включени са още зелени мамби, гърмящи змии, кобри, смоци, питони, игуани, крокодил, паяци, скорпиони и много други видове.  ще се състои в подножието на природен парк \"Беласица\". Днес от 15.30 часа е тържественото откриване на площада пред читалище \"Яне Сандански\". Всяко населено място, разположено в полите на Беласица, ще се представи със своя шатра. В нея ще бъдат показани местни ястия, характерни занаятчийски и други продукти. Програмата включва фолклорен концерт, разходки по екопътеки и маршрути в планината, куклен театър, игри и забавления за малки и големи.", "date": "2017.10.13", "title": "С децата в почивните дни (14 - 15 октомври)"}
{"url": "http://www.dnevnik.bg/skorost/2017/10/13/3059193_tesla_izteglia_11_hil_visokoprohodimi_koli_zaradi/", "text": "Американската компания за електромобили \"Тесла\" (Tesla Inc.) изтегля от пазара 11 хил. спортни високопроходими автомобила \"Модел Екс\" (Model X SUV) заради възможни проблеми при сгъваемите задни седалки, които са били разкрити при вътрешна проверка за надеждност на превозното средство, съобщава БТА. Ограничителната мярка обхваща коли, които са произведени между 28 октомври 2016 г. и 16 август 2017 г. Според \"Тесла\" само около 3% от тези автомобили имат дефект. Компанията уточнява, че някои кабели в седалката може да са неправилно затегнати, което пречи лявата седалка да бъде заключена в изправено положение. Ако тя не бъде застопорена правилно, може да се наклони напред при катастрофа. Автомобилопроизводителят твърди, че до момента няма данни за наранявания, причинена от проблема. \"Тесла\" е започнала да информира клиентите за изтеглянето вчера. Собствениците могат да закарат автомобила си в търговско представителство за ремонт или да се свържат с мобилен сервиз на компанията.", "date": "2017.10.13", "title": "\"Тесла\" изтегля 11 хил. високопроходими коли заради проблем със задните седалки"}
{"url": "http://www.dnevnik.bg/politika/2017/10/13/3059198_dps_prizova_borisov_i_radev_za_deistviia_sreshtu/", "text": "Ден след като депутатът от \"Обединените патриоти\" Валентин Касабов нарече колегите си от ДПС \"дървеници\" и заплаши те да бъдат смачкани, ДПС и БСП осъдиха езика на омразата и отправянето на заплахи в парламента. В декларация от името на парламентарната група на ДПС Мустафа Карадайъ поиска премиерът Бойко Борисов да предприеме \"решителни действия\", а президентът Румен Радев - да изпълни мисията си като обединител на нацията. Социалистът Антон Кутев обяви, че Касабов трябва да напусне сам или да бъде отстранен от парламента. Карадайъ, който постоянно иска отстраняването на националистите от властта, обяви, че днес отговорността вече е на ГЕРБ. По повод заплахите, че ще бъдат смачкани, той припомни: \"И Тодор Живков искаше да ни смачка - не ни спряха нито дулата на автоматите, нито танковете по пътя към демокрацията\". Кутев определи изказването на Касабов като \"пореден срамен епизод\" в парламента и се обърна към ГЕРБ и \"Обединените патриоти\" с думите: \"Това се пише на гърба на всички вас. Как ще застанете зад това?\". Според БСП заплахите в парламента са недопустими, тъй като конституцията и смисъла на държавата се подлагат на обругаване. В отговор се изказа Юлиан Ангелов от \"Обединените патриоти\" и обяви, че се е разбрало, че БСП и ДПС много ги е страх. Той обясни как ДПС се интересуват само от облагите на властта, а БСП - години наред мачкали хората. \"Нито БСП, нито ДПС имат право да говорят за морал, докато му се извинят\", обяви Ангелов. ГЕРБ не взе отношение по темата. Обяснение поиска само Спас Гърневски, който чул как социалист в залата го нарекъл фашист. Гърневски обясни, че фашист е по-малко обидно от комунист.", "date": "2017.10.13", "title": "ДПС призова Борисов и Радев за действия срещу омразата и заплахите в парламента, БСП поиска оставката на депутат"}
{"url": "http://www.dnevnik.bg/kultura/2017/10/13/3054126_otkus_ot_zabraneni_istorii_ot_severna_koreia_na_bandi/", "text": "Чудили ли сте се някога как живеят хората в Северна Корея? Как понасят пълната липса на свобода и отчайващата бедност? Какво мислят и чувстват? Дали им е останала човечност, или страшната диктатура ги е превърнала в марионетки – хора без мисъл, без воля, без мечти... Книгата \"Забранени истории от Северна Корея\" ще ви даде отговор на тези въпроси. Това е първата белетристична творба на севернокорейски писател, тайно изнесена и издадена извън страната. Не е известно истинското име на автора, а само псевдонимът му – Банди (Светулката), за да не бъде разкрит, репресиран и дори екзекутиран. Книгата включва седем разказа, документални по характер, но толкова въздействащи и поетични, че могат да разтърсят човека изоснови. Казват, че в Северна Корея не се продават книги за любов­та, нито има песни за нея. И най-страшните репресии обаче не са успели да унищожат обичта в тази изстрадала земя. Настоящият сборник с разкази го доказва. Това са невероятни и ужасяващи истории, описващи реални събития през погледа на обикновени хора. В тях обаче са видни следите от човечност, стремежът към щастие и чувството за справедливост. В тази страшна действителност любовта пламти още по-ярко, смелостта е неподправена, а желанието за смисъл – още по-силно. Непоносимата реалност оголва докрай човешката същност, за да извади на показ най-тъмното и най-светлото лице на човека. Превод Огняна Иванова Вместо предисловие Онзи старец от Европа (с острата брада) твърдеше, че капитализмът е непрогледно царство на мрака, а комунизмът е свят на светлината. Аз, Банди – Светулката от така наречения Свят на светлината, предопределен да свети само в свят на мрак, осъждам пред всички на земята тази \"светлина\", която всъщност е бездънна тъма, черна като безлунна нощ в края на годината. Толкова близо – и толкова далече \"Ау!\" От Чонсук, стресната от звука на широко отваряща се врата, се изтръгна един-единствен вик и тя скочи на крака. Пелената на сина ѝ, която току-що беше махнала, се изплъзна от отпусналите се пръсти и шляпна на пода като мокър парцал. На вратата, изпълнил рамката, стоеше съпругът ѝ, когото не беше виждала от страшно дълго време. Но викът ѝ не изразяваше радост. Жената беше изумена и смаяна от драстичната промяна в него. Хлътнали страни, мръсни дрехи, раница, станала на дрипа, висяща безжизнено от едното рамо... Мъжът ѝ винаги слабоват и леко прегърбен, сега изглеждаше с двайсет години по-стар, отколкото преди не повече от двайсет дни. Ако не го познаваше, Чонсук щеше да каже, че е човек на средна възраст. Нима беше възможно някой да се промени коренно за толкова кратко време? Къде беше изчезнал мъжът, посещавал само за кратко семейния дом през последните две години? – Защо изглеждаш толкова шокирана? Тези думи сякаш развалиха някаква магия. Чонсук изтича и прегърна съпруга си. – Татко на Йонмин! О, жив си, ти си жив! О! – Стига, спри вече... Ще събудиш детето... Нашия син... – Знаеш ли от колко време те чакам? Знаеш ли? И Чонсук взе да удря с юмруци гръдта на мъжа си. – Не е трябвало да се безпокоиш. – А как си представяш да се справя с всичко това? Излезе през тая врата и едно \"довиждане\" не каза, да не говорим че тръгна без разрешително за пътуване. Сърдит. И пиян. Как да не очаквам най-лошото? – За онова, което стана тогава... Съжалявам. Истински съжалявам. – Ох, и аз какви ги говоря... Ами болестта на майка ти? Как е майка ти? – Майка ми... – Кажи, оправи ли се? Да не би... – Не, съвсем не. Всъщност не зная. Не стигнах до нея, за да я видя. – Какво?! – Дори къщата не зърнах. – Къде тогава беше през цялото това време? – Моля те! Нека първо изпия чаша студена вода! Съпругът на Чонсук с изненадваща сила дръпна ципа на якето си, който изскърца в знак на протест. Пресъхналото му гърло конвулсивно се свиваше, като че искаше да преглътне нещо. Чонсук бързо му сипа чаша вода, която той изпи на един дъх. Върна ѝ чашата и се свлече на пода, сякаш колабираше, а погледът му се спря на техния син. – Само колко е пораснал нашият Йонмин... Чонсук се намръщи, стресната от нотката на апатия и умора в гласа на съпруга ѝ; приличаше на човек, чиито сили са били изсмукани от дълга болест. Помисли си, че сигурно е изтощен. И кога ли беше ял за последен път? – Остани с Йонмин да си починеш, а аз ще ида да приготвя нещо за ядене – рече тя ведро. Отиде в кухнята и взе да мие ориз, после се спря и извика: – Искаш ли първо да си измиеш лицето? Мога да ти стопля вода. Не се чу отговор. Като надникна от кухненската врата, Чонсук с голяма изненада видя, че мъжът ѝ е заспал дълбоко. С отворена уста и бледо, изпито лице, той приличаше повече на труп, отколкото на жив човек. На пуловера му изскочи въшка и тръгна по панталоните му – бяла на фона на грубия черен плат. Чонсук се хвърли да я хване и да я смачка; видяното я накара да потрепери от отвращение и очите ѝ отново се изпълниха със сълзи. Какво бяха направили със съпруга ѝ – мил и сговорчив, въпреки високия си ръст, та се беше завърнал в такова състояние? През следващите три дни мъжът ѝ спа като пребит – очевидно поболял се от изтощение. Едва на четвъртия ден възстанови силите си дотам, че да ѝ разкаже с подробности какво му се беше случило. Майка му, облечена в бяло, стои на хълма над родното му село, а синята река в ниското просветва. Ала нали е болна – как така е успяла да излезе от къщи? Лодкарят усърдно гребе и се чува ритмично проскърцване, но на Мьончол му се струва, че гледа забавени кадри. – Баща на Йонмин! Майка му тичешком стига до речния бряг, разперила ръце да прегърне сина си, сякаш не иска да забави дори с миг момента на тяхната среща. Със същото нетърпение Мьончол се втурва напред още преди лодката да е опряла в пристана – препъва се и скача от едната ѝ страна надолу с главата. Само колко е дълбоко дори близко до брега... И точно когато тази мисъл се върти в главата му, той бързо потъва и се скрива от очите – надолу и все по-надолу, в речните дълбини. Мята се и удря с ръце и крака, при което главата му се показва на повърхността, но за негов ужас бързото течение вече го е отнесло към средата на реката! – Мьончол! Той едва различава майка си, която тича по брега, а лицето ѝ сега е бяло като дрехите ѝ. – Майко, майко! – вика я той и със сила, родена от отчаянието, върти ръцете си като крила на вятърна мелница, за да се приближи до нея. Една ръка здраво хвана Мьончол за рамото и предпазливо го разтърси. – Да? Какво? Когато сънят избледня, Мьончол отвори очи. Кой беше този млад мъж, който се взираше в него, и защо изглеждаше толкова притеснен? Съзнанието му постепенно се избистри и се фокусира върху потракването от колелата на влака по релсите. Свит на мястото си в ъгъла на вагона, Мьончол веднага се изправи. Вероятно наистина беше късно през нощта, защото дори хората, натъпкани в коридорите на влака, клечаха потънали в сън, опрели глави на скутовете си. – Най-после се събуди! – Младият мъж не повиши глас, но облекчението му ясно се усещаше. – Не бързай. Внимателно помисли, преди да направиш каквото и да е. Нямаш разрешително за пътуване, нямаш и билет. Да знаеш, че беше пиян. Ефектът от тези думи върху Мьончол беше като поливане със студена вода. Сега той вече напълно осъзнаваше къде се намира, и поредицата събития, довели до това опасно положение, минаха през съзнанието му като движеща се панорама. В чакалнята на Втори отдел цареше гъста тишина. Задушливата атмосфера се дължеше не само на големия брой хора, натъпкани в малката стая и чакащи своя ред със затаен дъх, не само на потискащата горещина от слънцето в разгара на лятото, сипеща се по улиците навън. Идваше и от всички наредби, наречени \"Правила за пътуване\" – толкова много, че по стените почти не се виждаше празно място, и от кресливите изрази в тях: \"глоба\", \"принудителен труд\", \"налагане на наказания\". И накрая, идваше от два гласа откъм гишето със стъклена преграда, което имаше отвор най-долу, като на билетна каса; гласовете край стъклото отекваха високо, като единият от тях умолително трепереше. Дали една подадена молба биваше одобрена, или получаваше отказ – това беше въпрос от жизненоважно значение за всички присъстващи. Като оставим настрани размяната на реплики между просителя и упълномощения да издава разрешенията, въздухът беше тежък като на гробище и не го нарушаваше дори изкашляне. Хората бяха напълно наясно, че едва една от десет молби бива удовлетворявана, така че всеки път, когато някой се отдръпваше от гишето, стиснал в ръка малкия пропуск за пътуване, усмихнат и кланящ се с благодарност, през стаята – като вятър в листата на дърво – преминаваше тиха въздишка на разочарование. Мьончол чака повече от четирийсет минути, преди да му дойде редът и да стигне до гишето. – Казвай, другарю! – подкани го служителят, вперил в него изпъкналите си очи. Беше мъж на средна възраст, с тясно чело, масивна челюст и кожа на сиви петна, както изглеждат жабите наесен, сякаш кацнал на един висок стол като съдия от династията Корьо, така че дори върлинестият Мьончол трябваше да вдигне нагоре глава, та да гледа своя събеседник в очите. – По какъв въпрос идваш? – сопна се мъжът и повиши глас, сякаш подразнен, че въпросителният му поглед не е бил достатъчен. При вида на агресивното му поведение Мьончол онемя. С него това винаги се случваше – появеше ли се нещо притеснително или объркващо, думите, които искаше да каже, просто оставаха да се блъскат в гърдите му. И може би понеже имаше да каже толкова много, те се натрупаха и запушиха като тапа устата му. А в момента имаше толкова неща за казване – че току-що е пристигнала телеграма, която гласи: \"Положението на майка е критично\"; че получава такова съобщение за трети път в течение на месец; че на всяка подадена молба за пътуване досега му е било отказвано; че ако и днес решението е същото, това може да означава, че повече няма да види майка си, поне в този живот! Уплашен от изпъкналите очи обаче, Мьончол успя само да смотолеви \"Аз... това...\", приглади телеграмата, която стискаше в потната си ръка, и внимателно я промуши през отвора на прозорчето. – Какво е това? – Това е телеграма. – Да не мислиш, че виждам телеграма за първи път? Защо си ми я донесъл? Няма ли твоята служба отговорник по разрешителните за пътуване? – Има и аз се обърнах най-напред към него, обаче получих отказ... – И какво? Помисли си, че можеш да дойдеш тук и да получиш разрешително на молба, която е била отхвърлена?! – Просто това е вече третата... – Мьончол извади още две телеграми от джоба на палтото си – омачкани и изцапани, явно от доста време у него. – Моля ви да вземете предвид положението ми. Аз съм първото дете на майка ми и единственият ѝ син. На село остана само по-малката ми сестра, а тя живее при родителите на съпруга си... – Достатъчно! – трите телеграми бяха бутнати обратно през отвора с жест, с който служителят се освобождаваше от тях. – Имаме нареждане отгоре всички пътувания до тази област да бъдат прекратени. Там се подготвя мероприятие от първа степен – знаеш какво значи това, нали? Именно, не с друг, а със скъпия ни вожд. Питам се защо ли споделям секретна информация с един прост миньор?! – И така да е, когато вашата майка ви е раждала... – Стига! Ако искаш да се пазариш, иди на пазара! Това е Втори отдел, не някоя улична сергия! Изпъкналите очи на мъжа заплашваха да изскочат от орбитите. Дълбоко от гърдите на Мьончол се изтръгна въздишка на поражение, сякаш някой духна нещо, което гори. Втори отдел се намираше в Министерството на икономиката, но всъщност беше подразделение на Държавна сигурност. Служителите му имаха пагон, но се обличаха с цивилни дрехи – всички бяха наясно с това. Защо тогава този мъж изпитваше нужда да парадира с властта си и да ругае, че му губят времето? Като се постара да изглежда почтителен, както се очакваше, Мьончол се отдръпна от бленуваното място на гишето. В мислите си виждаше своята майка такава, каквато сигурно изглеждаше сега: лежи болна и само сестра му се грижи за нея. Видя и малката си сестра, която по стечение на обстоятелствата сега всъщност трябваше да бъде в дома на съпруга си, но се ослушва час по час за стъпките на брат си. Горката му овдовяла майка, която не познаваше друг живот освен работата на полето и се превърна в развалина, докато отглеждаше сам-сама децата си... Първоначално Мьончол беше решил да се върне в родното си село след приключване на военната служба. Мислеше да работи редом с майка си, с надеждата поне малко да облекчи живота ѝ, преди да дойде времето тя да кандидатства за пенсия по старост. Разбира се, освен това налице беше и младата жена, но тя щеше да го почака, така се бяха разбрали. Дори след като се уволни и взводът му бе пратен в мините Комдок, той не беше в състояние да се откаже от мечтата си. Какво ли не опита, за да се измъкне от мините и да се прибере при майка си! Стиска се и спести пари да подкупи местния партиен секретар, поправи подовото отопление на бригадира, за да го умилостиви, накара приятел, работещ в болницата, да фалшифицира писмо, че майка му има тежко заболяване. Не и не, правилата на обществения строй оставаха строги и без изменения, както винаги – не поддаваха и сантиметър там, където на Мьончол се искаше да извърви миля. Накрая той остана без друг избор освен този – да извика жената, за която възнамеряваше да се ожени (поне това не беше забранено) и да се откаже от майка си. Времето минаваше, както си му е редът. Мьончол стана баща, а майка му най-после стигна години за пенсия. Оставаше само да се приключи и със следващата реколта, а после Мьончол щеше да уреди идването ѝ, за да живее с него и съпругата му. Най-накрая тя щеше да бъде със сина си, както и с внук си, когото не беше виждала! С тази кулминация, когато всичките му мечти вече бяха мъчително близо, нима можеше да предположи, че всичко ще се сгромоляса?", "date": "2017.10.13", "title": "Откъс от \"Забранени истории от Северна Корея\" на Банди"}
{"url": "http://www.dnevnik.bg/sviat/2017/10/13/3059207_trump_nominira_ekspert_po_kibersigurnost_za_ministur/", "text": "Президентът на САЩ Доналд Тръмп номинира Кирстен Нилсен за министър на вътрешната сигурност, след като през лятото предшественикът ѝ Джон Кели пое администрацията на Белия дом. 45-годишната Нилсен е експерт по киберсигурност и отдавна работи в областта на националната сигурност, като е заемала постове в администрацията, отговаряща за безопасността на транспорта, и е била част от Съвета за национална сигурност на президента Джонрдж У. Буш. Докато Кели оглавяваше министерството, тя ръководеше администрацията му, а след като той бе преместен в Белия дом, тя стана негов заместник. Връщането ѝ в министерството е поредното разместване на постовете в екипа на президента, след като редица негови министри и служители напуснаха, бяха уволнени или смениха областта си на дейност, откакто той влезе в Белия дом преди по-малко от година. Според агенция \"Ройтерс\", в последните седмици, Нилсен се е грижела за достъпа до Тръмп, като е раздразнила някои служители, чиято комуникация с президента е била ограничена. Новото ѝ назначение ще позволи на Тръмп и Кели да следят отблизо случващото се там, а ограниченията в Белия дом може би ще бъдат облекчени. Киберсигурността е един от основните ресори на ведомството, а напоследък то е особено ангажирано с възстановяването на Пуерто Рико, Тексас и Флорида след поредица унищожителни бури и на Калифорния след горските пожари.", "date": "2017.10.13", "title": "Тръмп номинира експерт по киберсигурност за министър на националната сигурност"}
{"url": "http://www.dnevnik.bg/bulgaria/2017/10/13/3058952_pravozashtitnicite_kato_vrediteli/", "text": "Една от особеностите на автократичните режими и на тоталитарните манталитети е прехвърлянето на собствените провали и безобразия върху другите. Сталин прехвърли провалите в селскостопанска си политика върху кулаците; Хитлер демонизира евреите, за да оправдае нацисткия геноцид над тях; комунистическата власт в България реши, че българските турци са \"пета колона\" на Турция, за да оправдае насилията и посегателствата над тяхната етническа и религиозна идентичност. Част от днешните управляващи е на път да прехвърли своя провал да представи адекватна кандидатура за преместването от Лондон в София на Европейската агенция за лекарствата (ЕМА) върху неправителствените организации, които подкрепиха притесненията на нейните ЛГБТИ служители, че ако това наистина стане, те биха се изправили пред сериозни трудности. Тези трудности обхващат дискриминационното законодателство и практики, както и негативните обществени нагласи, нерядко водещи до насилия и тормоз над тези хора, чието положение и права през последните години отбелязаха значителен прогрес в напредналите общества на Западна Европа и Северна Америка, но не и в нашия регион. При това писмото до няколко представители на Европейския съюз и до българския министър-председател, което тези организации написаха и огласиха, в никакъв случай не се обявява против евентуалното преместване на ЕМА в София. Напротив, в края то призовава към сформиране на работна група с участието на организациите на ЛГБТИ и предприемане на незабавни мерки за преодоляване на пречките пред домакинството на европейски агенции на териториите на Република България. В отговор, срещу Българския хелзинкски комитет /БХК/, който бе само една от подписалите писмото организации, селективно се започна яростна очернителска кампания, водена от министри, депутати от мнозинството и проправителствени медии, в това число някои от основните телевизии. Подписалите писмото бяха обвинени в накърняване на българския национален интерес, в злепоставяне на българската държава и общество, в причиняване на икономически загуби за страната. Те бяха наречени ни повече, ни по-малко \"майкопродавци\" (с неколкократни отпратки към Ботев) не от кой да е, а от заместник министър-председателя Красимир Каракачанов в сутрешното телевизионно предаване на телевизия Би Ти Ви. На 5 октомври 2017 г. телевизия СКАТ направи специално едночасово дискусионно студио за \"арогантните антибългари\" от БХК. На предложения за одобрение или отхвърляне въпрос \"Одобрявате ли дейността на т. нар. БХК\" в края на предаването 91% от зрителите бяха отговорили с \"не\" и само 9% – с \"да\". \"Дискусионното студио\" се състоя със само един дискутант – депутат от Обединените патриоти. В подобен формат, без участие на опонент, бяха и гастролите на другите депутати и министри в телевизионния и радио ефир, както и на страниците на печатните и интернет медии. Подобни кампании разбира се не са новост в българската публичност. Заинтересувани политически и обществени кръгове в миналото са използвали нееднократно за пропагандни рупори несвободни български медии за стигматизиране на етнически малцинства, \"радикални ислямисти\", \"секти\", мигранти и дори на съседни държави. , а от друга – липсата на съпротива в българското общество към флагрантни прояви на съвременния неототалитаризъм. На 2 октомври 2017 г. двама проправителствени депутати от Обединените патриоти – Ангел Джамбазки и Александър Сиди – сезираха главния прокурор по повод писмото на неправителствените организации, което те кой знае защо приписаха еднолично на председателя на БХК. В него те заявиха, че \"чрез това писмо Красимир Кънев, като председател на организацията директно работи против интересите на Република България, което кореспондира със специалния наказателен състав за престъпления против държавата и по-точно чл. 107 от НК\". Съответно, те призоваха главния прокурор \"ако се потвърдят данните, че гореспоменатата организация извършва дейност срещу Републиката и нейните интереси, Прокуратурата на Република България да образува досъдебно производство срещу нея\". Член 107 от Наказателния кодекс предвижда наказателна отговорност за \"вредителство\". Така нареченото \"изпълнително деяние\" на вредителството, т.е. това, което деецът трябва да е извършил, за да се подведе под наказателна отговорност, включва \"разстройване или подравяне на промишлеността, транспорта, селското стопанство, паричната и кредитната система, други стопански отрасли или отделни стопански предприятия\" с цел \"да отслаби властта или да ѝ създаде затруднения\". Това трябва да е станало чрез използване на държавни учреждения, стопански предприятия или обществени организации, като се възпрепятства тяхната дейност, или като не се изпълняват възложените важни стопански задачи. Трудно е да се разбере какво общо има това с писмото на въпросните неправителствени организации. Важно е обаче да се отбележи пределно общия характер на понятията \"разстройва\", \"подравя\", \"отслабва властта\" и \"създава затруднения\", които могат да се запълнят с каквото ви е угодно. Но още по-важен за вредителството е умисълът. Според комунистическата наказателноправна доктрина, където това престъпление възниква, за него трябва да има контрареволюционен умисъл, тоест обвиняемият трябва да иска да се отслаби комунистическата власт и да се възстанови капитализма. Комунистическото право съзираше обществена опасност във всякакви действия, целящи отслабване на властта. Състав с подобна формулировка е въведен в сталинисткия Наказателен кодекс от 1926 г. в чл. 58-7, макар че престъплението там формално не се нарича вредителство. В комунистическата пропаганда обаче за вредителство масово се говори още от времето на Ленин. Като термин в Наказателния кодекс на Руската съветска федеративна социалистическа република (РСФСР) (чл. 69) вредителството влиза през 1960 г. Съставът в действащия български Наказателен кодекс е същият като този в чл. 69 на НК на РСФСР, само словоредът е променен. Член 58-7 е сред тези, които са прилагани най-масово по време на сталинистките репресии както в мирно, така и във военно време, по-масово от съставите за измяна, шпионаж, диверсия, предателство, антисъветска агитация и пропаганда и пр. Поради това вредителството до такава степен стана омразно и дискредитирано в очите на руснаците, че те го махнаха от наказателния си кодекс през 1992 г., тоест, още преди да се приеме новия наказателен кодекс на Русия през 1996 г. В настоящия кодекс на Руската Федерация такова престъпление няма. През 90-те години парламентарната фракция на тамошната комунистическа партия направи няколко опита да го върне обратно, но всички те бяха неуспешни. То не съществува и в наказателните системи на нито една друга източноевропейска държава. Няма го и в наказателните кодекси на страните от Централна Азия, които бяха бивши съветски републики. В западноевропейските наказателни закони, разбира се, то никога не е било въвеждано. В проекта за нов Наказателен кодекс, който бе довършен по време на правителството на Пламен Орешарски, но който в края на краищата не бе внесен за разглеждане в парламента, такова престъпление също няма. Ето такова престъпление привидяха двамата законотворци от Обединените патриоти в писмото на четирите неправителствени организации в подкрепа на тревогите на ЛГБТИ служителите на Европейската агенция за лекарствата. Проблемът на българската публичност обаче не е в това, че са го привидели. Те имат своето право, независимо от тяхната правна грамотност и политически нагласи, както да се изразят, така и да сезират главния прокурор. Проблемът е, че на страниците на четени сайтове, в сутрешните и вечерните студия на основни медии, в които те гастролираха нееднократно, ги взеха насериозно. Проблемът е, че никой не привидя в тях това, което трябваше да привиди в една демократична публичност – изблик на поредното желание за стигматизиране на уязвимите и на не толкова уязвимите сред нас с методите на тоталитарната репресия.", "date": "2017.10.13", "title": "Правозащитниците като \"вредители\""}
{"url": "http://www.dnevnik.bg/bulgaria/2017/10/13/3059190_plashtaneto_na_taksata_smet_spored_kolichestvoto/", "text": "Новият начин за изчисляване на таксата смет на принципа \"замърсителят плаща\" ще започне да се прилага от началото на 2020 г., а не година по-рано, както се очакваше. Това реши парламентарната бюджетна комисия вчера при приемането на промени в Закона за местните данъци и такси на второ четене, информира вестник \"Сега\". Отлагането е по искане на общините, за да имат време да се подготвят. Предвижда се до 31 март 2019 г. всеки ползвател на жилищен имот (собственик, наемател или просто обитател) да декларира пред съответната община, че го обитава. Така общините ще знаят къде колко човека живеят и на тази основа ще определят как ще контролират какво количество боклук е изхвърлило домакинството - чрез торби, които гражданите предварително ще купуват или според броя съдове за смет, които ще им бъдат предоставени. Депутатите от комисията решиха, че отговорност за декларирането на броя на обитателите ще трябва да носят домоуправителите. Те предвидиха глоба до 1000 лв. за тях, ако не подават всяка година справки към общината или данните в тях са неверни.", "date": "2017.10.13", "title": "Плащането на таксата смет според количеството боклук се отлага с година"}
{"url": "http://www.dnevnik.bg/zdrave/2017/10/13/3059213_frenski_ucheni_otkriha_koi_sa_nai-chesto_izpolzvanite/", "text": "Думата \"не\" и ругатни преобладават в \"речника\" на хората, които говорят насън. Освен това мъжете бълнуват много по-често и използват повече нецензурни изрази от жените. Това са установили френски учени в изследване, което изданието \"The Times\" нарича най-голямото в тази област досега. Учените следили живота на над 200 доброволци, които често говорят насън и установили, че през нощта тези хора изричат псувни 800 пъти повече, отколкото през деня докато са будни. Най-много възкликвали \"putain\" - френският еквивалент на американското \"fuck\" или българското \"мамка му\". Двете неща имат пряка връзка - това, че през деня участниците в експеримента по-скоро се въздържат да ругаят натрупва напрежение, което после не им дава покой в съня, смятат изследователите. Бълнуването или сомнилоквия е вид парасомния - разстройство на съня, също като сумнамбулството или кошмарите. Обикновено е свързано с натоварване на нервната система, което в съвремието е тясно обвързано с използването на технологии и кофеин преди лягане. Но по-дълбока връзка има с отношението на хората към самите себе си - насън говорят предимно перфекционисти, които в ежедневието си са строги и въздържани и рядко казват това, което мислят или им се иска. Всичко премълчано се излива в съня им, пояснява специалист по темата пред \"Гардиън\". Страхът, че насън можеш да изречеш някоя дълбока тъмна тайна или да се издадеш за нещо, което криеш, не е съвсем неоснователен, но това се случва много по-рядко от другото - ругане и изстрелване на случайни комбинации от думи. Статистика по въпроса какво говорят хората насън вече се събира и от различни мобилни приложения за следене и записване на звук по време на съня, които съобщават за много смешни случаи - например на жена, възкликнала \"анус, какво е това?\", или друга, която без никакъв контекст прошепнала просто \"Джуди Денч\". Според учените какво се говори насън не е толкова показателно, колкото изобщо факта, че се говори насън. Бълнуването възниква в етапа от съня, в който мозъкът е много дезориентиран преди да потъне в дълбок сън, така че говоренето не е свързано със сънуване, а все още с отзвука и тревогите от случилото се през деня, поясняват те. Възниква често при децата и с порастването в общия случай спира, но при някои може да се наследи генетично, а при други да се отключи от тревожност и стрес. Това означава, че ако при възрастен човек говоренето насън е често и агресивно, то той има постоянна тревога, която трябва да реши в будния живот, подсказват специалистите.", "date": "2017.10.13", "title": "Френски учени откриха кои са най-често използваните думи в говоренето насън и защо"}
{"url": "http://www.dnevnik.bg/citat_na_deniia/2017/10/13/3059196_citat_na_denia_vse_po-goliam_problem_pri_onlain/", "text": "Стандартният модел за всеки измамник е да влиза в роли и да създава фалшиво доверие... Реалният проблем е, че не е нужно толкова дълго да \"обработиш\" някого, за да го заблудиш\" - това казва в интервю за днешния брой на вестник \"Стандарт\" координаторът на Центъра за безопасен интернет Георги Апостолов в коментар за  случая \"Александър Николов\"  - интернет измама с поне 40 жертви. Апостолов уточнява, че в казуса \"Александър Николов\" фалшивото доверие у пострадалите е градено с години, което не е типичен случай. По думите му времето,п в което престъпниците преминават към действие все повече намалява и това е голям проблем: \"Примерът е с намаляването на времето, за което примерно един педофил \"обработва\" едно дете така че то да му изпрати разголена снимка или видеоклип, който да е дискредитиращ, за да мине към изнудване. Ако това отнемаше седмици преди години, след това минахме на дни, сега сме под един час, даже в някои случаи за 20 минути цялата операция приключва\". Рисковете при онлайн общуването по възраст Георги Апостолов обобщава най-големите опасности сред различните по възраст групи потребители така:  най-голямата опасност са т.нар. фишинг сайтове - фалшив дубликат на сайт на банка, финансова институция, онлайн магазин, където ти си подведен през линк към този сайт, получен през електронна поща или през лично съобщение във \"Фейсбук\". Въвеждаш паролата, след което съответно измамникът има пълен достъп до твоята сметка.  най-опасният и най-често срещан риск е онлайн тормозът. Често това е продължаване на тормоза в реалния живот и включва създаване на фалшиви страници, обиди от тяхно име към техни приятели, така че да ги скарат.  най-голямата заплаха, макар и не толкова често срещана, е контактът с педофил, който подвежда децата, че е на приблизително тяхната възраст, доста скоростно преминава на сексуални теми, подвежда ги да извършат някакво сексуално действие, което да заснеме, след което започва изнудване за извеждане за реална сексуално злоупотреба.", "date": "2017.10.13", "title": "Цитат на деня: Все по-голям проблем при онлайн злоупотребите е краткото време за \"обработване\" на жертвата"}
{"url": "http://www.dnevnik.bg/biznes/2017/10/13/3059238_azerbaidjanskite_aviolinii_shte_letiat_mejdu_baku_i/", "text": "Националната авиокомпания на Азербайджан ще организира преки полети между Баку и София, съобщи президентът на Азербайджан Илхам Алиев пред български медии в рамките на посещението на българския му колега Румен Радев в Баку, предаде БТА. Радев допълни, че това съвпада с българското председателство на ЕС и че България потвърждава подкрепата си към Азербайджан за новото всеобхватно споразумение с ЕС.  Местната нискотарифна авиокомпания \"Бута\" (Buta Airways) също обяви, че пуска директни полети между двете столици. Маршрутът ще започне да се изпълнява от 16 януари, а цените в посока ще започват от 29 евро. Полетите ще се извършват един път седмично. Според Алиев е важно да се подобри сътрудничеството между двете страни в областта на енергетиката. Той припомни, че България е част от Южния газов коридор - проект на седем държави на стойност 40 млрд. долара и чрез него България ще получава природен газ от азербайджанското находище Шах Дениз. Сред другите сфери на сътрудничество той открои селското стопанство и образованието. Румен Радев увери, че България може да отговори на интереса на Азербайджан за развитие на селското стопанство, на внедряването на нови технологии, особено в преработващата промишленост. \"Енергетиката е областта, която ще ни свързва за много години напред и ние потвърдихме подкрепата си за Южния газов коридор\", заяви българският президент. По думите му този проект ще даде реален шанс за диверсификация на доставките в Южна и Централна Европа.", "date": "2017.10.13", "title": "Азербайджанските авиолинии ще летят между Баку и София от 1 януари"}
{"url": "http://www.dnevnik.bg/skorost/2017/10/13/3059159_folksvagen_pokazva_v_sofiia_purvite_avtomobili_ot/", "text": "Фолксваген\" избра автомобилния салон в София, за да представи автомобилите от първата вълна на новата си ера. Промяната за концерна върви в посока дигитализация и електрификация. Две са перлите в експозицията на \"Фолксваген\" на автосалона. Първата е новото  \"Поло\" , в което водачът и пасажерите се чувстват като в \"Голф\". Автомобилът може да се поръча с двигатели с мощности между 75 и 200 конски сили, като за първи път колата има и фабрична версия на метан. Минималната лизингова вноска за модела е 199 лева. \"Поло\" се предлага и с услугата \"Фолксваген кънект\", която позволява през смартфон да се провери състоянието на автомобила във всеки един момент. Компактният кросоувър  \"Т-Рок\"  е другата звезда при \"Фолксваген\". Моделът се позиционира между \"Голф\" и \"Поло\" и от компанията се надяват с него да достигна до нови клиентски групи. Другите новости при \"Фолксваген\" включват седемместната версия на \"Тигуан\" - \"Олспейс\". Електрификацията в гамата е представена с новия електрически \"Голф\" с 300 км пробег и зареждащият се от контакта хибрид \"Пасат\" GTE. На щанда на \"Порше БГ\" могат да се видят също \"Голф\" R с 310 конски сили. Лекотоварните автомобили \"Фолксваген\" са представени от кемпера \"Калифорния\", който предлага възможност за нощувка на до четирима души. На борда на компактното жилище има дори кухненска ниша с хладилник, котлон и маса. \"Фолксваген Кадди Олтрак\" пък е готова за преходи извън пътя версия на познатия лекотоварен автомобил.", "date": "2017.10.13", "title": "\"Фолксваген\" показва в София първите автомобили от новата си ера"}
{"url": "http://www.dnevnik.bg/razvlechenie/2017/10/13/3059222_novi_obvineniia_v_iznasilvane_sreshtu_uainstiin/", "text": "Генералният директор на киностудиото на интернет гиганта \"Амазон\" Рой Прайс е отстранен от поста си, след като бе обвинен в сексуален тормоз срещу продуцента Иза Хакет, както и че игнорирал оплакванията на актрисата Роуз Макгауън срещу набезите на Харви Уайнстийн. В \"Туитър\" вчера Макгауън обяви, че Уайнстийн всъщност я е изнасилил, а \"Амазон\" е отхвърлил неин проект, след като заявила, че не желае да има общо с него. Прайс е отстранен \"до приключване на вътрешното разследване\". Хакет, дъщеря на известния автор на научна фантастика Филип К. Дик и продуцент на хитовото шоу по романа му \"Човекът във високия замък\" обяви, че получила неприлично предложение от Прайс преди 2 години, но започнато тогава вътрешно разследване на компанията така и не довело до резултати, предаде \"Ройтерс\". Междувременно снощи в \"Туитър\" Роуз Макгауън, която бе една от първите актриси, проговорили пред \"Ню Йорк таймс\" срещу Уайнстийн, се обърна директно към собственика на \"Амазон\" Джеф Безос. \"Казах на шефа на студиото ви, че ХУ ме изнасили. Повторих го многократно. Той каза, че не е доказано. Аз казах, че аз съм доказателството\", написа тя. \"Вече бях продала сценария си на студиото ви и той беше в развитие, когато чух, че ще си имате работа с Уайнстийн. Помолих настойчиво да постъпите правилно. Игнорираха ме. Спечелихте мръсен \"Оскар\", пише тя. \"Исках си сценария обратно, но още преди това получих обаждане от вас, че шоуто ми няма да се снима.\" Вече близо 30 жени, сред които  Анджелина Джоли, Гуинет Полтроу,   Леа Сейду и Кара Делевин  разказаха за неприлични предложения, нежелан физически контакт и сблъсъци, които са имали с могъщия холивудски продуцент Уайнстийн в период от три десетилетия. Четири от тях го обвиняват в изнасилване, ако се брои и изявлението на Макгауън в \"Туитър\". Коментира се, че причината тя да не го направи открито в статиите досега е извънсъдебно споразумение, сключено с Уайнстийн навремето. Снощи стана известно, че нюйоркската полиция ще разследва подобно обвинение срещу него от 2004 г. Профилът в \"Туитър\" на актрисата бе закратко спрян вчера, според социалната мрежа - заради нецензурни изрази срещу Бен Афлек. Макгауън реагира остро на осъдителните коментари на актьора срещу Харви Уайнстийн. По думите й тя лично му е разказвала за преживяванията си и Афлек лъже, че ги чува за пръв път. Мнозина заявиха, че поведението на продуцента е било обществена тайна в шоубизнеса. Самият актьор  се извини  за свое непристойно поведение към момичета от миналото десетилетие. Нито Хакет, нито Прайс, нито Макгауан са коментирали новите твърдения пред \"Ройтерс\". \"Амазон\" успя да вземе три оскара за продукциите си тази година - за чуждоезичният \"Търговският пътник\" на Асгар Фархади и сценарий и главна мъжка роля в \"Манчестър край морето\", чиято звезда (и брат на Бен) Кейси Афлек също бе обект на обвинения в сексуален тормоз.", "date": "2017.10.13", "title": "Нови обвинения в изнасилване срещу Уайнстийн, скандалът застигна и \"Амазон\""}
{"url": "http://www.dnevnik.bg/zelen/2017/10/13/3059252_razgradskite_luvcheta_se_nujdaiat_ot_pomosht_za/", "text": "Разградските лъвчета растат бързо и вече са доста трудни за удържане. За момента са стабилизирани, но в никакъв случай не може да се каже, че са вън от опасност, предвид тежката им предистория. Има и сериозен проблем със специализираното сухо мляко, което трябва да приемат - изчерпва се наличността му в зоомагамините и е скъпо, разказват от фондация \"Дивите животни\", която помага за спасяването на двете същества. Лъвчетата бяха изведени от зоопарка в Разград, където се родиха през септември  в лоши условия и без да бъдат закърмени от майка си, поради което са с много уязвима имунна система.  Министерството на околната среда и водите трябва да реши съдбата им , ако те успеят да превъзмогнат лошия си старт и да оцелеят. Лъвчетата са под постоянно наблюдение в софийската ветеринарна клиника \"Добро хрумване\". Масуд все още се храни със сонда, макар че специалистите правят непрекъснати опити и с биберон, а Терез се храни стабилно с биберон. \"Обгрижването на бебета лъвчета е доста трудоемко - един човек неотлъчно е с тях, а много други помагат с различни необходимости в обгрижването\", разказват от фондация \"Дивите животни\". , което бебетата трябва да приемат. Ветеринарите са преценили, че само един конкретен вид може да понесе на лъвчетата в този момент, но се е изчерпила наличността му в зоомагазините, с които работят. \"Обичайните ни източници на доставка от чужбина в момента нямат наличности и сме в безизходица\", казват от фондацията. \"Не по-маловажен проблем е, че финансово вече изнемогваме, тъй като млякото е доста скъпо, а малките унищожават по две кутии мляко на ден. Знаете че само Вашите дарения ни крепят финансово и такова непосилно бреме просто ни потъва\", пишат още от фондацията и призовават за подкрепа. Освен финансова тя може да бъде и  .", "date": "2017.10.13", "title": "Разградските лъвчета се нуждаят от помощ за набавяне на специализрано сухо мляко"}
{"url": "http://www.dnevnik.bg/bulgaria/2017/10/13/3059217_po-visokite_zaplati_za_specializiraniia_sud_i/", "text": "Проектът за промени в закона за съдебната власт, с които ще бъдат осигурени по-високи заплати на работещите магистрати в специализирания съд, ще бъдат приети от парламента в спешни срокове. Това се разбра, след като проектът беше гласуван на първо четене от депутатите. \"За\" гласуваха общо 110 народни представители, от БСП бяха единствените с критики към проекта. Те обявиха, че в този му вид няма да го подкрепят и гласуваха въздържал се. Измененията бяха внесени миналата седмица в парламента от депутати от ГЕРБ, ДПС и Обединени патриоти. Те предвиждат магистратите, които работят в специализирания съд и прокуратура, да получават по-високи заплати. В проекта има и текстове, свързани с командироването. Основният мотив за увеличаване на възнагражденията е фактът, че с последните изменения от лятото делата за корупция, както и срещу още няколко престъпления, вече ще се разглеждат в специализирания съд. Промените трябва да влязат в сила в началото на ноември, заради което народните представители днес обосноваха приемането им в бързи срокове. Председателят на правната комисия в парламента Данаил Кирилов обясни, че замисълът на промените бил да осигурят \"щатно окомплектоване\" на специализираните съдилища и прокуратури. Кирилов обаче също определи по-високите заплати като \"стимул за свършена работа\", но заяви, че за второ четене ще се търси \"най-добро решение\".  Поправките за \"бонусите\" ще са мотивация за едни и демотивация за други, а стимулирането за резултатност е изключително опасно, обяви Филип Попов от БСП. \"Ще се създаде нова висша каста магистрати, които ще получават пари само за осъдителна присъда срещу магистрат или друго високопоставено лице\", коментира друг депутат от левицата - Тодор Байчев.", "date": "2017.10.13", "title": "По-високите заплати за специализирания съд и прокуратура ще бъдат приети бързо"}
{"url": "http://www.dnevnik.bg/skorost/2017/10/13/3059194_fiat_alfa_romeo_i_mazerati_otchitat_nad_100_rust_na/", "text": "Автомобилните марки на \"Ауто италия\" - \"Фиат\", \"Алфа Ромео\" и \"Мазерати\" отчитат през тази година над 100% ръст на продажбите през тази година, в сравнение с предишната. Новината беше съобщена на пресконференция в рамките на софийския автосалон. Акцентите в експозицията на \"Фиат\" са кросоувъра  500Х ,  \"Типо\" седан и \"Типо\" комби . Най-впечатляващият автомобил на щанда е \"Фиат 124 спайдър\". По време на автосалона, за всички модели има промоционални условия за покупка. При \"Алфа Ромео\" най-впечатляващите експонати са първия кросоувър на марката \" Стелвио \", както и седанът  \"Джулия\" . На щанда присъства и ексклузивният автомобил  4С спайдър . От \"Алфа Ромео\" предлагат по време на автосалона богат набор от промоционални пакети. От \"Мазерати\" пък съблазняват всеки купувач с екскурзия до писта в Италия, където може да провери качествата на моделите на марката в безопасна среда.", "date": "2017.10.13", "title": "\"Фиат\", \"Алфа Ромео\" и \"Мазерати\" отчитат над 100% ръст на продажбите в България"}
{"url": "http://www.dnevnik.bg/sport/2017/10/13/3058950_bulgarski_otbori_shte_igraiat_v_mashtaben_turnir_po/", "text": "Четири български клуба ще участват в мащабен футболен турнир в Китай, съобщи БТА. Надпреварата, наречена \"Китай срещу света\", е за юношески отбори до 19 години и ще се проведе през декември. Според информацията от българска страна са поканени шампионът във възрастовата група ЦСКА, \"Лудогорец\", \"Левски\", и \"Берое\". От ЦСКА потвърдиха пред \"Дневник\", а от старозагорския клуб заявиха, че очакват официалното подписване на договора, за да съобщят за участието си. От БФС също потвърдиха пред \"Дневник\", но обясниха, че не са страна в преговорите. Заради мащаба на турнира от УЕФА са поискали клубовете да са общуват и с ФИФА в подготовката на организацията. Очаква се договорът да бъде подписан в началото на ноември, а съставът на \"Лудогорец\" да пътува пръв в началото на декември. Мегапроектът с големите пари Турнирът ще е в град Гуанджоу и околностите, като в него ще се впуснат 123 отбора от Европа, Южна и Северна Америка, Азия, Африка и Австралия. Към тях ще се присъединят и местни отбори. Присъствието на отборите в Китай ще е в различно време, като всеки ще остава за по една седмица за мачовете си в групова фаза. Турнирът ще продължи от декември до пролетта на 2018 г. От всяка група напред ще се класира само един отбор. Финалният етап ще е през юни. Общият награден фонд е 1.3 милиарда долара, а всеки участващ клуб ще вземе по 100 хил. долара. Светлото бъдеще Стремежът на Китай е развитието на футбола и превръщането на страната в световна сила. Целта е с турнира младите китайски състезатели да се изправят срещу различни стилове и футболни култури. Проектът \"Китай срещу света\" е тригодишен и сега ще се проведе за пръв път. През пролетта на 2016 г.  китайското правителство обяви план за превръщането на страната в световна футболна сила до 2050 г . Планът съдържа 16 страници, а една от стратегическите точки в него е до 2020 г. да има 50 милиона деца и възрастни, играещи футбол. Друга от целите на първата фаза, до 2020 г., е да има най-малко 20 000 тренировъчни центрове и 70 000 игрища, а в началните и основните училища да има над 30 милиона ученици, които практикуват футбол. Няколко водещи европейски клуба, сред които испанските грандове \"Барселона\" и \"Реал\", вече имат футболни академии в част от по-големите градове на Китай. Мадридчани са в сътрудничество с \"Гуанджоу евъргранде\". Правителството иска да разшири инициативата в цялата страна. Плановете до 2030 г. включват в Китай да има по едно футболно игрище на всеки 10 000 души.", "date": "2017.10.13", "title": "Български отбори ще играят в мащабен турнир по футбол в Китай, очакват по 100 хил. долара"}
{"url": "http://www.dnevnik.bg/politika/2017/10/13/3059275_nova_izpulnitelna_agenciia_shte_upravliava_evroparite/", "text": "От 1 ноември ще бъде създадена изпълнителна агенция \"Оперативна програма Наука и образование за интелигентен растеж\", която ще бъде към министъра на образованието и науката и ще управлява средствата от едноименната оперативна програма, чийто бюджет е 1.37 млрд. лв. Това се разбра от отговор на просветния министър Красимир Вълчев на питане на депутата от \"БСП за България\" Михаил Христов по време на парламентарния контрол днес. България трябва да създаде нова изпълнителна агенция към просветното министерство и да се откаже сама от част от безвъзмездното финансиране по оперативна програма \"Наука и образование за интелигентен растеж\", за да убеди Европейската комисия (ЕК), че междинните плащания по нея трябва да бъдат размразени. Те бяха замразени през февруари т.г. заради констатирани нарушения и от тогава страната ни не може да иска осребряване на вече фактурирани разходи по започнати проекти по оперативната програма и всичко се плаща от националния бюджет, а към края на юли разплатените средства са около 4.5% или 65.4 млн. лв. Преди замразяването обаче страната ни също не е искала възстановяване на платени средства от европейските фондове. Едно от най-големите нарушения, констатирани от одит на Брюксел, бе, че  Министерството на образованието и науката е едновременно и управляващ, и бенефициент по оперативната програма - т.е. от една страна разпределя средства, а от друга - ги усвоява.  Преди време министър Вълчев обяви, че след като подчиненото му ведомство не е успяло да убеди Брюксел, че в него може да бъде издигната \"своеобразна китайска стена\", т.е. да има разделение между дирекцията, която е управляващ орган, и дирекциите, които усвояват средства, управлението на оперативна програма \"Наука и образование за интелигентен растеж\" ще бъде извадено в нова изпълнителна агенция към МОН, в която на принципа на непрекъснатост ще работят част от сегашните служители. От публикувания проектоправилник за работа на агенцията се разбира, че щатните бройки ще са 106. Друго условие за размразяване на средствата е да бъде подобрен капацитетът на служителите в него, което било най-голямото предизвикателство. Трето условие е страната ни да се \"самонакаже\", като направи финансови корекции по част от проектите - т.е. да се откаже от част от безвъзмездното финансиране и да доплати с пари от националния бюджет. През лятото министър Вълчев обяви, че размерът на корекциите може да бъде 5, по-малко или повече проценти от сумата. От просветното министерство уточниха пред \"Дневник\", че към 20 юли на близо 140 проекта по грантовите схеми на оперативната програма ще се наложи да бъдат направени финансови корекции . Освен парите от финансовите корекции заради забавяния и прекратявания на процедури по избор на оценители  има голям риск страната ни да загуби около 70 млн. лв. по друга ос на програмата  - за изграждането на четири центъра за върхови постижения и осем центъра по компетентности, за  които \"Дневник\" вече писа . Днес министър Вълчев обяви, че оценката на тези проекти трябва да бъде готова на 22 октомври, т.е. трябва да бъде известно кои от тях ще бъдат одобрени за финансиране.", "date": "2017.10.13", "title": "Нова изпълнителна агенция ще управлява европарите за наука от 1 ноември"}
{"url": "http://www.dnevnik.bg/razvlechenie/2017/10/13/3059265_formata_na_vodata_na_giiermo_del_toro_i_noviiat_film/", "text": "Тазгодишният победител на фестивала във Венеция \"Формата на водата\" на Гийермо дел Торо и новият филм на Уди Алън \"Въртележка\" ще бъдат част от програмата на \"Киномания\", съобщават от НДК. Кинофестивалът започва на 16 ноември с първия филм на Галин Стоев \"Безкрайната градина\". Филмите на дел Торо и Алън ще бъдат показани един след друг на следващия ден в \"Люмиер\", започвайки с \"Въртележка\" от 18.30. Легендарният режисьор остава верен на темповете си от един филм годишно. Световната премиера на \"Въртележка\" - с Кейт Уинслет, Джъстин Тимбърлейк, Джуно Темпъл и Джим Белуши, е утре на Нюйоркския кинофестивал. Сюжетът се върти около любовните отношения в екипа на увеселителен парк през 50-те години на Кони Айлънд. грабна \"Златния лъв\" във Венеция за радост на почитателите на фантастиката и хората, уморени от властващия в момента в киното реализъм. И той идва в България дни след тръгването си по кината в САЩ. Действието се развива в разгара на Студената война през 1963 г. и отново е любовна история, примесена с научна фантастика, шпионски трилър и дори елементи на мюзикъл: в тайна правителствена лаборатория глухонямата Илайза и колежката й Зелда неволно разкриват секретен експеримент. Участват Сали Хоукинс, Майкъл Шанън, Октавия Спенсър, Ричард Дженкинс, Дъг Джоунс. Редом с похода на \"Блейд рънър 2049\" по кината киномания ще покаже на голям екран и оригиналната фантастика на Ридли Скот от 1982 г., превърнала се в знаков филм за милиони зрители по света. Билети могат да се закупят онлайн през сайта на НДК.", "date": "2017.10.13", "title": "\"Формата на водата\" на Гийермо дел Торо и новият филм на Уди Алън идват на киномания"}
{"url": "http://www.dnevnik.bg/citat_na_deniia/2017/10/13/3059298_citat_na_denia_aleksandur_nikolov_e_kalpazanin/", "text": "Това коментира вътрешният министър Валентин Радев, цитиран от агенция \"Фокус\", във връзка с разследването срещу представящия се за \" Александър Николов \" Спас Василев.", "date": "2017.10.13", "title": "Цитат на деня: \"Александър Николов\" е калпазанин"}
{"url": "http://www.dnevnik.bg/sport/2017/10/13/3059276_fotogaleriia_shanhaiskoto_shou_na_grigor_dimitrov_i/", "text": " след много оспорвана и зрелищна битка в 1/4-финалите на турнира от сериите \"Мастърс 1000\" в Шанхай. Двубоят продължи 153 минути, а 26-годишният българин и 31-годишният испанец зарадваха зрителите с впечатляващи разигравания и тенис от изключително високо ниво.", "date": "2017.10.13", "title": "Фотогалерия: Шанхайското шоу на Григор Димитров и Рафаел Надал"}
{"url": "http://www.dnevnik.bg/bulgaria/2017/10/13/3059338_policiiata_zadurja_spas_vasilev_za_kogoto_se/", "text": "Задържан е Спас Василев, за когото се предполага, че стои зад  профила \"Александър Николов\" , измамил десетки хора в социалната мрежа \"Фейсбук\" със самолетни билети, техника и други дребни услуги. Това потвърди за \"Дневник\" главният секретар на МВР Младен Маринов. В момента Василев е разпитван от полицаите. Той е задържан за 24 часа. От полицията ще предадат документите на прокуратурата и се надяват тя да наложи  прокурорско задържане от 72 часа  и да иска постоянния му арест от съда, уточни Маринов. До предположението, че Спас Василев стои зад \"Александър Николов\" са стигнали измамени от него хора в опитите си да установят истинската му самоличност. Срещу Спас Василев е имало разследване през 2011 г. в районната прокуратура в Благоевград. То е било отново за измама със самолетни билети,  каза вчера за \"Дневник\" Борислав Ковачки , говорител на районното обвинение в града. Досъдебното производство е било спряно като такова, водено срещу неизвестен извършител, научи \"Дневник\" от свои източници. В процеса Василев е давал обяснения пред полицията, в които е признал извършеното. Защо тогава прокурорът е спрял разследването може би ще установи проверка, ако такава бъде назначена и извършена от Върховната касационна прокуратура. Делото е водено само срещу един човек, т.е. по него не е имало данни за престъпна група. Измамите са вършени чрез лични контакти. Разследващите са имали информация, че пострадали са били четирима бивши съученици на Василев и негова учителка, както и шестима души от София, но те не са разпитвани.", "date": "2017.10.13", "title": "Полицията задържа Спас Василев, за когото се предполага, че е \"Александър Николов\""}
{"url": "http://www.dnevnik.bg/sport/2017/10/13/3059237_vuzhodut_na_iranskiia_futbol_-_silen_nacionalen_otbor/", "text": "Ще познаете ли коя е единствената държава, която се класира на пет световни футболни първенства през 2016 и 2017 г.? Не, това не е  Германия , която в последните години е способна да изпрати конкурентоспособен отбор на всеки голям шампионат. Нито някоя друга световна сила. Правилният отговор е Иран. Азиатската страна показва забележителен прогрес от юношеските формации до представителния тим. Присъствието на Иран на големи международни форуми не се изчерпва само с олимпийския принцип за участието, а вече е съпроводено и със силни резултати. Азиатците се класираха по категоричен начин за мондиала в Русия догодина и участваха в световните първенства по футзал през 2016 г., по плажен футбол през 2017 г., както и в надпреварите при юношите до 17 и до 20 години. С амбиции за Русия 2018 Иран стана първата азиатска страна и третата въобще след домакина Русия и Бразилия, която се класира за световното през 2018 г. Начинът, по-който възпитаниците на Карлос Кейрош преминаха през квалификациите, беше впечатляващ. Иран изигра общо 18 мача, в които загуби само един. В последния кръг от пресявките в зона Азия Иран завърши убедително начело в групата си с 22 точки. Тимът на Кейрош изпревари с цели седем точки съставът на Южна Корея, който завърши втори. Ключът към квотата за Русия 2018 беше компактната игра в защита на футболистите, водени от бившия треньор на \"Реал\" (Мадрид) и националния отбор на Португалия. Те допуснаха едва два гола, като те паднаха в последния десети мач от квалификациите. Иран ще играе за пети път на световно първенство по футбол след 1978, 1998, 2006 и 2014 г. В предишните си участия отборът неизменно отпадаше в групите, но този път треньорът Кейрош има амбиция да промени тази статистика. \"Моята цел и мечта е да стигнем до фазата на елиминациите. Не трябва да се задоволяваме само с участие в групите. Трябва да бъдем амбициозни и да мислим глобално. Няма да отидем в Русия като туристи\", каза Кейрош при класирането на отбора. Силни навсякъде Силните резултати на Иран започнаха от световното по футзал в Колумбия през есента на 2016 г. Азиатците спечелиха бронзовите медали, като по пътя си детронираха шампиона Бразилия. Последва ново силно представяне и още един бронз, този път от световното по плажен футбол на Бахамите, което се проведе от 27 април до 7 май. Иранците бяха много близо до мача за титлата, но бяха спрени от приятната изненада Таити след драма с дузпи. Три дни след бронзовия медал жителите на Иран бяха приковали поглед към световното за юноши до 20 години в Южна Корея. Страната отпадна още в групите, като автогол в последните минути срещу Португалия я лиши от продължаване напред. \"Опитът, който натрупахме, не може да се сравни с нищо. Този турнир ни помогна много\", извлече поука от отпадането полузащитникът Омид Норавкан. В момента се провежда световно за юноши до 17 години в Индия. Иранците вече си осигуриха класиране за осминафиналите след впечатляваща победа срещу Германия с 4:0 и успех над Гвинея с 3:1. Силната игра на азиатците ги нареди сред фаворитите за спечелване на турнира. За Иран в пълна степен важи поговорката, че апетитът идва с яденето. Силните игри на мъжкия отбор и наличието на талантливи юноши са предпоставка за бъдещи успехи. Иранският футбол изглежда готов да направи следващата крачка към утвърждаването си като фактор в световен мащаб.", "date": "2017.10.13", "title": "Възходът на иранския футбол - силен национален отбор и таланти в запас"}
{"url": "http://www.dnevnik.bg/evropa/zemedelie/2017/10/13/3059354_ikonomedia_organizira_uebinar_za_kusite_verigi_na/", "text": "Икономедиа\" организира уебинар на тема \"Как да се скъси пътят на храните от фермата до трапезата\", който е част от проект за популяризиране на Общата селскостопанска политика на Европейския съюз, съфинансиран от Европейската комисия. Уебинарът ще се проведе на 26 октомври в 10.30 часа като се изисква предварителна регистрация за участниците, която може да бъде направена  тук  и е безплатна. В рамките на дискусията ще бъдат обсъдени с експерти, производители и търговци трудностите, които стопанствата срещат при директните продажби на собствена продукция, тенденциите на пазара на фермерски и занаятчийски храни, както и възможностите, които европейските фондове предоставят за коопериране на производители и скъсяване на веригата на доставки. В рамките на разговора ще се обсъди и течащата онлайн консултация на ЕК за подобряване на веригата на доставки, която поставя на преден план постигането на по-добра прозрачност на пазара, действията срещу нелоялните търговски практики и кооперирането между производителите.", "date": "2017.10.13", "title": "\"Икономедиа\" организира уебинар за късите вериги на доставки на храни"}
{"url": "http://www.dnevnik.bg/skorost/2017/10/13/3057488_pejo_pokazva_pulnata_si_gama_krosouvuri_na_avtosalona/", "text": "Кросоувърите са в центъра на експозицията на \"Пежо\" на софийския автосалон, беше съобщено днес на пресконференция в пресденя на изложението. Компанията показва пълната си гама SUV автомобили, като премиера в България прави  5008 , избран за служебен автомобил от френския президент Еманюел Макрон. На щанда на \"Пежо\" място намира и  3008  - първият кросоувър в историята, спечелил наградата  \"Автомобил на годината\" в Европа . Компактният градски кросоувър  2008 , минал наскоро през фейслифт, е другата звезда на щанда. От \"Пежо\" имат амбициозната цел следващата година да са най-големият производител на SUV модели в света. Любопитното е, че нито един от трите показани в София кросоувъри, не е със задвижване 4Х4. Според шефовете на \"Пежо\" това не е проблем, тъй като и без това едва 20% от сделките в класа са с пълноприводни автомобили. Към днешна дата \"Пежо\" имат общо пет SUV автомобила, като два от тях се предлагат само в Китай. Обновеното \"Пежо\" 308  е друг акцент на щанда на марката. Автомобилът на годината за 2014 г. в Европа е представен като хечбек и комби. Градските модели 108 и 208,  практичният седан 301 , луксозният Traveller, гама скутери и велосипеди допълват представянето на марката, на щанд от 480 квадратни метра в зала 4 на Интер Експо център. Софиският автосалон  отваря врати за широката публика в събота, 14 октомври. Работното време е всеки ден от 10 до 20 часа.", "date": "2017.10.13", "title": "\"Пежо\" показва пълната си гама кросоувъри на автосалона"}
{"url": "http://www.dnevnik.bg/analizi/2017/10/13/3059326_upravliavashti_i_chast_ot_opoziciiata_v/", "text": "С мотивирано критично становище за поправките излезе Съюзът на съдиите в България, чието писмо до Правната комисия и пленума на ВСС може да прочетете   тук . ГЕРБ, Обединени патриоти и ДПС за втори път през 2017 г. инициират  промени в Закона за съдебната власт  (ЗСВ). От мотивите към законопроекта е видно, че искат да представят това за реформистка градивна политика в сферата правосъдие. Предложените текстове обаче влизат в противоречие с принципа за независимост на съдебната власт. Промените в Конституцията през 2015 г. и последвалите \"довършителни работи\" по съдебната реформа от пролетта и лятото на 2016 г. застъпиха идеята за засилено съдийско самоуправление с цел утвърждаване независимостта на съда и гарантиране статута на редовия магистрат. А независимите магистрати биват неподатливи на корупционните практики, а поради това и политически неудобни. Докато ГЕРБ ту твърдят, че съдебната реформа е приключила, ту се заявяват като прореформаторски настроени, то в мандата на 44-ото Народно събрание (НС) действат умело в посока съсипване и на малкото смислени достижения. През лятото на тази година бяха приети регресивни текстове ( виж тук ). Есента се очертава също тревожен сезон за българското правосъдие. Ето защо: С промените в Закона за съдебната власт (ЗСВ) от 2016 г. бе премахната възможността безразборно, без установени професионални критерии и без времеви рамки, да бъдат командировани съдии от един съд в друг. Ограничението се отнася и за прокурорите и следователите. Целта беше да изкорени дългогодишната злоупотреба, при която от командироване нагоре по веригата да се ползват удобни магистрати. Сега управляващите и ДПС предлагат да бъде възстановено командироването на всички нива в системата. Така един районен съдия без проблем би могъл да работи години наред на по-високо ниво, съответно да получава и по-високо възнаграждение. По пътя на командироването за дългогодишен период се заобикаля конкурсното начало за назначаване и кариерно развитие на магистратите. Избраните биват командировани, докато неудобните магистрати работят при свръхнатовареност, преминават през тежко атестриране и са подложени на сериозна конкуренция при конкурс, за да получат повишение. Според изводите в  Актуализираната стратегия за съдебна реформа  широко разпространената практика за командироване на магистрати се превръща в паралелен кариерен процес. В предложенията на управляващи и опозиция това заключение очевидно не е отчетено. Освен това, в ущърб на съдебната независимост и съдийското самоуправление От замисъла да бъде пръв сред равни управляващите му отделят статут на съдебен началник, защото от него ще зависи кои съдии да бъдат предложени за командироване и кои не. Практиката досега е показала, че това обикновено са \"послушните\". Най-лошата последица от предложението е, че Неудобни звена на прокуратурата няма, защото всички са подчинени на главния прокурор. В условията на манипулирана система за случайно разпределение на делата, винаги ще се намерят командировани съдии, които да решат знаково дело по удобен за властта начин Иначе ще ги върнат по местата им. В мотивите към законопроекта не е отчетено и абсолютното противоречие на предложените текстове отново с  Актуализираната стратегия за съдебна реформа , Специфична цел 3: Систематична политика за превенция на корупцията в съдебната власт и по-конкретно с мярка 1.3.6 - Ограничаване на командироването на магистрати. Това потвърждава, че държавата не се управлява от стратегически документи, а от други съображения Повишени заплати за избрани хора Като част от пакета законови изменения в ЗСВ управляващите, с подкрепата на ДПС, предлагат работещите магистрати в Специализирания наказателен съд, Апелативния специализиран наказателен съд и съответните им звена на прокуратурата да получават до 6 заплати на година допълнително. Да припомним, че по предложение на ГЕРБ, спечелило одобрението и на главния прокурор, с промените в Наказателно-процесуалния кодекс от лятото на 2017 г. делата за корупция по високите етажи на властта ще се гледат именно от специализираните съдилища. Длъжни сме да отбележим, че от действалия до есента на тази година състав на ВСС част от верните на статуквото представители намериха продължение на кариерата си в този вид съдилища. За сравнение в Словакия тамошният Конституционен съд е обявил като противоконституционно поради дискриминация повишаването на заплатите само в специализираните съд и прокуратура. А бившият председател на Върховния съд на Словакия  определя  установяването на специализирани съдилища като неуспешно действие, сравнимо с \"маркетингово-популистки балон\". За жалост ние не взимаме поука от този опит. За ГЕРБ, ДПС и депутати от настоящите \"Обединени патриоти\" раздаването на пари на данъкоплатеца за неясни заслуги в съдебната власт не е новост. През 2016 г. без правни и икономически мотиви парламентът увеличи заплатите на членовете на ВСС, като месец преди това им бе искал колективна оставка. Неотдавна пък мнозинството в предишния ВСС месеци преди изтичане на мандата си гласува неправомерно допълнителни бонуси. Заплати се вдигат не където е нужно, а за когото трябва. Доказателство за това е отказът за съобразено с натовареността възнаграждение в най-натоварения съд в страната – Софийски районен съд. За да не страда от прекомерна самозатвореност съдебната власт, съществува законовата възможност една част от свободните длъжности да се заемат от външни за системата юристи. В предложения законопроект се детайлизира как прецизно да става това, но този дребен детайл не оправдава големите законодателни пакости. Няма съмнение, че текстовете не само ще се приемат, но и ще бъдат строго прилагани. И още тази година ще бъдат отчетени като успехи за пред партньорите в ЕС, а след няколко години ЕК ще напише в доклада си какви стари проблеми имаме да решаваме. После отново някой пропагандно ще търси и представя псевдорешения.", "date": "2017.10.13", "title": "Управляващи и част от опозицията в антиреформистко съдебно единомислие"}
{"url": "http://www.dnevnik.bg/morski/2017/10/13/3059358_prez_sledvashtoto_liato_mejdu_pomorie_i_aheloi_shte/", "text": "През лятото на 2018 година почиващите на Южното Черноморие е твърде вероятно да пътуват по четирилентов път в участъка между Ахелой и Поморие. Днес се състоя символичната първа копка за изграждането на второ платно в натоварения 5-километров участък. Инвестицията е в размер на близо 21.5 млн. лв. от националния бюджет, а изпълнителят - \"Пътстрой Бургас\" ЕООД се е ангажирал да приключи работата за 187 дни. Предвижда се по трасето, което минава през и близо до земи от мрежата \"Натура 2000\" да бъдат изградени водостоци, да бъде монтирана плътна ограда за земноводни и влечуги. Шумозащитни съоръжения от двете страни на платното ще бъдат изградени при къмпинг \"Ахелой\" и в близост до хотелските комплекси, съобщи БТА. \"Днес не просто е щастлив ден за тази област, за туризма по нашето Черноморие, но и за цяла България. Днешният петък 13-ти ще бъде фатален за задръстванията и пътно-транспортните произшествия при преминаването между Бургас и Слънчев бряг\", коментира по време на церемонията министърът на регионалното развитие Николай Нанков. Той не се ангажира с прогноза кога ще бъде готов целият участък между Бургас и Слънчев бряг заради отчужденията, които зависят от съдебните процедури. Остават 18 км заедно с двата обхода - на Поморие и Ахелой. За избора на изпълнител на обхода при Ахелой се чака решение на Върховния административен съд. Нанков подчерта, че често административните и съдебните процедури отнемат в пъти повече време отколкото строителството на самите обекти. Предвиждаме кардинални промени в Закона за устройство на територията с оглед облекчаване на административните режими, но и с цел опростяване на процеса, каза той. ", "date": "2017.10.13", "title": "През следващото лято между Поморие и Ахелой ще има четирилентов път"}
{"url": "http://www.dnevnik.bg/sport/2017/10/13/3059363_nadal_beshe_strahotna_bitka_v_koiato_vsichko_mojeshe/", "text": "Рафаел Надал оцени като изключително високо качеството на тениса, който двамата с Григор Димитров показаха в четвъртфиналите на мастърса в Шанхай.  Световният номер 1 спечели с 6:4, 6:7 (4), 6:3  в много оспорван двубой, който продължи над два часа и половина. \"Беше много тежък мач. Мисля, че и двамата играхме тенис от много високо ниво. Получи се страхотна битка между двама тенисисти, които през цялото време играха много концентрирано\", коментира Надал след десетата си победа от 11 мача срещу Димитров. Българският тенисист навакса изоставане от 0:3 в тайбрека на втората част и стигне до решителен трети сет. В него той дори имаше първата възможност за пробив, но не успя да се възползва и още в следващия гейм беше пробит, което се оказа ключовият момент в двубоя. \"Мачът беше изпълнен с много интензивни точки от началото до края. Мисля, че и двамата сервирахме отлично през цялата среща. Мачът се реши от няколко точки и всичко можеше да се случи\", каза още испанският тенисист.  Според него Димитров е станал много по-силен тенисист, а днешната среща е била една от най-качествените помежду им. \"Спечелих доста мачове поред срещу много трудни съперници и съм много щастлив с всичко, което се случва\", завърши Надал.", "date": "2017.10.13", "title": "Надал: Беше страхотна битка, в която всичко можеше да се случи"}
{"url": "http://www.dnevnik.bg/bulgaria/2017/10/13/3059372_komandir_ot_isliamska_durjava_s_bulgarsko_grajdanstvo/", "text": "Командир на джихадистката групировка \"Ислямска държава\" е арестуван в София, съобщи пресцентърът на прокуратурата. Мъжът – български гражданин от сирийски произход, е задържан с още двама души по обвинения за ръководене и организиране на престъпна група за производство и разпространение на тютюн за наргиле. Срещу него е повдигнато и обвинение за тероризъм. \"Практически тази дейност е служила като прикритие и основен източник на финансиране на групата и най – вече за основната фигура в нея – български гражданин от сирийски произход, с основно участие във въоръжените формирования на Ислямска държава\", се посочва в съобщение на държавното обвинение. Тримата са арестувани на 29 септември, а на 10 октомври Апелативният специализиран наказателен съд им е наложил най-тежката мярка за неотклонение \"задържане под стража\". Обвиненият като ръководител на престъпната група е получил българско гражданство през 2008 г. Според обвинението през лятото на 2013 г. той се е присъединил към армията на Ислямска държава в Сирия, като е взел активно участие в бойните действия, като фигура с ръководни функции. Разследващите са открили автентичен документ, подписан от един от лидерите на \"Ислямска държава\", удостоверяващ принадлежността му към организацията\" Документът е давал право на мъжа на свободен достъп и неограничено преминаване по цялата линия на водените бойни действия. През пролетта на 2016 г. сириецът се е завърнал в България. Според прокуратурата тогава той е организирал групата за производство и разпространение на тютюн за наргиле, без да прекъсва връзките си с ръководните органи на \"Ислямска държава\". Групата е изкупувала суров нарязан тютюн от производители в страната и го е доставяла в столицата. Тютюнът е обработван с есенции и химикали в наето помещение в някогашното заведение \"Вагон – ресторант\". Оттам суровината била превозвана в няколко склада в София, където нелегално наети работнички я пресовали в подходящи форми, изсушавали и пакетирали. Готовата продукция се пласирала в страната и в чужбина. В страните от Западна Европа тютюнът за наргиле бил изпращан най-често по куриер, като количествата достигали 300-500 килограма на ден. При извършените претърсвания и изземания в складове и жилища са открити около три тона нарязан тютюн, предназначен за преработка, машини за опаковане на готовата продукция и голям брой други доказателства.", "date": "2017.10.13", "title": "Командир от \"Ислямска държава\" с българско гражданство е арестуван в София"}
{"url": "http://www.dnevnik.bg/skorost/2017/10/13/3057057_opel_s_chetiri_premieri_na_avtosalona/", "text": "Цели четири премиери има на щанда си на софийския автосалон \"Опел\". информацията беше съобщена преди минути, при официалното представяне на експозицията. Новите модели се представят под новия слоган на марката \"Бъдещето ти принадлежи\". За първи път пред широката публика бяха показани флагмана \"Инсигния\" във версиите  \"Гранд Спорт\"  (седан) и \"Спортс турър\" (комби). Най-новите попълнения сред кросоувърите, събрани в семейството Екс (Х) на марката,  \"Кросленд Екс\"  и  \"Грандленд Екс\" , също привличат вниманието \"Новият девиз на марката \"Опел\" \"Бъдещето ти принадлежи\" е едновременно обещание и задължение. Нашите продукти застават изцяло зад него, а с премиерите си на Автомобилен салон София 2017 за пореден път показваме традиционното за Opel предлагане на новаторски технологии в елегантни и практични автомобили, достъпни за широката потребителска аудитория\", коментира пред журналистите директор на търговското представителство на \"Опел\" за България Вихрен Горанчев. На автосалона беше представена и новата програма \"Опел Ексклузив\", която от края на тази година ще се предлага за моделите на марката. Клиентите на програмата могат да избират от неограничена палитра от цветове в зависимост от собствените си предпочитания. След като цветът е избран, следва избор между трислойното лаково покритие, лаковото покритие с металик ефект и лаковото покритие с перлен ефект. Програмата \"Опел Ексклузив\" ще предложи и допълнителни възможности за индивидуализация, сред които видове кожени тапицерии, палитра от различни модели колела и декоративни елементи в дизайна и т.н.", "date": "2017.10.13", "title": "\"Опел\" с четири премиери на автосалона"}
{"url": "http://www.dnevnik.bg/sport/2017/10/13/3059348_purva_liga_predstavi_oficialniia_si_sait/", "text": "В разгара на втория сезон от създаването си Първа лига се сдоби с пълноценно работещ  официален уебсайт . Дълго време страницата беше налична, но само с основна информация за резултати и класиране. Интернет платформата, която е финансирана от ФИФА по програмата за дигитализация на националните федерации, беше представена днес от Българския футболен съюз. Сайтът вече предлага много подробна статистика за всеки от отборите. Освен това съдържа новини, предварителна информация за мачовете и обобщение на завършилите срещи. За всеки футболист може да бъде открита информация за изиграни минути, отбелязани голове и др. Отскоро в секцията \"на живо\" се проследяват най-интересните моменти по минути в мачовете, както и тактическите схеми на отборите. В сайта вече ще могат да се следят в реално време и резултатите от Втора лига. \"Това e поредната стъпка напред, с която надграждаме върху проекта ни за електронното първенство, който започна през 2014 г. Смятам, че българският шампионат се нуждае от официален източник на информация, която да бъде достъпна в реално време за любителите на футбола, представителите на медиите и, не на последно място, на самите клубове\", заяви изпълнителният директор на БФС Павел Колев. \"Надявам се, че новата уеб страница ще отговори на изискванията на динамичното време, в което живеем и ще бъде полезна за всички\", допълни Колев. Всеки един от клубовете в Първа лига ще има възможност да променя и добавя информация, свързана с отбора и отделните футболисти. Сред бъдещите цели са вграждането на видео секция, в която да бъдат публикувани кратки репортажи от всички двубои от българското първенство, както и версия на английски език.", "date": "2017.10.13", "title": "Първа лига представи официалния си сайт"}
{"url": "http://www.dnevnik.bg/sviat/2017/10/13/3059365_uchebnici_policai_i_dori_poshta_-_kak_turciia_zasilva/", "text": "Уча турски\" - с този учебник са се сдобили сирийските деца, връщащи се на училище в северния град Ал Баб, който наскоро бе освободен от турски войници и сирийски бунтовници. Сега влиянието на Анкара там е видимо – турски уроци, постове, полицаи и поща, административни лица от Турция управляват и болниците. Анкара засилва ролята си в стокилометровата ивица земя, която успя да овладее след осеммесечна операция. Целите ѝ бяха две – да изтласка \"Ислямска държава\" далеч от границата си и да спре напредването на сирийските кюрдски отряди, които смята за заплаха. Регионът е спокоен от месеци и сега Турция твърди, че иска да окуражи бежанците да се върнат. В същото време тя подкрепя опозиционните групировки, които изграждат собствената си власт в противовес на президента  Башар Асад . \"След като \"Даеш\" бяха прогонени, се върнахме ние. Градовете бяха унищожени\", казва Мохамад Караз, директор по образованието в Ал Баб. \"Някои училища бяха напълно сринати. Турските ни братя възстановиха десет училища, в едно от тях седим сега\", казва той по време на интервю с \"Ройтерс\". Институцията е кръстена на майор Бюлент ал Байрак, паднал в боевете за \"Ал Баб\". \"Арабите и турците са братя\", гласи графит на стената. Според Караз там се преподава по сирийския учебен план, но с премахната типичната за него арабска националистическа идеология. Решението да се добави и турски език било взето единодушно от образователните институции в региона. Децата между 6 и 9 години вече учат езика, а Анкара обещава, че дипломите им ще бъдат признати и зад границата и ще им позволят да кандидатстват в турски университети. Висш турски политик заяви, че държавата се опитва да \"нормализира живота\" в този регион, който се намира североизточно от Алепо и стига до западния бряг на река Ефрат. Дамаск обаче отдавна обвинява Анкара, че има колониални амбиции в Северна Сирия. Първата страница на ливанския вестник \"Акбар\" в четвъртък обявяваше \"Туркификация\" на района. Анкара се бои от нарастващата власт на  сирийските кюрдски групировки , свързани с признатата за терористична организация  Кюрдска работническа партия (ПКК) , която е с конфликт с турската власт. Навлизането на Турция в района предотврати възможността сирийските кюрди да слеят два доминирани от техни бойци района в Северна Сирия. Около 7000 обучени от Турция полицаи действат в региона, съобщава директорът на \"Националните полицейски сили и сили за сигурност\" Абдел Разак ал Лаз, който е дезертирал през 2012 г., за да се присъедини към опозицията. \"Всички искат сигурност и стабилност, да виждат полиция денем и нощем\".", "date": "2017.10.13", "title": "Учебници, полицаи и дори поща - как Турция засилва влиянието си в Северна Сирия"}
{"url": "http://www.dnevnik.bg/video/2017/10/13/3059444_video_drugite_novini/", "text": "Времето се затопля", "date": "2017.10.13", "title": "Видео: Другите новини"}
{"url": "http://www.dnevnik.bg/skorost/2017/10/13/3059378_stolichnata_obshtina_tursi_slujiteli_na_firmi_koito/", "text": "Има ли възможности служителите на големите фирми в София да пътуват заедно на работа, както и какви са причините това да не се прави сега. На тези въпроси ще опита да отговори инициатива на екипа на програмата \"Зелена София\" към Столичната община. Това съобщи ръководителят на екипа Елица Панайотова, по време на конференцията за чистота на въздуха Sofair. От \"Зелена София\" се опитват да намерят начини за ограничаване на замърсяването на въздуха, което причиняват автомобилите с отделянето на вредни газове. Според представените вчера данни  от замерванията на испанската RSLab ,  една четвърт от вредните газове се дължат на 6.5% от колите . Панайотова посочи, че един от големите проблеми с трафика в София е, че в повечето от автомобилите по един човек, който отива сам на работа. От \"Зелена София\" вече са започнали разговори с някои от софтуерните компании в столицата, които имат повече от 500 служители. Те ще участват в анкета, от която да се разбере дали имат желание да предлагат услуга за споделено пътуване, има ли пречки да го организират и какви са те. От екипа са готови да предложат различни варианти на заинтересованите. По думите на Панайотова една от възможностите е компаниите да разполагат с автомобили, които служилите да използват заедно. Пред \"Дневник\" тя коментира и че от програмата имат желанието да направят използването на градски транспорт привлекателна възможност за повече хора. По думите й гражданите трябва да осъзнаят, че това е един от начините да помагат за намаляването на ниванта на замърсяване във въздуха.", "date": "2017.10.13", "title": "Столичната община търси служители на фирми, които искат да ходят заедно на работа"}
{"url": "http://www.dnevnik.bg/sviat/2017/10/13/3059496_trump_iran_se_upravliava_ot_fanatici_iadrenata_sdelka/", "text": "Президентът Доналд Тръмп заяви, че САЩ няма да потвърдят, че Иран спазва международното споразумение от 2015 г. за контрол над ядрената му програма и предупреди, че всеки момент може да прекрати сделката, която е наричал \"най-лошата в историята\". Освен това финансовото министерство във Вашингтон определи елитния военен Корпус на стражите на ислямската революция за организация, подпомагаща тероризма, заради което се налагат още санкции. Наложени са санкции и на няколко ирански и китайски компании за разпространяване на оръжие за масово унищожение. Корпусът не е обявен за терористична организация - това се прави от Държавния департамент. В добавка Пентагонът обяви, че започва цялостно преразглеждане на сътрудничеството в сигурността, разположението на силите и плановете си, за да помогне за реализиране на новата стратегия на Тръмп спрямо Иран. Министерството на отбраната посочи в петък конкретни 8 сфери, в които смята Техеран за отговорен за дестабилизиращи действия. Сред тях са разработване и разпространяване на ракетни технологии, заплахи за свободата на корабоплаването (особено в Персийския залив), кибер атаки срещу САЩ, Израел и американски съюзници и партньори в Залива, както и непрекъсната враждебност спрямо Израел. Иранският президент Хасан Рухани отвърна, че страната му остава ангажирана с всички международни споразумения и че ядрената сделка не може да бъде отменена от една страна, нито към нея да се добавят нови клаузи. Той отхвърли обвиненията на Тръмп, че страната му се държала като бунтовник и припомни, че през 80-те години САЩ подкрепяха съседен Ирак в кървава война с Техеран. Лидерите на Германия, Великобритания и Франция предупредиха, че решения като тези на американския президент заплашват иранската сделка, по която са страна. \"Призоваваме американската администрация и Конгреса да обмислят последиците за сигурността на САЩ и съюзниците си, преди да предприемат каквито и да е стъпки, водещи до подкопаване на споразумението, включително връщане на санкциите, отменени според тази сделка\", казват в съвместно изявление Ангела Меркел, Тереза Мей и Еманюел Макрон. Заставайки зад споразумението, те споделят загрижеността на САЩ от иранската ракетна програма и действията на страна в района и са готови да работят с американците за уреждането на тези проблеми. Русия - друга страна по споразумението от 2015 г., заяви, че в международната дипломация няма място за агресивна реторика и че подобни методи са обречени на провал. \"Това е махмурлук от миналото, който не кореспондира с модерните норми за цивилизовани отношения между страните. (...) Очакваме тази стъпка да няма директен ефект върху напредъка по прилагането на споразумението, макар тя очевидно да не отговаря на духа и нормите\" на ядрената сделка. Иран стриктно спазва изискванията и споразумението вече допринася за това светът да стане едно по-сигурно място, се казва още в позицията на външното министерство в Москва. \"При всички положения, независимо от решенията на отделни страни по споразумението, не е възможно завръщане към ситуацията, която съществуваше около иранската ядрена програма. В частност, не може и дума да става за подновяване на санкциите чрез Съвета за сигурност на ООН. Русия остава ангажирана (със сделката), иска тя да бъде запазена и ще продължи да изпълнява всичките си задължения по нея.\" \"Иран е под контрола на режим на фанатици\", започна обръщението си Тръмп от Белия дом, \"Този режим разпространява смърт и хаос по света, има и данни, че Техеран предава технологии на Северна Корея\", добави той. Сред поддържаните от иранските власти терористични организации президентът посочи \"Ал Кайда\", талибаните и \"Хизбула\". Според него Иран не изпълнява споразумението в частта му за центрофугите за обогатяване на уран и не е допуснал пълноценни инспекции на ядрените си обекти. Поради това бил нарушен духът на сделката и той не може да потвърди, както изисква Конгресът от него че споразумението се спазва. Конгресмените решиха Белият дом да се отчита на всеки 90 дни, че Техеран не нарушава сделката и Тръмп вече го прави два пъти - през април и юли. След днешния отказ да потвърди това спазване Конгресът има 60 дни да реши дали да излезе от споразумението и да поднови санкциите срещу Иран. Тръмп нареди на администрацията си да проучи могат ли да се променят някои условия на споразумението. Ако това се окаже невъзможно и сделката не е сключена отново при променени параметри, САЩ ще я напуснат.", "date": "2017.10.13", "title": "Тръмп: Иран се управлява от фанатици, ядрената сделка е за ревизия"}
{"url": "http://www.dnevnik.bg/politika/2017/10/13/3059505_problemut_na_svobodata_na_slovoto_e_v_sobstvenicite_na/", "text": "Проблемът на свободата на словото не е в политиците. Те са функция на във времето за радост. Проблемът в свободата на медиите е в техните собственици\", заяви министърът на финансите Владислав Горанов в предаването на БНТ \"Панорама\". \"Информацията и медиите са власт. На нас властта ни я дава народът. Медиите упражняват властта чрез други инструменти\", посочи Горанов и посъветва  журналистите, които в сряда протестираха , да си отговорят на въпроса \"дали са излекувани от общата болест\". \"Политиците са жертва на собствените си амбиции и на отношението на хората към тях\", заяви още министърът, а на въпрос за скандалите с опозицията от последните дни каза, че \"ние управляваме толкова дълго, че вече може всичко да се пише на наша сметка\". Според него ГЕРБ е единствената политическа партия, в която при грешки има оставки. Попитан за заложеното в проекта на Бюджет 2018 увеличение на заплатите в държавната администрация, Горанов каза, че увеличението няма да е еднакво за всички, а е необходимо целенасочено да се инвестира в определени сектори. \"Държавата успява да събира повече, тази година ще произведем близо 100 млрд. Брутен вътрешен продукт. 1997-1998 г. е 20-22 млрд. Вече имаме перспектива, хората имат нужда от това\", добави финансовият министър.", "date": "2017.10.13", "title": "Проблемът на свободата на словото е в собствениците на медии, смята Горанов"}
{"url": "http://www.dnevnik.bg/photos/2017/10/13/3059205_fotogaleriia_svetovnite_snimki_na_denia_-_13_oktomvri/", "text": "Топъл есенен ден край Вал д'Херенс, Швейцария.", "date": "2017.10.13", "title": "Фотогалерия: Световните снимки на деня - 13 октомври 2017 г."}
{"url": "http://www.dnevnik.bg/sport/2017/10/13/3059509_lokomotiv_plovdiv_pobedi_kolebliviia_beroe_kato_gost/", "text": "Локомотив\" (Пловдив) спечели с 2:1 гостуването си на \"Берое\" в първата среща от 12-ия кръг в Първа лига. Черно-белите стигнаха до успеха с головете на Димо Бакалов и Дино Мартинович, а за старозагорци се разписа Педро Еуженио. Двата отбора се изравниха с по 17 точки в класирането. С толкова е и петият \"Ботев\", който обаче е с мач по-малко. Мартин Камбуров пропусна да вкара срещу бившия си отбор в третата минута с диагонален удар, а шест по-късно Мартин Райнов пусна успореден пас пред вратата, но неговите съотборници не успяха да засекат топката. В 23-ата минута Муса Мухамед центрира към Бакалов и с глава той даде преднина на пловдивчани. Малко преди това гостите имаха претенции за дузпа. \"Берое\" изравни в 38-ата минута, когато Антон Карачанаков центрира към далечна греда и Еуженио засече с глава. Душан Перниш спаси удар на Симеон Райков от около 16 метра в 47-ата минута. Три по-късно Пиргов се справи с удар с глава на Борислав Цонев отблизо. \"Локомотив\" за втори път в 70-ата минута. Пауло Серджо изведе зад отбраната на домакините Мартинович, който преодоля Перниш.", "date": "2017.10.13", "title": "\"Локомотив\" (Пловдив) победи колебливия \"Берое\" като гост"}
