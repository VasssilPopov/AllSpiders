{"url": "https://www.dnevnik.bg/sport/2018/07/29/3288946_fotogaleriia_koroniasvaneto_na_gerant_tomas_s_titlata/", "text": "Кралят е мъртъв, да живее кралят\". Жълтата фланелка в \"Тур дьо Франс\" остава в редиците на \"Скай\" и преминава от раменете на четирикратния шампион Крис Фрум към съотборника му Герант Томас. Уелсецът спечели 105-ото издание на най-престижната колоездачна надпревара като е третият състезател на \"Скай\" с подобно постижение след Брадли Уигинс (2012) и Фрум.", "date": "2018.07.29", "title": "Фотогалерия: Коронясването на Герант Томас с титлата в \"Тур дьо Франс\""}
{"url": "https://www.dnevnik.bg/sport/2018/07/29/3288792_mourinyo_razkritikuva_transfernata_politika_na/", "text": "Мениджърът на \"Манчестър юнайтед\" Жозе Моуриньо не е доволен от поведението на клубното ръководство на трансферния прозорец. След  загубата от \"Ливърпул\" с 1:4 в контролна среща  португалецът заяви, че се нуждае от още нови играчи. Дотук \"червените дяволи\" си осигуриха услугите на халфа  Фред от \"Шахтьор\" (Донецк) , който беше купен за 59 милиона евро, както и на защитника Диого от \"Порто\" (22 милиона евро). \"Честно казано, се нуждая от още двама нови, но е оптимистично да очаквам само един\", каза Моуриньо. Той добави, че е съобщил на президента Ед Уудърд, че се нуждае от нови попълнения, но не знае дали ще ги получи. \"Дадох своя списък от пет имена още преди месец. Оттогава чакам да разбера дали можем да вземем един от тях. Ако успеем ще е добре, ако ли не – ще се борим с това, което имаме като потенциал\", каза още Моуриньо. Специалния оправда поражението с 1:4 от \"Ливърпул\" с експерименталния състав. От него липсват 13 души, които бяха на световното първенство. \"Това не е моят състав, дори не е половината или 30 процента от него. Голяма част от тези момчета дори няма да са тук на 9 август. Например Ерик Байи не трябваше да играе, но Крис Смолинг се контузи на загрявката и сам реши да излезе. Аз не исках още едно дете на терена, защото това не би било честно спрямо Алексис Санчес, Хуан Мата и Андер Ерера, както и към останалите. Те опитват да изиграят тези срещи по най-добрия начин, но бензинът им свършва и тогава \"чао\", завърши Моуриньо.", "date": "2018.07.29", "title": "Моуриньо разкритикува липсата на активност на \"Манчестър юнайтед\" на трансферния пазар"}
{"url": "https://www.dnevnik.bg/bulgaria/2018/07/29/3288793_zaradi_iztekla_davnost_na_novo_obvinenie_podsudimite/", "text": "Военноапелативният съд не наказа петимата полицаи, подсъдими за убийството на Ангел Димитров-Чората. Съдът прие, че те са причинили смъртта му по непредпазливост, а давността за това престъпление отдавна е изтекла. Това се разбира от четвъртото решение на тази инстанция по делото, което започна преди 11 години, съобщава  lex.bg. Първоначално бяха прочетени тежки осъдителни присъди за подсъдимите, после те бяха окончателно оправдани, а след това процесът беше възобновен заради осъждането на България в Страсбург. Ангел Димитров-Чората загина на 10 ноември 2005 г. в Благоевград при полицейската операция \"Респект\". След като случаят беше разпространен от медиите, беше съобщено, че Димитров е бил пребит от полицаите, участвали в акцията по задържането му, а обвинени и дадени на съда бяха петима от тях – Мирослав Писов, Георги Калинков, Янко Граховски, Борис Механджийски и Иво Иванов. Софийският военен съд ги призна за виновни за умишлено убийство с особена жестокост, като Писов беше осъден на 19 години затвор, а останалите на по 18 години лишаване от свобода. След това Военният апелативен съд първо върна делото, след това потвърди присъдите, но решението му беше отменено от Върховния касационен съд (ВКС). Накрая съдът намали наказанията на подсъдимите наполовина, а ВКС окончателно ги оправда през 2011 г. Процесът беше съпътстван и от явна политическа подкрепа за полицаите от страна на тогавашното правителство на ГЕРБ, като и премиерът Бойко Борисов, и бившият вътрешен министър Цветан Цветанов коментираха, че униформените са невинни, като призоваваха за \"правилно решение\" по делото. През 2014 г. Европейският съд по правата на човека (ЕСПЧ) в Страсбург прие, че българските власти са нарушили правото на живот и забраната за нехуманно и унизително отношение, както и правото на справедлив процес, поради което държавата беше осъдена да плати 50 хил. евро обезщетение на близките и близо 35 хил. евро разноски. Заради решението на съда в Страсбург главният прокурор Сотир Цацаров поиска възобновяване на делото, което ВКС уважи през 2016 г. и посочи, че Военноапелативният съд е бил длъжен да назначи нова експертиза, която да преодолее различията в предходните заключения на вещите лица. В крайна сметка съдебният състав е приел, че петимата подсъдими са причинили смъртта на Чората по непредпазливост, а не умишлено, поради което ги оправдава по първоначалните обвинения. За убийство по непредпазливост Наказателният кодекс предвижда вече до 5 години затвор, но през 2005 г., когато почина Ангел Димитров, това престъпление се наказваше с до 3 години затвор и съдът е длъжен да приложи по-благоприятното за подсъдимите законодателство. Именно заради това военните съдии пишат в решението си, че прекратяват делото поради изтекла абсолютна давност. Според НК абсолютната давност за преследване на деяния, които се наказват с до 3 години затвор, е седем години и половина. Решението не е окончателно и може да бъде обжалвано пред ВКС.", "date": "2018.07.29", "title": "Заради изтекла давност на ново обвинение подсъдимите за убийството на Чората няма да бъдат наказани"}
{"url": "https://www.dnevnik.bg/gradska_sreda/2018/07/29/3288478_centurut_na_sofiia_niama_da_se_promeni_osobeno_dori/", "text": "В началото на юли започнаха първите дейности на един от най-дългоочакваните ремонти в София - на зоната около катедралния храм \"Св. Александър Невски\", сградата на Народното събрание, бул. \"Цар Освободител\", градината \"Кристал\" и улица \"Московска\", на която се намира и общината, където наричат зоната \"Златна София\". На фона на обещанията, че  зоната ще претърпи цялостна реконструкция , за каквато свидетелства и архитектурният конкурс, който беше проведен, реално ремонтът ще е основно подмяна настилки, и то само на някои места, както и поставяне на нова паркова мебел. Според Борис Бонев от \"Спаси София\", които са основните критици на ремонта, като допълнение столичани ще получат и една нова пешеходна зона, която ще бъде пуста и транзитна, а не добро обществено пространство. Обществената поръчка по проекта е за 21.5 млн. лева, от които 19.5 млн. са европейско финансиране. Изпълнители на ремонта са \"ПСТ груп\" - фирма, чиито договори с общината за поддръжка на 5 района в София бяха прекратени миналата година по искане на кмета Йорданка Фандъкова. Причината беше   некачествено изпълнение . \"Дано са си взели поука\", каза Фандъкова тази година, когато обяви началото на ремонта и допълни, че глобите в договора за забавяне и лошо изпълнение са \"най-тежките в държавата\". Голямото обещание \"Това е отдавна чакан ремонт, който дори отдавна трябваше да е завършен\", посочи Борис Бонев пред \"Дневник\". През цялото време на очакване кметът на града и главният архитект твърдяха, че пространството около \"Александър Невски\" ще бъде изцяло пешеходна зона. Фандъкова пък обясняваше, че проблемът с автомобилите и туристическите автобуси, които дълго време паркираха там в нарушение с допустимия им брой, ще се реши с ремонта. След ремонта обаче площадът отново ще бъде паркинг, но само от страната на парламента. Предвижда се местата за паркиране, които сега са 180, да бъдат намалени наполовина. \"Това е най-знаковата сграда на София и не е редно там да има паркинг, независимо дали е \"синя зона\" или за автомобили на Народното събрание\", каза Бонев. \"Спаси София\" дори направиха  петиция за пълното премахване на паркоместата на площада . Освен това движението на автомобили ще бъде забранено в участъка по ул. \"Оборище\" от \"Александър Невски\" до ул. \"Г. С. Раковски\". Така по план на общината София ще има още една пешеходна зона. \"Убеден съм, че ще се превърне в пустееща зона, както е площадът пред Ларгото. В този проект не се предвидени дървета, зеленина. Няма никакви услуги, които да задържат хората там\", посочва Бонев. Така според него пространството ще има същата функция, както и сега - \"хората ще отиват, ще снимат \"Александър Невски\" и ще си тръгват\". Думите му се потвърждават от проекта, създаден от студиото на арх. Иво Пантелеев. По негов проект се прави и другият голям, скъп и изпълнен с обещания ремонт - на ул. \"Граф Игнатиев\". Нова зеленина липсва, а вместо дървета ще се издигнат стълбове. По думите на Бонев проектът за зоната е претърпял сериозни изменения от  варианта, който е спечелил конкурса през 2015 г.  В него дори се допуска строеж на подземен паркинг край сградата на Народното събрание. При обявяването на ремонта кметът на София каза, че това е невъзможно заради археологическите останки, на които ще се натъкнат строителите, ако започнат да копаят. Така, а и с редица други малки промени, обемът на цялата работа се намали, като според Борис Бонев проектът вече не отговаря на сумата, която общината ще плати. За сравнение, ремонтът на ул. \"Граф Игнатиев\" струва 24 млн. лева, но предвижда подмяна на релси, ВиК система и настилки. А щеше да е различно Подмяната на настилките е основна тема и за двата ремонта. Така например на градината \"Кристал\" в момента се изпълнява цялостна реконструкция, като здравият асфалт е премахнат и ще бъде заменен с бетонови плочи. \"Градината не беше в толкова лошо състояние, за да й се прави цялостен ремонт, а тези пари можеха да отидат за други пространства в града, които са в много по-тежко състояние\", посочва Бонев.  Откакто е главен архитект на София, Здравко Здравков казва, че иска да въведе единен стандарт за вида на настилките и градската мебел в града. По думите му в различните райони ще са допустими определени цветове, форми и видове материали. Той често даваше за пример площад \"Александър Невски\" като място, на което има над 30 вида плочки. Наредбата беше изготвена още миналата година, но така и не достигна до разглеждане в комисиите на общинския съвет. Същевременно това лято се правят и предстоят ремонти на основни улици в центъра на София - \"Солунска\", \"Славянска\", \"Иван Шишман\", \"Иван Вазов\", градината край църквата \"Св. Седмочисленици\". Разлики има от сега - например по улица \"Солунска\" са поставени бордюри с дупки за оттичане на вода, каквито проектите за другите улици не предвиждат. Така според Бонев има опасност в бъдеще ул. \"Граф Игнатиев\", прилежащите й площади и тези около \"Александър Невски\" да изглеждат по един начин, а останалата част от центъра, която тепърва ще се ремонтира - по съвсем друг. \"Липсата на желание София не просто да бъде ремонтирана, а това да става в хармония със заобикалящата среда и историята на града е пословична за Столичната община. Особено в центъра\", казва още Бонев.", "date": "2018.07.29", "title": "Центърът на София няма да се промени особено дори след ремонт за 21 млн. лева"}
{"url": "https://www.dnevnik.bg/politika/2018/07/29/3288812_v_imeto_na_stabilnostta_se_razbrahme_da_preodoleem/", "text": "Няма нищо по-добро от политическата стабилност в нашата родина, особено в период, когато всичко наоколо се тресе, всичко се променя, под въпрос е даже съществуването на Европейския съюз. Това заяви вицепремиерът и съпредседател на \"Обединени патриоти\" Валери Симеонов пред журналисти в Добрич, попитан за взаимоотношенията в коалицията, съобщава БТА. По думите му на заседанието на политическия съвет коалиционните партньори са решили, че трябва да се преодолее личното, да се преодолеят разногласията в името на България. \"Нищо по-добро не можем да дадем на своята родина освен стабилност. В името на тази стабилност се разбрахме да потушаваме нашите различия, разногласия и така нататък\", добави Валери Симеонов. Вицепремиерът коментира и проверките, свързани със защитата от шума в околната среда, като заяви, че това не е негова лична битка, а битка за спазването на закона. \"Всеки, който смята, че след 23 часа може да нарушава тишината, да се гаври със спокойствието и правото на почивка на своите съграждани и на чуждите туристи, е нарушител на закона\", каза Симеонов.", "date": "2018.07.29", "title": "В името на стабилността се разбрахме да преодолеем разногласията си, обяви Симеонов"}
{"url": "https://www.dnevnik.bg/sport/2018/07/29/3288813_tanak_triumfira_v_rali_finlandiia/", "text": "От Танак от \"Тойота\" спечели рали \"Финландия\", осми кръг за сезона в Световния рали шампионат (WRC). Естонецът беше най-бърз в надпреварата на 1000-те езера, както е известно състезанието. Той не изпусна водачеството от петък, за да триумфира с почти 33 секунди аванс пред втория Мадс Остберг (\"Ситроен\"). Победата е втора за Танак през сезона, след като спечели и рали \"Аржентина\". Пилотът се присъедини от този сезон към \"Тойота\" и се представя много силно, като се качи и два пъти на подиума. През сезон 2018 с повече победи от Танак са единствено претендентите за титлата Себастиен Ожие и Тиери Ньовил с по три. \"Това е сбъдната мечта за мен, защото всеки пилот иска да спечели във Финландия. Колата беше страхотна през последните дни и отборът работеше много здраво. Много съм доволен\", каза 30-годишният Танак. Това е четвърта победа за него във WRC. За втора поредна година пък \"Тойота\" печели надпреварата след завръщането си в шампионата. Преди 12 месеца местната звезда Есапека Лапи триумфира. Трети зад Танак и Остберг се нареди Яри-Мати Латвала. Финландската звезда на \"Тойота\" остана доволен от подиума след последните трудни ралита за него. Топ 10 допълниха Хейдън Падън (\"Хюндай\"), Себастиен Ожие, Тему Сунинен и Елфин Еванс (тримата с \"Форд\"), Крейг Брийн със \"Ситроен\", Ньовил с \"Хюндай\", както и Андреас Микелсен (\"Ситроен\"). Танак спечели общо 12 скоростни отсечки и беше най-постоянен през уикенда. Пилотът на \"Тойота\" нямаше никакви проблеми по трасето, показа високо темпо и през цялото време беше в челните позиции. Единствено в петък Танак и Остберг размениха за малко позициите си, но след това доминацията на естонеца беше пълна. В неделния ден пилотите изминаха само четири етапа, като още в първият темпото зададе Остберг. След това Яри-Мати Латвала показа най-доброто от арсенала си и спечели два етапа, като с това стопи изоставането си от втория на само 2.5 секунди. В последния пауър етап Рухимаки 2 всички караха много по-бързо от сутрешните минавания. Накрая обаче пилотите се подредиха както и в генералното класиране. Танак спечели със само 0.5 секунди пред Остберг, а норвежецът беше с две десети пред Латвала. Бонус точки взеха още Тиери Ньовил и Крейг Брийн, а шести в етапа остана световният шампион Ожие. След осем кръга Ньовил води със 153 точки пред Ожие, който има 21 по-малко. Танак е трети със 107, а далеч зад него е Есапека Лапи със 70. Следващият старт за сезона е рали \"Германия\" между 16 и 19 август. Надпреварата е много различна от \"Финландия\", след като е изцяло на асфалт.", "date": "2018.07.29", "title": "Танак триумфира в рали \"Финландия\""}
{"url": "https://www.dnevnik.bg/sport/2018/07/29/3288817_adrian_andreev_zagubi_finala_na_evropeiskoto_za/", "text": "Адриан Андреев загуби във финала на европейското първенство по тенис за юноши в швейцарския град Клостерс. Българинът отстъпи на представителя на Чехия Йонас Форейтек в много оспорван двубой 7:6 (1), 6:7 (6), 3:6. Преди година Андреев остана трети в категорията до 16 години, а сега се изкачи с едно стъпало нагоре. Първият сет отиде на сметката на Андреев, който беше безапелационен в тайбрек, спечелвайки го със 7:1. Втората част беше много оспорвана, като българинът се спаси в един критичен момент. При 4:3 в полза на Форейтек чехът пропусна две точки за пробив. Българинът се справи и стигна до тайбрек, в който изоставаше с 2:4. Все пак Андреев отново прояви характер и дори стигна до мачбол, но не го реализира. Форейтек изравни резултата в сетовете, а в третата част вече играеше с по-голямо самочувствие. При 2:1 в третия сет Андреев пропусна точка за пробив. След това при 2:2 и 30:30 Андреев направи двойна грешка и едва не счупи ракетата си. Той загуби подаването си за 2:3. След това българинът мигновено реализира рибрейк - 3:3. До края Форейтек обаче не му даде никакви шансове. Дотук в надпреварата Андреев имаше пет поредни победи, при това без да загуби сет. Във финала обаче българският тенисист не успя да издържи физически и в третата решителна част не беше на добро ниво. Той допусна късен пробив, който нямаше как да върне, и трябваше да се задоволи със загубата. Андреев е вторият българин, който се класира на финал на европейското за юноши в последните години. През 2011 г. това направи Димитър Кузманов, който също загуби от Роберто Карбаес Байена.", "date": "2018.07.29", "title": "Адриан Андреев загуби финала на европейското за юноши след пропуснат мачбол"}
{"url": "https://www.dnevnik.bg/analizi/2018/07/29/3288775_kak_konstitucionniiat_sud_vuvede_treti_pol/", "text": "Светла Енчева, \"Неуютен блог\": Как Конституционният съд въведе трети пол  ...В решението си конституционните съдии разсъждават надълго и нашироко какво е пол и как се дефинира той. Много от разсъжденията им будят искрена почуда у специалистите, работещи с подобна терминология. Без да правя анализ на цялото умотворение, ще се концентрирам върху един кратък пасаж: Споменатата ал. 2 на чл. 47 от Конституцията гласи: Поради това социалната роля се явява един вид функция на биологията – едно същество не е нужно да е човек и да живее в общество, за да бъде майка. (От друга страна, една жена може да бъде майка, без да е биологическа майка – нещо, което също е убягнало от вниманието на Конституционния съд.) Те не предвиждат, че една жена може да има и други социални роли, които не са биологично детерминирани – например да е конституционна съдийка. Въпреки че в състава на Конституционния съд има точно пет жени, всички те очевидно смятат, че единствената им социална роля е да бъдат майки. Затова и са отсъдили, че Истанбулската конвенция е противоконституционна. Възниква обаче въпросът – ако социалната роля на жената е да бъде майка, какво са жените, които не са майки? Ако дефинираме жената единствено чрез майчинството, излиза, че . Следователно те са от някакъв друг, трети, пол. Или са от по-ниска категория пол, което е същото. А мъжете?   Мълчи и Конституцията – в нея за майка и майчинство става въпрос два пъти – чл. 14 (\"Семейството, майчинството и децата са под закрила на държавата и обществото\") и споменатият чл. 47, ал. 2., в който се споменава и думата \"жена\". \"Мъж\" се споменава само в известния чл. 46, ал. 1 – \"Бракът е доброволен съюз между мъж и жена. Законен е само гражданският брак.\" Конституцията ни не е съвършена и има нужда от модернизиране. Тя е в някои отношения и сексистка – доколкото говори изрично за майчинство, но не и за бащинство. В началото на 90-те е логично дискурсът в България да е такъв, но две десетилетия след началото на 21 век да обявяваме борбата със сексизма за противоконституционна е малоумно. Макар Конституцията ни да има кусури, в нея едва ли се има предвид, че социалната роля на жената се свежда до биологичната ѝ роля на майка. Това е интерпретация на Конституционния съд. (Цялото мнение на Светла Енчева може  да прочетете в блога й ) Даниел Смилов: Какво е конституционализмът? Това е блиц-коментар с ясното съзнание, че решението на КС за Истанбулската конвенция е от огромна важност и трябва да остане задълго в общественото внимание, както и да бъде анализирано в детайли. Като начало, това решение противоречи на базовия принцип на плурализъм в българската конституция, както и на нейната забрана за въвеждане на държавна идеология: С решението си  , които да имат самостойна тежест в изграждането на възприятието за допустимите полови роли. Няма да споря дали тази идеология е добра или лоша, дали е споделена от мнозинството от хората или не, дали е консервативна или либерална. Това е без значение. От значение е само, че след решението на КС тази идеология става единствената конституционно-допустима - т.е. \"обявява се и се утвърждава като държавна\". Преди решението тази идеология нямаше такъв статус. Текстът на конституцията - както всяка нормална конституция на демократична държава - може да бъде четен по различни начини и би могъл да допусне както социалния конструктивизъм на Симон де Бовоар, така и наивистичния есенциализъм на професор Даниел Вълчев или на редовия привърженик на Доналд Тръмп. След решението на КС, който единствен може да интерпретира конституцията, всъщност бяха орязани другите възможни интерпретации и бяха сведени до една (Вълчев-Тръмп), която заляга на биологията в определението на социалните роли. Конституцията ни не е ценностно неутрална и тя изключва определени екстремистки и антидемократични идеологии. Когато конституцията смята определени идеологии за противоконституционни, тя обаче има изрични текстове и предвижда строго определени забрани. Например: Не мисля, че тези които следват конструктивизма по отношение на пола ала Симон де Бовоар, попадат в горната или някоя подобна изрично определена антиконституционна категория. А което не е изрично забранено на гражданите, е разрешено в демократичната държава - това е базов принцип. Ерго,  Конституционализмът не е механизъм, чрез който мнозинството се разправя с малцинството. Всъщност е точно обратното. Накратко, в страха си да не би в правната ни система да навлязат елементи на някаква \"джендър идеология\", конституционното мнозинство създаде и обяви за единствено конституционно допустима особена \"антиджендър\" идеология.  Поздравления на съдиите от малцинството в съда, които устояха на популисткия натиск и защитиха буквата и духа на българския основен закон в особените си мнения! Елисавета Белобрадова: Жените изоставиха жените  Не че някога въобще сме имали шанс реално да променим законодателството, така че жените жертви на насилие в България да имат някакъв шанс. Но поне щеше да има една хартия, на която да пише, че сме се ангажирали да построим центрове, в които жените да могат да избягат с децата си. Едни листя, на които щяхме да се задължим да приемем такива мерки, че насилникът да може да бъде моментално изведен от дома и държан настрана, а не да убие клетницата от бой, докато не оттегли жалбата. Такива неща. И за да няма недоразбрали, ще кажа само едно. България е страна, в която жените не се харесват. Не държат на себе си. Не държат една на друга. Не излизат да се борят за правата си.  Защото никой на този свят не е длъжен никому. Всеки сам трябва да извоюва правата си. Правата на групата, към която принадлежи. Дали ще определена нация, дали ще са свободи за определена група - трябва да се бориш. Жените по върховете си плюха на съвестта.  Сега в този момент жените изоставят и майките на деца с увреждания. Дано майките издържат. Това е ужасна драма за мен. Как се изоставяме една друга, как нехаем, а утре може да са майките, дъщерите ни. 96 процента от битовите насилници са мъже. Това не е техен проблем, не тях ги боли. Боли ги жените и ако жените нищо не направят, за да се защитят, значи така и трябва да бъде.  Евгений Дайнов: КС реши да бъде морална Инквизиция на Републиката След като Конституционният съд реши да бъде морална Инквизиция на Републиката, ще му трябва разгърнат апарат от доносници. Бързам да съм пръв и да донеса против себе си. А именно: лицето Евгений Дайнов не се подчинява на биологическия си пол, а ходи с коса, по-дълга от на конституционните съдийки, и носи шарени джендърски герданчета и освен това разправя наляво и надясно, че човеците били свободни и имали правото да избират (представяте ли си каква либерастия; утре ще казва, че хората имат правото да си избират религията и правителството...) Така лицето подкопава конституционната идентичност на Републиката, както и устоите на българщината и православието. Юлиан Попов: Конституционният съд не може да чете  Решението на Конституционния съд за Истанбулската конвенция не е некомпетентно, а неграмотно. То ме убеждава в едно - съдебната реформа трябва да започне от базовата грамотност. Освен, че  , за който трябва да се произнесе. Дали приемаш или не приемаш трети или пети пол или твърдо стоиш зад идеята, че половете са два и трябва да са два, конвенцията се занимава преди всичко със социалните очаквания от принадлежащите към един или друг пол. Именно дискриминацията и насилието, основани на социални роли е един основните предмети на конвенцията, а и на всяко законодателство, свързано с насилие над жени. Никой не го бият защото има или няма някоя част по тялото си, а защото от него/нея се очаква да готви, да е на сексуално разположение или нещо друго. Това не са биологични атрибути. Независимо каква позиция в крайна сметка има КС, едно е сигурно - Конституционният съд не може да чете.", "date": "2018.07.29", "title": "Как Конституционният съд въведе трети пол"}
{"url": "https://www.dnevnik.bg/sport/2018/07/29/3288856_hamiltun_grabna_pobedata_v_ungariia_sled_bezgreshno/", "text": "Световният шампион Люис Хамилтън спечели Гран при на Унгария за рекорден шести път в кариерата си. Пилотът на \"Мерцедес\" записа поредния си много силен резултат, който дойде след безгрешно състезание. Той стартира от полпозишън и само за малко беше зад Себастиан Фетел по време на спиранията в бокса. Хамилтън спечели за 67-и път в своята кариера и пета през сезона. Успехът е втори пореден за британеца, който триумфира и на \"Хокенхайм\". \"Дойдохме тук, знаейки че \"Ферари\" ще са много бързи, но да спечелим е голям бонус за нас. Беше много горещо през цялото време, състезанието беше тежко, но за щастие успях да подържам високо темпо\", каза след финала световният шампион. Хамилтън обеща да продължи да тренира и да се представи силно и във втората част на сезона. Втори зад Хамилтън завърши Себастиан Фетел, който се изкачи с две позиции в състезанието. Той стартира четвърти и за малко имаше шанс да спори дори за първото място, но грешка при спиранията в бокса го лиши от това да бъде по-близо до победителя. Трети на подиума се качи Кими Райконен. В пети пореден старт финландецът завършва сред първите трима, след като беше трети във Франция, Великобритания и Германия, както и втори в Австрия. След 12 старта за сезона британецът води с 213 точки, а Фетел има 189. Райконен е трети със 146 точки. Състезанието започна без проблеми за лидерите от \"Мерцедес\" и Хамилтън бързо успя да се откъсне напред. Фетел и Райконен бяха близо до Ботас, но и той успя да запази позицията си. Двамата пилоти на \"Ферари\" обаче размениха местата си, след като във втория завой Фетел изпревари от външната страна Райконен. Верстапен също стартира добре и успя да спечели няколко позиции в първата обиколка, но след това започнаха и проблемите му. Пилотът на \"Ред бул\" отпадна в петата обиколка, след като неговият болид изгуби мощност. За холандеца това беше трето отпадане през годината. В челото нямаше никакви изпреварвания, като първият който влезе в бокса беше Кими Райконен. Той смени гумите си ултрасофт с нови софт в 14-ата обиколка, опитвайки да направи пресичаща стратегия спрямо Ботас. От \"Мерцедес\" реагираха мигновено и в следващия тур финландецът също влезе в бокса. Фетел излезе втори и започна да се движи с темпо много близо до това на лидера Хамилтън. Скоростта, която показваше пилотът на \"Ферари\" на нагорещената писта беше много добро и той започна да притиска съперника си. Хамилтън влезе в бокса в 25-ата обиколка, но от \"Ферари\" решиха да оставят фетел на пистата. Британецът сложи средно меките гуми за уикенда софт, с които беше и пилотът на Скудерията. Фетел изтегли много късно стопа си и го направи чак в 39-ата обиколка, когато беше с девет секунди пред Хамилтън, разчитайки на по-добро темпо в края на състезанието с гумите ултрасофт. Грешка на механиците при смяна на пред лява гума обаче забави Фетел с малко над секунда и той излезе зад Ботас. В последните обиколки той най-накрая се приближи до Ботас и започна да го притиска, след като имаше по-високо темпо, а финландецът беше с износени задни гуми. В 65-ата обиколка германецът атакува съперника си още от първия завой и при влизането във втори вече успя да мине пред Ботас, но затвори траекторията му, с което се получи контакт между двамата. Рейс контролът обяви, че ще разглежда инцидента след състезанието, но така и не обяви наказание за германеца до излизането на първите трима на подиума. Пораженията не бяха толкова големи, но Ботас загуби две места и мина дори зад Райконен. Пилотът на \"Мерцедес\" накрая беше изпреварен и от Даниел Рикардо. След Гран при на Унгария има лятна пауза, а следващият старт е в на белгийската писта \"Спа\" на 26 август.", "date": "2018.07.29", "title": "Хамилтън грабна победата в Унгария след безгрешно състезание"}
{"url": "https://www.dnevnik.bg/biznes/2018/07/29/3288864_za_blizo_20_godini_dundi_preshus_e_platila_128_mln_lv/", "text": "Канадската компания \"Дънди прешъс металс\" е платила общо 128 млн. лв. на държавата по концесионния договор за обработването на мината в Челопеч, от която се добива злато. Това обяви енергийният министър Теменужка Петкова пред \"Канал 3\". Повод за коментара ѝ стана искането на председателя на парламентарната група на \"Обединени патриоти\" Волен Сидеров вицепремиерът Валери Симеонов да му отговори какви са параметрите по концесионната сделка и дали държавата не е на голяма загуба от нея. Концесионният договор с \"Дънди прешъс металс\" е сключен през 1999 г. \"Условията в рамките на този концесионен договор са такива, каквито тогава законодателството е предвиждало. Същото се отнася и по отношение на концесионните възнаграждения, които този концесионер трябва да плаща. Цените, по отношение на тези концесионни възнаграждения, са пряко свързани с цените на Лондонската метална борса\", уточни Петкова. Тя добави, че най-вероятно през есента ще бъдат внесени промени в Закона за подземните богатства, но не уточни какви са те. Енергийният министър каза още, че при реализация на проекта АЕЦ \"Белене\" кадри за работа там ще се обучават в АЕЦ \"Козлодуй\". \"Има създадена една изключително добра школа по отношение на този тип кадри. Ние разполагаме с изключително добри специалисти. Козлодуй би могъл да бъде една такава база за обучаване\", уточни Петкова.", "date": "2018.07.29", "title": "За близо 20 години \"Дънди прешъс\" е платила 128 млн. лв. на държавата по концесионния договор"}
{"url": "https://www.dnevnik.bg/bulgaria/2018/07/29/3288819_sobstvenikut_na_terena_na_carskite_konjushni_otreche/", "text": "Горялата снощи сграда не е част от активите на дружеството-собственик на терена и основната сграда от комплекса \"Царските конюшни\" в центъра на София. В официална позиция от управителят на \"Евротрансбилд\" ЕООД - Янко Иванов, казва, че в терена има над 20 отделни сгради, като тази, която е засегната от огъня не е тяхна собственост. В пожар  избухнал около 03:10 часа снощи изгоря 2000 кв. метра от покрива  на една от сградите в комплекса, като има и поражения по фасадите. В съобщението се казва, че сградата, на която \"Евротрансбилд\" е съсобственик, заедно с Националната художествена академия, се намира на административен адрес бул \"Васил Левски\" 108, а засегната от пожара сграда се намира на ъгъла между ул \"Врабча\" и ул. \"Панайот Волов\"\". В терена има и сграда на Министерството на вътрешните работи, като по информация на \"Би Ти Ви\" именно тя е засегната от пожара. \"Дневник\" потърси пресцентъра на министерството за коментар по-рано през деня, като все още очаква отговор. \"Спекулации, че опожаряването на сградата отваря врати към последващо застрояване на терена не отговарят на фактическата обстановка\", се казва в позицията. Пожарът е силно е притеснил дружеството, като изказват увереност, че компетентните органи ще установят причините за пожара. \"На разположение сме на разследващите органи при нужда от съдействие и допълнителни разяснения\", се казва още в позицията. Уважаеми г-н Министър на културата, пише Ви зам.-кметът Малко по-рано днес зам.-кметът на София по културата Тодор Чобанов се обърна към министъра на културата Боил Банов чрез профила си във \"Фейсбук\". В текста Чобанов задава въпроса защо няма резултат от изпратените до министерството предложения от общината за възстановяване на статута на паметници на култура. Такъв е случая с \"Царските конюшни\", като според Чобанов от общината са поискали комплексът да получи най-високия статут - \"национално значение\", още миналата зима. По-рано днес редакцията изпрати въпроси до министерството за това на какъв етап е тази процедурата, както и какви действия ще предприеме Министерството на културата след пожара, като все още очаква отговор. \"Уважаеми г-н Министър на културата, ще \"доживеят\" ли знакови обекти в риск подчинените на министерството структури и експерти да си свършат работата?\", пише Чобанов. Зам.-кметът на София иска и отговор защо от Националния институт за недвижимо културно наследство все още не са осигурили на общините в страна достъп до архива си. Това задължение беше  включен в Закона за недвижимото културно наследство през 2016 г. , като поправката беше оспорвана от експерти. \"Искрено се надяваме, че този пореден призив няма да остане без последствия и ще видим реални действия, доказващи също така, че от съществуването на специализирана администрация за опазване на културното наследство все още има смисъл\", пише още зам.-кметът на София.", "date": "2018.07.29", "title": "Собственикът на терена на \"Царските конюшни\" отрече да са горели негови сгради"}
{"url": "https://www.dnevnik.bg/biznes/2018/07/29/3288870_lihvite_po_biznes_kreditite_padnaha_pod_4/", "text": "Банките в България вече отпускат бизнес кредити при лихвени нива под 4%. Това показват данните за новоотпуснатите и предоговорени заеми на Българската народна банка (БНБ) към края на юни тази година, цитирани от  \"Капитал\" . Заемите в левове средно се отпускат при лихва от 3.8%, докато тези в евро – при оскъпяване от 3.1%. През първите шест месеца на тази година над 85% от отпуснатите бизнес кредити, деноминирани в евро, са били на стойност над 1 млн. евро. При кредитирането за фирми, което се договаря в български лев, съотношението между заемите под 1 млн. евро и над 1 млн. евро е приблизително 45:55. Трябва да се има предвид, че нивата са осреднени и често еднократен ефект може да окаже влияние нагоре или надолу - например отпускане или предоговаряне на голям заем да натежи в едната посока. Най-скъпи са заемите в български левове, които имат фиксирана лихва за първите поне 5 години от погасителния период. Към края на юни лихвата по тях е била средно 9%. Според данните на БНБ обаче подобен тип заеми представляват по-малко от 1% от одобрените заеми. За първите шест месеца на годината банките са отпуснали 5.6 млрд. лв. нови бизнес кредити (в това число влизат и предоговорените стари). Това е с 6% повече за същия период на миналата година. От тях 3.9 млрд. лв. са били отпуснати в евро, около 1.7 млрд. лв. - в българска валута, и малко под 30 млн. лв. - в американски долари. Най-бързо нарастват заемите, отпуснати в евро, които са били на стойност над 1 млн. евро – те се увеличават с цели 30% на годишна база и достигат 2.3 млрд. лв.", "date": "2018.07.29", "title": "Лихвите по бизнес кредитите паднаха под 4%"}
{"url": "https://www.dnevnik.bg/sport/2018/07/29/3288879_antuni_djoshua_podpisa_nov_trigodishen_dogovor_s/", "text": "Световният шампион по бокс в тежка категория Антъни Джошуа подписа нов договор с мениджърската агенция Matchroom Boxing, която го представлява. Споразумението между боксьора и агенцията на Еди Хърн е за три години. Благодарение на договора всички мачове на Джошуа ще продъжат да се излъчват в каналите на английската компания Sky Sports. Всеки един бой на британеца носи и сериозни приходи, след като срещите му са по платени канали. Джошуа работи с Matchroom Boxing и в момента държи четири от поясите в тежката категория на Световната боксова асоциация (WBA), Световната боксова организация (WBO), Международната боксова федерация (IBF) и Международната боксова организация (IBO). \"Когато станах професионалист Matchroom Boxing и Sky Sports застанаха зад мен и ще продължа да работя с тях. Еди Хърн е много важна част от моя екип и искам да продължим да пишем история\", каза Джошуа. Следващият мач на  британеца ще бъде на 22 септември на \"Уембли\" , където той ще се бие с претендента за пояса на WBA Александър Поветкин. За пръв път Джошуа ще се върне в английската столица, където на 29 април 2017 г. победи Владимир Кличко. \"Антъни е голяма част от семейството на Matchroom и ние искаме да работим максимално дълго с него. Той е лице на световния бокс\", добави мениджърът му Еди Хърн.", "date": "2018.07.29", "title": "Антъни Джошуа подписа нов тригодишен договор с мениджърската си агенция"}
{"url": "https://www.dnevnik.bg/sport/2018/07/29/3288836_fotogaleriia_skorost_i_letiashti_avtomobili_v_rali/", "text": " по безапелационен начин. Естонецът триумфира в престижната надпревара в горите на Юваскюла след изумителните 12 скоростни отсечки, които взе.", "date": "2018.07.29", "title": "Фотогалерия: Скорост и летящи автомобили в рали \"Финландия\""}
{"url": "https://www.dnevnik.bg/sport/2018/07/29/3287612_napravi_si_sam_ot_a_i_b_ili_kak_se_izgrajda_futbolen/", "text": "Без треньор, без играчи, без собствен стадион, без тренировъчно игрище или друга спортна инфраструктура и дори без име. Това има (или по-скоро няма) на разположение Йън Еъри, за да изгради от основите футболен клуб в Нешвил, щата Тенеси. В следващите 20 месеца бившият изпълнителен директор на \"Ливърпул\" поема предизвикателството да вдъхне живот на изцяло нов клуб. Той ще започне участието си в Мейджър лийг сокър (МЛС) през март 2020 г. Тимът ще бъде 24-ят, който се състезава в първото ниво на американския футбол. Еъри, който заемаше поста си в \"Ливърпул\" от 2007 до 2017 г. и имаше неуспешен  период в \"Мюнхен 1860\" , ще се опита да приложи модела на развитие на мърсисайдци в новото предизвикателство. Англичанинът вижда задачата да положи основите на клуба от Нешвил като вълнуваща. \"Това е уникална възможност да създадем нещо от празен лист хартия. Заедно са събрани някои много атрактивни съставки - прекрасен град, чудесна подкрепа от феновете, както и това, че спортът продължава да се развива в САЩ\", каза Айри пред Би Би Си. Голяма част от футболните клубове в САЩ разчитат на привличането на звезди от Европа в залеза на кариерата си, за да повишат спортната и икономическата стойност на отборите. Така през 2015 г. \"Ню йорк сити\" събра заедно Франк Лампард, Андреа Пирло и Давид Вия, в \"Лос анджелис галакси\" играеше Дейвид Бекъм, а в момента там е Златан Ибрахимович. Примери има и още. Идеята на Еъри за Нешвил е новият отбор да има своя идентичност, за да бъде разпознаваем сред феновете. Според англичанина това започва със създаването на добра скаутска програма и подбор на млади и перспективни играчи. \"Искаме да създадем нещо автентично и искаме играчите ни да са отдадени на играта. Това не изключва международните играчи от други първенства, но изключва привличането на пътешественици, които мислят, че ще завършат кариерата си с лебедова песен с добри пари в джоба\", заяви Еъри. Според него ключово за бъдещото развитие на футболния клуб е внимателният избор на треньор. Притесненията му са свързани с честата смяна на наставниците, от които се искат бързи резултати. \"Когато създаваш нещо от нищото, трябва да имаш собствена ДНК и след това да доведеш правилните хора. Ако погледнете мениджъра на \"Ливърпул\" Югрген Клоп, той пасва перфектно на клуба\", каза Еъри. Зад гърба си той ще има стабилна финансова помощ. Главен инвеститор в новия клуб е американският бизнесмен Джон Инграм, чиято фамилия притежава компании в сферата на услугите, като общото им състояние се равнява на 4.2 милиарда долара според \"Форбс\". В дебютния си сезон през 2020 г. клубът ще играе на 69-хилядния стадион \"Нисан\", който е дом на отбора от американския футбол \"Тайтънс\". След това тимът от Нешвил ще се премести на ново съоръжение, като проектът за изграждането му е на стойност 275 милиона долара. \"Изминахме дълъг път, като започнахме процеса преди почти година и толкова много жители на Нешвил бяха част за това. От кмета Меган Бари до футболните фенове и родители от всички части на града, сега възможността да доведем МЛС в града е една стъпка по-близо\", каза Инграм при одобрението на проекта за стадиона.", "date": "2018.07.29", "title": "Направи си сам от А и Б, или как се изгражда футболен клуб от абсолютната нула"}
{"url": "https://www.dnevnik.bg/sviat/2018/07/29/3288742_zemetresenie_ubi_hora_na_populiaren_sred_turistite/", "text": "Земетресение с магнитуд от 6.4 предизвика разрушения и щети на популярния сред туристите индонезийски остров Ломбок. По първоначални данни са повредени много сгради, има поне 10 загинали - един от тях е турист от Малайзия, както и 40 души са ранени. Трусът е започнал малко преди 7 часа местно време и е бил толкова силен, че туристи описват как водата в басейните на хотелите се е плискала като бурно море. Източникът е бил много плитко - едва на около 7 км под земната повърхност, а епицентърът е на 50 км от град Матарам. Земетресението е усетено и на съседния остров Бали, който също е пълен с туристи в началото на най-активната част от летните отпуски. Националният парк в планината Ринджани е затворен заради съобщения за предизвикани от труса свлачища. Регистрирани са поне 66 вторични труса, като най-силният е бил с магнитуд 5.7.", "date": "2018.07.29", "title": "Земетресение уби хора на популярен сред туристите остров в Индонезия"}
{"url": "https://www.dnevnik.bg/analizi/2018/07/29/3287971_zabranata_za_obratno_priemane_na_migranti_e/", "text": "Решението на Народното събрание съставлява политическо изявление - пропаганда, което не поражда никакви юридически или практически последици за държавата. Още преди присъединяването си към Европейския съюз България бе задължена да подпише споразумения за обратно приемане на свои и чужди граждани с всички държави, членки на ЕС, като едно от многото условия, които страната ни следваше да изпълни по преговорите за присъединяване. Тези вече подписани споразумения за обратно приемане (реадмисионни спогодби) безусловно обвързват и задължават България да приема обратно на своята територия връщаните от другите европейски държави нейни граждани, но така също и чужденците, преминали транзитно или пребивавали на територията на нашата страна, както онези, на които страната ни е разрешила пребиваване. По сходен начин, България е обвързана и със задължението да приема обратно и онези бежанци, които след като са били регистрирани в страната ни са я напуснали, за да потърсят убежище в друга европейска държава. Това задължение произтича от Дъблинския регламент. Регламентите на Европейския съюз представляват актове, които имат силата на закон и са задължителни за всички държави членки без избор или изключение. И към настоящия момент България ежедневно изпълнява тези си задължения, приемайки обратно на територията си както мигранти, така и бежанци. Техният брой не е значителен, но не поради това, че държавата ни отказва техния прием, а по-скоро поради други практически и правни неуредици, съпътстващи като цяло прилагането на Дъблинския регламент и реадмисионните спогодби на практика. Допълнителна причина са и многобройните съдебни решения в редица европейски държави, които спират реадмисиите към България заради недостатъците на националната система и липсата на каквато и да била държавна интеграционна политика дори спрямо непридружените деца и други уязвими лица. Поради това гласуването от парламента на въпросното решение представлява просто поредната симулация на дейност. По-значителният проблем е, че парламентът, правителството и целият политически спектър от парламентарно представени партии в България за пореден път избират да трупат \"актив\" с ксенофобска и анти-мигрантска реторика. Този прийом за отклоняване на вниманието от провалите и корупцията на политическата класа към чужд, видим и външен \"виновник\" е поредната стъпка към неприкритото фашизиране на режима на управление в държавата.", "date": "2018.07.29", "title": "Забраната за обратно приемане на мигранти е политическа пропаганда без последици"}
{"url": "https://www.dnevnik.bg/sport/2018/07/29/3288737_paulo_autuori_ludogorec_triabva_da_mine_prez_trudni/", "text": "Главният мениджър на \"Лудогорец\" Пауло Аутуори определи срещата с \"Берое\" от втория кръг в Първа лига като много добра и невиждана за българските стандарти. Шампионите стигнаха до 1:1 при гостуването си в Стара Загора, но не впечатлиха с представянето си. Бразилецът не е притеснен от този факт. \"Мачът беше много интензивен и динамичен. Досега не бях виждал такъв мач в България, но за да изпълним целта си ние трябва да минем и през подобни мачове. Поздравявам \"Берое\" за начина, по който се представи – това е един доста добре организиран тим, който спазва тактическа дисциплина\", заяви Аутуори. В първите 30 минути \"Берое\" стоя по-добре на терена, но Аутуори не се притеснява от липсата на положения за състава си. Той оправда и смяната на Марселиньо след почивката, с факта, че бразилецът трябва да е свеж за мачовете в евртотурнирите. \"Лудогорец\" има добре изградена стратегия. Моята идея не е за един мач, а как да бъдем на ниво през целия шампионат. Срещу \"МОЛ Види\" създадохме много положения, но не бяхме ефективни\", добави треньорът на разградчани. В срещата имаше и спорна ситуация, при която можеше да бъде отсъдена дузпа за \"Берое\". В края на първото полувреме Ренан повали Меса, но съдията Ивайло Стоянов даде корнер. \"Не искам да влизам в полемика, която цяла България иска да говорим. По-добре е да говорим за футбо – неща, които не зависят от мен, няма как да ги коментирам. Има си собственици на клуба, има съдийски наблюдатели, футоблен съюз - нека те да говорят. Аз искам да говоря за футбол. Каквото и да кажа, ще наклони общественото мнение\", каза треньорът на \"Берое\" Александър Томаш, на въпрос свързан със ситуацията за неотсъдената дузпа. Въпреки това той остана доволен от отбора си. \"Началото на мача го проведохме по начина, по който искахме. Успяхме да разделим отбора на две петици, привидно да направим тройка отзад. Имахме ситуации за гол, не успяхме да отбележим. С течение на времето \"Лудогорец\" наложи своя стил и начин на игра. Това идва да покаже, че има да работим още много\", добави треньорът на \"Берое\".", "date": "2018.07.29", "title": "Пауло Аутуори: \"Лудогорец\" трябва да мине през трудни мачове"}
{"url": "https://www.dnevnik.bg/sviat/2018/07/29/3288237_maliicite_izbirat_prezident_pod_siankata_nad/", "text": "Повече от осем милиона малийци са призовани да отидат до урните днес, за да преизберат президента Ибрахим Бубакар Кейта, на власт от 2013 г. след международна намеса срещу джихадистите, или да дадат подкрепа на един от неговите 23-ма конкуренти, между които е и лидерът на опозицията Сумайла Сисе. Международната общност, представена във военно отношение от Мисията на ООН (Minusma) и френските сили \"Бархан\", очаква от тези избори активизиране на прилагането на мирното споразумение, подписано през май-юни 2015 г. между правителствения лагер и бившите бунтовници, най-вече туарегите - прилагане, което все повече закъснява. Въпреки това споразумение джихадисткото насилие не само продължи, но и се разпространи от север към централната и южната част на страната в извънредно положение почти без прекъсване от ноември 2015 г., а след това в съседните Буркина Фасо и Нигер, като често се съчетаваше с конфликти между общностите. Първите резултати се очакват до 48 часа, а частичните официални резултати - на 3 август или по-късно. На 12 август може да има втори тур на изборите. Кампанията, която приключи в петък вечерта, беше белязана от спорове за избирателните списъци, а опозицията разобличи риска от измами. Екипът на Сумайла Сисе, победен с голяма разлика от Кейта на балотажа през 2013 г., осъди несъответствията между базата данни, използвана за изготвянето на изборните карти на гласоподавателите, и онази в интернет, където има повторени имена, фиктивни избиратели и избирателни секции. \"Няма две бази данни, има само една\", уверява министърът на териториалното устройство Мохамед Аг Ерлаф и обяснява аномалиите с проблем с компютърния сървър. Загриженост, несигурност Обвинен от опонентите си, сред които някои от бившите му министри, в лошо управление и провал в стабилизирането на страната, президентът Кейта, често представян с инициалите IBK, уверява, че ще \"преведе успешно кораба Мали\" през изключително трудни условия. Той признава все пак съществуването на \"ниши на насилие, останки от тероризъм\". Лидерът на опозицията, който избра за лозунг \"Заедно да възстановим надеждата\", настоява, че \"Мали спешно трябва да бъде спасена\", тъй като досегашните управляващите я водят към гибел според него. Друг кандидат, богатият бизнесмен Алиу Бубакар Диало, видя във въоръжената атака срещу колона от автомобили на предизборния му екип северно от Бамако доказателството, че IBK \"плачевно се е провалил\" в сферата на сигурността, и го определи като \"напълно дисквалифициран през следващите пет години\". \"Навсякъде, където ходихме, съществува тази несигурност, която предизвиква най-голяма загриженост у малийците\", подчерта в изявление Диало, който се радва на подкрепата на старейшината Буйе Хайдара - много влиятелен религиозен мюсюлмански лидер. Сред основните претенденти са бившият премиер на преходното правителство шейх Модибо Диара (април-декември 2012 г.), астрофизик по професия, към когото се присъедини бивш министър-председател. В надпреварата сред общо 24 кандидати - от тях само една жена, са също кметът на южния град Сикасо Калифа Саного, бившият премиер Модибо Сидибе, бившият министър и военен Муса Синко Кулибали, както и висши служители в международни институции. Очаква се слаба избирателна активност Заради риска гласуването да не се състои в част от страната над 300 000 членове на силите за сигурност и военни са мобилизирани за защита на кандидатите в кампанията и при гласуването според министъра на вътрешната сигурност. В северните региони, където държавата присъства малко или въобще не присъства, въоръжените групи, подписали мирното споразумение, трябва също да допринесат за гарантиране на сигурността на вота. Войските на мисията \"Бархан\" също ще се погрижат за това, каза миналата седмица френският министър на въоръжените сили Флоранс Парли при посещението си в съседен Нигер. \"Сигурността на Мали на президентските избори ще мобилизира също и нашите сили\", каза тя и добави, че е необходимо да \"бъдат разубедени онези, които биха пожелали да опетнят избора при урните с кръвта на хората, и да се реагира бързо в случай на нападения\". Въпреки тези мерки избирателната активност на първия тур на президентски избори в Мали традиционно е ниска - под 50 процента. Появи се и напрежение между властите и медиите, дошли да отразяват гласуването. Екип на френската телевизия TV 5 беше силово задържан на 22 юли на излизане от летището в Бамако и освободен два часа по-късно. \"Репортери без граници\" осъди в изявление действията \"за сплашване и задържане\" и каза, че е получил уверения от министъра на съобщенията Аруна Модибо Туре за свободно отразяване на гласуването. Европейският съюз разположи няколко десетки наблюдатели, чийто брой трябва да достигне 80 за изборния ден. /БТА", "date": "2018.07.29", "title": "Малийците избират президент под сянката над джихадистко насилие"}
{"url": "https://www.dnevnik.bg/sviat/2018/07/29/3288366_opoziciiata_e_sus_zapushena_usta_na_izborite_v_kambodja/", "text": "Парламентарните избори в Камбоджа днес бяха осъдени като \"фарс\" от опозицията. Тя е обезсилена, лидерите ѝ са хвърлени в затвора или са в изгнание, а режимът предупреждава, че може да се стигне до \"хаос\", целящ провал на изборите с очакван победител Хун Сен - на власт от повече от 30 години. Призовавайки за \"пасивна съпротива\", Сам Ренси, основател на главната опозиционна партия - Партията за национално спасение на Камбоджа (Партия на Сам Ренси), разпусната в края на миналата година, поиска от привържениците си да обявят \"бойкот и да не участват в този изборен фарс\". Той даде интервю за АФП в Париж, където е в изгнание, за да не отиде в затвора. Избирателите гласуваха масово за неговата партия на изборите през 2013 г., която критикуваше режима на Хун Сен. По това време обстановката беше ориентирана към известно отваряне. Партията на Ренси, благодарение най-вече на младите избиратели, спечели 55 места от общо 123 и дори организира големи демонстрации за осъждане на изборните измами, извършени от режима, за да се ограничат щетите от поражението му. Тази година обстановката се е променила: заместникът на Сам Ренси начело на Партията на Ренси - Кам Соха, е в затвора, обвинен в опит да свали режима с подкрепата на Вашингтон. В продължение на месеци Хун Сен осъжда всички неясни идеи за \"цветна революция\", заплашвайки с опасността от период на хаос в страната. Тя още е травмирана от режима на червените кхмери, отговорни за геноцид, отнел живота на повече от 2 млн. души през 70-те години на миналия век. Полицията е готова да \"предотврати всеки акт на тероризъм и политически хаос\", предупреди в четвъртък Шуон Сован - началник на полицията в Пномпен, по време на впечатляващо учение с повече от 4600 членове на силите на реда, въоръжени с пушки и екипирани с бронирани жилетки, в центъра на столицата. Става дума за \"предотвратяване на дейността на опозицията и съюзниците й както вътре, така и извън страната, които се опитват да провалят изборите\", подчерта той. Режимът проявява признаци на нервност, въпреки че контролира всички слоеве на властта, а противниците му са в изгнание или в затвора, и мобилизира над 80 хил. полицаи в неделя. Подкрепата на Китай Той обаче има подкрепата на Китай, който изпраща свои \"международни наблюдатели\", докато  Вашингтон и Брюксел отмениха цялата помощ  за организирането на вота след разпускането на партията на Ренси. Присъствието на въоръжени полицаи около избирателните секции се прибавя към обстановката на страх и сплашване\", изтъква Чак Софеап - директор на камбоджанския Център за правата на човека. Режимът следи изкъсо кампания, призоваваща гласоподавателите да запазят \"пръста на ръката си чист\", като не гласуват и не натопят пръста си в предвидено за целта мастило. Малцина са онези, които се осмеляват открито да се присъединят към призива за бойкот. \"Нито аз, нито семейството ми ще гласуваме\", свидетелства един от тях - Туш Теара. \"Но хората не смеят да демонстрират, вече няма лидери\", добавя той, без да има илюзии. Хун Сен дава обещания, за да съблазни младите и текстилните работници - ключови привърженици на опозицията през 2013 г. Дори на местно равнище депутатите на Партията на Ренси са систематично подменяни. В квартал Какаб II, популярно предградие на Пномпен, 39-годишният Кем Чан Ванак ще е кмет само няколко месеца от мандата си. \"Хората ни избраха, гласуваха за нещо ново, а стана обратното\", каза той пред АФП. Той беше заменен от Мали Писет от управляващата Камбоджанска народна партия (КНП), за когото Хун Сен е \"добър лидер, който е съпричастен към хората и иска да реши проблемите им\". В замяна става дума за \"лоялност\", обяснява член на КНП, \"асансьор\", без който е невъзможно да направиш кариера, макар и членството в партията официално вече да не е задължително за държавните служители. Подобно на мнозина, Мали Писет е включен в кампанията и в неделя ще ходи от врата на врата, за да \"насърчава\" избирателите да отидат да гласуват. Хун Сен мобилизира дори синовете си, един от които е депутат, да бъдат начело на митингите, където всичките му привърженици са с бели шапки и фланелки на КНП. За петък, последния ден от официалната кампания, е насрочен голям митинг на КНП в Пномпен. Около 20 малки официално регистрирани партии проведоха сдържана кампания. /БТА", "date": "2018.07.29", "title": "Опозицията е със запушена уста на изборите в Камбоджа"}
{"url": "https://www.dnevnik.bg/bulgaria/2018/07/29/3288744_pojar_e_gorial_v_carskite_konjushni_v_sofiia/", "text": "Кметът на София Йорданка Фандъкова ще сформира експертна комисия, която да направи оценка на щетите по сградите на \"Царските конюшни\", а след това да задължи собственика да ги възстанови в оригинален вид. Това съобщиха от пресцентъра на общината. Около 03:10 тази сутрин е започнал пожар в сградите на бившите Царски конюшни в центъра на София. От видео, публикувано на профила на Мирослав Стоев във \"Фейсбук\", се виждат високи пламъци от вътрешната част на комплекса. По информация на на БНР са изгоряли 2000 кв. м. от прикрива на сградата. Изгасяването на пожара е отнело почти 3 часа като на мястото са пристигнали 4 пожарни коли и 30 пожарникари, казаха за \"Дневник\" от пресцентъра на МВР. В момента се извършва оглед на мястото за изясняване на причините. През февруари започна процедура по  обявяване на сградите за паметник на културата от национално значение . \"Дневник\" изпрати въпроси до Министерството на културата на какъв етап е процедурата и очаква отговор. През миналата година собственикът на сградите поиска от главния архитект на София Здравко Здравков  разрешение да ги надстрои от 7 до 12 етажа . Здравков обаче отказа. В комисия, която ще сформира кметът на София, ще влизат експерти от екипа на Здравко Здравков и на районната община \"Оборище\". От общината припомнят и че за зоната, в която са \"Царските конюшни\", има приет пред 2015 г. подробен устройствен план, който предвижда запазването на сградите, без никакво ново надстрояване.\"Единствените допустими дейности са по реставрацията и консервацията на обекта\". По думите на кмета на район \"Оборище\" Васил Цолов на сградите са нанесени сериозни щети като има паднали покриви. \"Инцидентът е започнал към 03:30 часа\", каза той пред \"Би Ти Ви\", но отказа да коментира дали става въпрос за умишлен палеж. Пожарът е започнал в ранните часове на днешния ден като след сигнал от граждани до 112 на мястото са пристигнали екипи на пожарната, които са го загасили. \"Пожарът пламна за секунди и се разрасна изключително бързо из целия комплекс - само няколко часа след дългия напоителен дъжд над София\", пише Мирослав Стоев, като посочва, че органите не са предупредили \"живущите в съседната кооперация, която е на 20 метра от пожара и е свързана с горящите сгради\". Стъпка по стъпка Сградите са собственост на Янко Иванов, който успя да ги купи от областната управа на София с три сделки на обща стойност 658 870 лева. Тя бяха разгласени от БСП през 2016 г.. Последва оставка на областния управител на София Веселин Пенев, който, заедно с оценителя на имотите - Юлия Димитрова Цекова, е обвиняем по дело за ощетяване на държавата с 10.3 млн. лева. През 2005 г. Министърът на регионалното развитие в правителството на БСП - Асен Гагаузов, заменя една от сградите на конюшните и 15% от терена срещу три етажа от офис сграда на булевард \"Драган Цанков\" на фирмата \"Дивисима\", управител на която е Янко Иванов. През 2016 г. друга фирма, която Иванов управлява - \"Евротрансбилд\" купува от областната управа на София, с която е съсобственик на \"Царските конюшни\", останала част от имота от 8 дка и сградите в него. Сделката е за прекратяване на съсобственост, като оценката е за 90 лева на кв. метър. Тя е направена от оценител, с който Столичната община  има договор и продължава да използва  и до днес за  редица сделки за продажба на общинско  имущество - Юлия Димитрова-Цекова.", "date": "2018.07.29", "title": "Пожар е горял в \"Царските конюшни\" в София, кметът ще иска възстановяването им (допълнена)"}
{"url": "https://www.dnevnik.bg/sviat/2018/07/29/3288749_reitingut_na_konservativniia_blok_na_angela_merkel_e/", "text": "Рейтингът на консервативния блок на Християндемократическия и Християнсоциалния съюз (ХДС/ ХСС), оглавяван от германския канцлер Ангела Меркел, е спаднал до 29% - най-ниското равнище от 2006 г. насам. Това показва допитване на института Емнид, публикувано във в. \"Билд ам зонтаг\", съобщава БТА. Рейтингът на блока е с един процентен пункт по-нисък, отколкото предходната седмица. Сходен спад отчита и участващата в управляващата коалиция Германска социалдемократическа партия. Ако изборите за Бундестаг се състояха сега, за социалдемократите щяха да гласуват 18 процента от избирателите, показва допитването. Трета по рейтинг е крайнодясната популистка партия \"Алтернатива за Германия\" с 15 процента, каквото беше равнището на одобрението за нея и предходната седмица. Допитването е извършено от 19 до 25 юли с участието на около 2000 души. Меркел е канцлер на Германия от 2005 г.", "date": "2018.07.29", "title": "Рейтингът на консервативния блок на Ангела Меркел е най-нисък за последните 12 години"}
{"url": "https://www.dnevnik.bg/photos/2018/07/29/3288321_fotogaleriia_kogato_svobodniiat_duh_poseti_sofiia_prez/", "text": "През лятото на 1968 г. София изглежда по различен начин. По улиците се чува свободно френски, немски, чешки, унгарски и десетки други езици. На различни места из града се провеждат концерти, дискусии, културни програми от различни държави, както и протести.На снимката се виждат протестиращи по улица \"Софийска комуна\" (днес улица \"Княз Александър I\") младежи. Кадрите са предоставени на \"Дневник\" от Николай Василев, който е автор на снимките.", "date": "2018.07.29", "title": "Фотогалерия: Когато свободният дух посети София през юли 1968 г."}
{"url": "https://www.dnevnik.bg/sviat/2018/07/29/3288753_advokat_zashtitaval_miloshevich_i_lider_na_zemunskiia/", "text": "Известният сръбски адвокат Драгослав Миша Огнянович е бил застрелян снощи на прага на дома си в столицата Белград. Тежко ранен е 26-годишният син на адвоката, съобщава БТА. Нападението е извършено в 19:30 ч. Петдесет и седем годишният Огнянович е бил убит, докато със сина си вървял към входа на дома им. По-младият мъж е ранен в дясната ръка. Полицията работи по случая. Целият квартал е отцепен, проверяват се излизащите от него автомобили. Навсякъде има полицейски патрули. Веднага след като новината за убийството му се разпространи, от адвокатската колегия на Сърбия наредиха на всички адвокати в страната да спрат работа в знак на протест. Огнянович беше част от юридическия екип, защитавал бившия югославски президент Слободан Милошевич в Международния трибунал за бивша Югославия в Хага. В последните години кариерата му беше много успешна. Сръбски медии отбелязват, че той е защитавал много клиенти, извършили тежки престъпления, а в последните години е представлявал един от водачите на Земунския престъпен клан Лука Бойович. По данни на сръбски медии в последните няколко месеца в Белград са били убити още няколко приятели на Бойович. Допуска се, че адвокатът може да е станал жертва на конфронтация между престъпните кланове в страната, занимаващи се с разпространение на наркотици.", "date": "2018.07.29", "title": "Адвокат, защитавал Милошевич и лидер на Земунския клан, е убит в Белград"}
{"url": "https://www.dnevnik.bg/sport/2018/07/29/3288740_diliun_uait_pobedi_djouzef_parkur_po_tochki_sled/", "text": "Британският боксьор  Дилиън Уайт  победи бившия световен шампион в тежка категория Джоузеф Паркър по точки след 12-рундова тежка битка в Лондон. Двубоят в \"О2 Арена\" беше много атрактивен, а благодарение на успеха Уайт запази сребърната си титла на Световния боксов съвет (WBC), както и спечели вакантния интерконтинентален пояс на Световната боксова организация (WBO). Победата е 24-а за Уайт в неговите 25 мача на професионалния ринг. Единствената му загуба дойде от Антъни Джошуа в края на 2015 г. Съперникът му Паркър, който в продължение на повече от година беше световен шампион на WBO, вече е с две поредни загуби.  Новозеландецът отстъпи по точки срещу Джошуа на 31 март , когато британецът обедини четири от поясите в тежка категория. Съдиите край ринга взеха единодушно решение в полза на Уайт (113:112, 115:110 и 114:111). Британецът два пъти прати съперника си в нокдаун, но в същото време се озова на ринга 30 секунди преди последния гонг. Все пак Уайт успя да оцелее и да победи по точки. От началото на срещата Уайт залагаше на хитрини и нечисти удари, а във втори рунд стигна до нокдаун. Той удари с глава Паркър, след което го бутна с лакът и новозеландецът падна. В следващите рундове надмощието беше поделено, като едва след петия Паркър започна да тръгва по-смело напред. В деветата част обаче бившият световен шампион отново се озова на пода след ляво кроше от Уайт. В края на мача Паркър усети, че изостава в точките и се нуждае само от нокаут, за да победи. Въпреки умората новозеландецът тръгна в атака и 30 секунди преди финалния гонг повали Уайт. Британецът обаче съумя да се изправи и да продължи.", "date": "2018.07.29", "title": "Дилиън Уайт победи Джоузеф Паркър по точки след 12-рундова битка"}
{"url": "https://www.dnevnik.bg/sport/2018/07/29/3288752_shakiri_se_razpisa_sus_zadna_nojica_pri_uspeh_na/", "text": "Двата най-успешни английски клуба \"Ливърпул\" и \"Манчестър юнайтед\" играха един срещу в контролна среща в САЩ. Мърсисайдци стигнаха до убедителен успех с 4:1 в двубоя, който е  част от International Champions cup . Над 100 хиляди зрители на стадиона в Мичиган се насладиха на интересен сблъсък и пет попадения. Джердан Шакири, който беше купен от \"Стоук сити\", реализира първия си гол за \"Ливърпул\". Швейцарецът вкара последното попадение в срещата. \"Юнайтед\" беше без големите си звезди, които играха на световното първенство, но до първото полувреме беше равностоен на съперника си. В 28-ата минута Садио Мане откри от дузпа, отсъдена за нарушение срещу Мохамед Салах. Само три по-късно обаче \"червените дяволи\" изравниха след точно изпълнение на Андреас Перейра. След почивката \"Ливърпул\" излезе с много промени, които освежиха действията на отбора и футболистите на Юрген Клоп стояха по-добре. В 66-ата минута резервата Даниел Стъридж се разписа, а осем по-късно Шей Оджо вкара от втора дузпа. Крайното 4:1 оформи Шакири осем миути преди края. Швейцарецът се разписа след атрактивен удар със задна ножица и подаване на Бен Уудбърн. В друг двубой от надпреварата английският шампион \"Манчестър сити\" надви с 3:2 първенецът на Германия \"Байерн\". Хосеп Гуардиола изведе отбора си срещу бившия си тим, а \"гражданите\" направиха обрат, след като до края на първата част изоставаха с 0:2. Шабани откри в 15-ата минута, а Ариен Робен се разписа девет по-късно след подаване на Франк Рибери. В самия край на първата част \"Сити\" върна един гол чрез Бернардо Силва, но след почивката заигра по-силно. Лукас Нмеча изравни в 51-ата минута, преди отново Силва да вкара за крайното 3:2. На \"Роуз боул\" в Пасадена се игра срещата между \"Барселона\" и \"Тотнъм\", която завърши с успех 3:2 на каталунците след дузпи. В редовното време двата тима не се победиха, вкарвайки си четири гола – 2:2. Мунир Ел Хадади изведе \"Барселона\" напред в 15-ата минута, а в 29-ата се разписа и новото попълнение Артур. През втората част \"Барселона\" игра с много юноши и \"Тотнъм\" се възползва, вкарвайки два гола в 73-ата и 75-ата минута. Първо Хюн-Мин Сон намали, а малок след него Жорж-Кевин Н’Куду изравни. При дузпите каталунците не пропуснаха нито веднъж, докато изстрелът на Георгиу от \"шпорите\" беше неточен.", "date": "2018.07.29", "title": "Шакири се разписа със задна ножица при успех на \"Ливърпул\" над \"Юнайтед\""}
{"url": "https://www.dnevnik.bg/sviat/2018/07/29/3288754_trima_zaginali_i_pone_sedem_raneni_pri_strelba_v_nju/", "text": "Трима са загинали и поне седем са ранени при стрелба сутрин в Ню Орлийнс, щата Луизиана, съобщава \"Ройтерс\". След 22:30 двама стрелци са са открили огън към тълпа, като трима от от ранените са починали на място. Двамата нападатели все още се издриват, събощава \"Си Ен Ен\", като цитира началника на полицията в града Майкъл Харисън. Те са стреляли с пушка и пистолет, като са закрили лицата си с качулки. Двамата са се приближили до тълпата, събрала се на \"Клейборн Авеню\" в събота вечерта, след което са стреляли. \"В Ню Орлийнс няма място за такъв тип насилие, написа кметът на грда Ла Тоя Кантрел в профила й в \"Туитър\".", "date": "2018.07.29", "title": "Трима загинали и поне седем ранени при стрелба в Ню Орлийнс"}
{"url": "https://www.dnevnik.bg/bulgaria/2018/07/29/3288756_nad_100_mln_lv_sa_nujni_za_obvurzvaneto_na_parichnata/", "text": "Над 100 млн. лв. ще са необходими през следващата година, ако се приеме предложението на социалното министерство, хората с увреждания да получават месечна финансова помощ, обвързана с прага на бедност. Това каза пред БНР социалният министър Бисер Петков. Преди дни се разбра, че  ведомството предлага финансовата помощ да е в интервала от 10 на сто до 57 на сто от линията на бедност.  Въпросният законопроект за хората с увреждания се очаква да бъдат внесени наесен в парламента. Петков обясни, че помощите ще заменят сегашните добавки за интеграция, а целта на законодателните предложения е хората с увреждания над 18 години да получават средства равни на тази, които им се полагат преди да навършат пълнолетие. \"Сумарната подкрепа на хората с увреждания, която ще получават като социална инвалидна пенсия, на която те имат право и получават от държавното обществено осигуряване, и тази месечна финансова помощ, трябва да е 100 процента от линията на бедност. Като допълнително те получават и добавка за чужда помощ, допълнително имат право и на така наречената \"асистентска услуга\", обясни Петков. Финансовата оценка на законопроекта трябва да бъде направена в близките дни и след това ще бъде съгласувана и с финансовото министерство. По думите му правителството трябва да реши тези проблеми един път завинаги и сега е моментът това да стане. Бисер Петков допълни, че има предложение работодатели да наемат хора с увреждания на квотен принцип. Предвижда се да се дават различни стимули на работодателите.", "date": "2018.07.29", "title": "Над 100 млн. лв. са нужни за обвързването на паричната помощ за хората с увреждания с линията на бедност"}
{"url": "https://www.dnevnik.bg/analizi/2018/07/29/3288619_kogato_politicheskata_izgoda_na_upravliavashtite/", "text": "С  решението на Конституционния съд  (КС), с което на основание чл.148, ал.1, т.4 от Конституцията Конвенцията на Съвета на Европа за превенция и борба с насилието над жени и домашното насилие е прието, че несъответства на Конституцията е  , който е компетентен да упражнява по отношение на международни актове преди тяхната ратификация от страна на българския парламент, вместо да изхожда единствено от юридическа позиция при преценката си за конституционносъобразност на проверявания от него многостранен международен договор. Този неприемлив резултат се получава поради избрания от КС начин на действие, който е противоречащ на този, който прилага при т.нар. конформно/съхраняващо/ тълкуване на оспорена пред КС норма. При този подход се изключва онова интерпретиране на разпоредбите на закона или на друг, подлежащ на конституционен контрол акт, което противоречи на основни начала на Конституцията като оспорената разпоредба се запазва като действаща, част от позитивноправния ред, но се прилага с така разтълкуваното от КС съдържание, за да бъде съвместима с основния закон. В казуса с Истанбулската конвенция е действано по обратния начин – нейните ясни и недвусмислени разпоредби, отнасящи се до защита на жените от насилие, вкл. и от домашно насилие,  , за да се приеме, че тя не съответства на българската Конституция. Тази подмяна, при която в решението се говори за \"предефиниране на пола\", неговото \"релативизиране\", \"създаване на социален конструкт на пола\", \"нарушаване на природната бинарност на половете\", е резултат на използването в англоезичната, но така също и във френскоезичната версия на Истанбулската конвенция на две понятия, отнасящи се до пола – \"sex\" на английски и съответно \"sexe\" на френски език, както и \" gender\" на първия и \" genre\" на втория език. Първото понятие е ориентирано към биологичния пол – мъжки и женски, към някой от двата от които принадлежат човешките индивиди. Това са женски и мъжки биологични индивиди с присъщите им полови характеристики - първични и вторични полови белези. Второто понятие е дефинирано в чл.3, б. \"в\" от Конвенцията като според него това са, \" социално изградени роли, поведения, дейности и характеристики, които определено общество смята за подходящи за жените и мъжете\". Това са общо приети модели за поведение за представителите на двата пола, които освен природна, имат и социокултурна основа в условията на дадено общество през определена историческа епоха. При изясняване на съдържанието на понятието \"gender\" трябва да се осъществи не само семантично, а и прагматично/контекстуално/ тълкуване, с оглед употребата му в цялостния смислов контекст на Конвенцията. При този начин на интерпретация, тълкувателният резултат ще съвпадне с легалната му дефиниция, цитирана по-горе, а не като изразяване на съдържанието му със синоними като \"вид\", \"тип\", \"категория\" или \"разновидност\", ако преводът на думата на български я изолира от този контекст. Това се отнася и до съдържанието на понятието в англоезичната и френскоезичната му версия, което е наложило и легалното му дефиниране в цитирания текст от Конвенцията. Така формираното   с посочената по-горе идеологически мотивирана подмяна на съдържанието на Конвенцията. В този контекст КС се е позовал на други документи на Съвета на Европа с препоръчителен характер извън Конвенцията, за да обоснове според него неприемливата й от гледна точка на българската Конституция връзка с идеологията на ЛГБТ (лесбийки, гейове, бисексуални и транссексуални) общност, т. нар. \"джендър идеология\" на трансхуманизма, която е относима към сексуалните малцинства и разбира се противоречи на нормалността и здравия разум. Тези документи нямат връзка с обсъжданата от КС Истанбулска конвенция, която има за предмет превенцията и борбата с насилието срещу жени и домашното насилие, докато защитата от дискриминация на т. нар. \"трансджендър\" лица /сексуални девианти/ в изпълнение на препоръките на Съвета на Европа и в съгласие с разпоредбите на българската Конституция за забрана на дискриминацията, се намира в Закона за защита от дискриминация, която обхваща и лицата с нестандартна сексуална ориентация. Последните имат право на равно третиране като всички човешки същества, без това да означава възприемане и одобрение за гръмогласното афиширане на тяхната девиантност и провокиране на обществото с действия като гей-парадите, които представляват вулгарни и кичозни зрелища. Тази позиция на КС, с която се възприема разбирането, че Конвенцията с разпоредбата на чл.3, б. \"в\" едва ли не насърчава социалното инженерство и при това в областта на половата идентичност, която е природно обусловена, е дълбоко погрешна, защото както се изтъкна е идеологически, а не правно аргументирана. Това е така, защото Конвенцията си поставя за цел защита на жените от насилие като човешки индивиди, принадлежащи към един от двата биологични пола в това тяхно качество и не насърчава към промяна на тази тяхна идентичност или тази на индивидите от мъжки пол. Понятието \"gender\" според нея изразява общо приетата в дадено общество социална роля на половете – мъжки и женски, т.е. онова, което е представата на мнозинството членове на това общество за модела на поведение на представителите на биологичните полове. Дефиницията има социологически, а не сексологичен характер, тъй като втората за разлика от първата се основава на биологичните, анатомични и физиологични характеристики на половете. , които представляват израз не на нестандартна сексуална ориентация, относима към биологичния пол и противоречащи на неговата репродуктивна функция, а на противоречие с утвърдените в определено общество поведенчески роли на половете от социокултурен характер. Например, в едно силно ислямизирано и консервативно общество, жената не трябва да има друг живот извън семейството като майка и домакиня, която се грижи за кухнята и хигиената на дома под патриархалното господство на мъжа си в качеството на инфантилно и безпомощно същество наред с децата си. Тя не може да търси професионална изява извън семейството и не дай боже да има по-престижна и доходна позиция от своя съпруг в обществото, тъй като това нейно поведение може да предизвика репресия от обкръжението й, мотивирана от отклонението от масовата представа за социалната роля на жената. В Конвенцията за разлика от идеологията на ЛГБТ общността, чийто най-изявен теоретик е лесбийката – философ Джудит Бътлър, се говори за джендъра като масов, традиционен стереотип за ролята на половете в обществото, а не за трансджендъра като отвъден на тази масова представа и релативизиращ я, изразяващ позицията на сексуалните девианти като малцинствена обществена група. Ако не се възприеме, че полът има не само природни, но и социални измерения /последното в решението на КС се свързва по некоректен начин с идеологията на ЛГБТ общността/, тогава не би била възможна никаква нормативна регулация, тъй като само социалното поведение и отношенията в общността между индивидите, вкл. между тези от мъжки и женски пол, може да бъде регулирано от религията, морала, обичая и правото като нормативни системи. По начало природното, човешката биология е извън обхвата на тази регулация, именно като природен, а не социокултурен феномен, макар че в съвременния свят във връзка с все по-интензивната намеса на човека в тази сфера в резултат на научния прогрес – например, смяна на пола чрез медицинска интервенция, възникват проблеми от морален и правен характер, които се нуждаят от регулация от страна на нововъзникнали отрасли на етиката и правото – биоетика и биоправо. За да не бъдат голословни горните съждения е необходим прочит на текста на обсъжданата Истанбулска конвенция, но реален, а не преднамерен и деформиран от идеологически и политически мотивирани предубеждения.   при нейното презентиране от доминиращите в медийното пространство средства за масова информация, но също така и от определени политически среди с националпопулистка ориентация, синодалния клир и за съжаление от някои представители на хуманитарната интелигенция. Последните поне би трябвало да осигуряват добросъвестна и обективна информация, която да образова масовото обществено мнение, вместо да го манипулира. В чл.1 от Конвенцията са декларирани нейните цели, които се свеждат до защита на жените от всички форми на насилие като предотвратява, преследва и премахва всички форми на насилие над жени и домашното насилие, допринася за премахване на всички форми на дискриминация срещу жени и насърчава действителна равнопоставеност между тях и мъжете. Това са цели не само съвместими, но съвпадащи с ценностите, които утвърждава и защитава българската Конституция като хуманизъм, равенство на индивидите, защита срещу дискриминация, права на човека - на живот, свобода, лична неприкосновеност и достойнство, предвидени в нейния Преамбюл, както и в текстовете на чл.6, чл.29, чл.29, чл.30 и чл.32 от нея. Тази ценностна ориентация на Конвенцията е акцентирана в нейния член 4, който е озаглавен \"Основни права, равнопоставеност и недискриминиране\" и отново се утвърждава предприемането на законодателни и други необходими мерки от страните по нея за правото на всяка жена да живее без насилие в публичната и частната сфера като бъдат осъдени от тях всички форми на дискриминация срещу жените. Прилагането на самата Конвенция и по- специално защитата на правата на жертвите, трябва също да бъде осигурено без всякаква дискриминация и неравно третиране на пострадалите от насилие. В чл.2 от Конвенцията е посочен нейния обхват – тя се прилага към всички форми на насилие над жени, вкл. домашното насилие, което засяга предимно тях, като се акцентира, че страните трябва да обръщат особено внимание на жените, жертви на насилие, основано на пола. Конвенцията визира не сексуалните малцинства, а женската половина от обществото като цяло, ако нейни представители са обект на насилие, макар че относно прилагането й, изключва дискриминацията на основа на сексуалната ориентация на жертвата – чл.4, пар.3 от нея, което съответства на разпоредбите на Конституцията, цитирани по-горе. Съществена част от Конвенцията са съдържащите се в чл.3 от нея легални дефиниции на основните понятия, които тя използва и са от значение да се направи преценката за нейната съвместимост с българската Конституция. Тава в чл.3, т. \"а\" \"насилието над жени\" се разбира като нарушение на правата на човека и форма на дискриминация срещу жените и означава всички актове на насилие, основано на пола, които водят или е вероятно да доведат до физически, сексуални, психологически или икономически увреждания или страдание за жените, вкл. заплахи за такива актове, принуда или произволно лишаване от свобода в обществения или в личния живот, а според т. \"б\" на същия текст \"домашното насилие\" означава изброените по-горе форми на насилие, които се случват в семейството или в домакинството, или между бивши или настоящи съпрузи или партньори, независимо дали извършителят е живял заедно с жертвата. Както в първата хипотеза в контекста на чл.2, ал.1 се има предвид жените като съпруги, настоящи или бивши или такива партньори във фактическо съжителство. Това съжителство може да бъде хетеро или хомосексуално като преобладаващо е първото, но в контекста на останалите разпоредби на Конвенцията, трябва да се приеме, че се касае до хетеросексуално партньорство, докато хомосексуалното ще се обхване от по- широкото по съдържание понятие на домашното насилие, упражнявано в отношенията между членовете на домакинството. В т.\" г\" на чл.3 от Конвенцията след прословутата т.\" в\" с нейното определение на \"джендър\", което вече бе коментирано и върху което се гради извода на КС за несъвместимостта й с Конституцията със създаване на \"социален конструкт\" на пол, \"трети пол\" и \"релативизиране на пола\", \"насилието над жените, основано на пола\" е дефинирано като насилие, което е насочено срещу жена, защото тя е жена, или което засяга предимно жените, т.е. защитата се отнася до жената като полово биологично детерминиран индивид, а не към някаква самоконструирана полова идентичност, т. нар. полово самоопределение. Тази констатация се подкрепя от чл.3 б. \"е\", според която понятието \"жени\" обхваща и момичетата под 18 г., както и от дефиницията на понятието \"жертва\" в т. \"д\" на същия текст, според която това е физическо лице, изложено на описаното в б. \"а\" и \"б\" поведение, визиращо насилието срещу жени. В глава пета от Конвенцията, озаглавена \"Материално право\" са уредени различните средства за защита срещу това насилие, които са от гражданскоправен и наказателноправен характер – чл.29 до чл.43 от Конвенцията. Отделните текстове визират пак жените като пол, който може да бъде обект на насилие, тъй като според тях са възложени защитни мерки на страните по Конвенцията във връзка - с определяне на родителски права и право на посещения на деца при инциденти на насилие и тяхното упражняване без опасност за жертвата/жена/ - чл.31 от нея; - с признаване за недействителни, анулирани и разтрогвани насилствени бракове без финансова или административна тежест за жертвата – чл.32; - с криминилизиране на психологическото, физическото и сексуалното насилие, вкл. изнасилването – чл.33, чл.34, чл.35 и 36; - с криминилизиране на насилствения брак на пълнолетно лице или на дете, вкл. и подмамването на такива лица извън територията на неговата страна в чужда страна да бъде принудено да сключи брак – чл.37; - с криминилизиране на осакатяването на женските гениталии – чл.38; - с криминилизиране на насилствения аборт, включително извършване на операция за прекратяване на репродуктивната способност на жената без нейното предварително информирано съгласие – чл.39; - с криминилизиране на сексуалния тормоз – чл.40; - с криминилизиране на подпомагането, подбуждането и опита за извършване на посочените по-горе престъпления; неприемане за основания на престъпления, свързани с насилие срещу жени, мотивирани от обичаите, религията, традициите или т. нар. \"чест\" – чл.42. Във връзка с предвидените в Конвенцията защитни мерки срещу насилието над жените за постигане на целите за неговото предотвратяване, преследване и премахване, както и премахване на дискриминацията, е необходимо да се отбележи, че . Това обстоятелство би трябвало да удовлетвори консерваторите – морални традиционалисти в оценката на Конвенцията, тъй като много от предвидените в нея състави на престъпления, изразяващи се в физическо и психическо насилие върху жените, са мотивирани от неевропейски културни модели на поведение. В резултат на огромната миграция на чужденци от неевропейски и нехристиянски страни, на територията на Европа се създадоха многобройни капсулирани етнически общности с религиозни и културни практики, несъвместими с европейските културни стандарти. Действително европейското общество е станало мултикултурно поради миграционната вълна, но Конвенцията не изразява позицията на мултикултуризма като идеология, която утвърждава морален и културен релативизъм, а изхожда от европейските ценностни и културни стандарти, въз основа на които оценява несъвместимите с тях чужди морални и културни практики.  – права на човека и защита срещу дискриминация, но и удовлетворяват с тази своя характеристика изискванията за правна сигурност и предвидимост на правното регулиране, т.нар. принцип на правовата държава, формулиран в чл.4, ал.1 от Основния закон. Неговото нарушаване според мнозинството в КС е основният аргумент да приемат в решението си несъответствие на Конвенцията с Конституцията, което те постигат чрез некоректно имплантиране на теорията на Джудит Бътлър върху текста на оспорения акт. Поради това, че този текст е фокусиран върху насилието над жени и защитните мерки срещу него, което както се изтъкна е в синхрон с българската Конституция,  Той го намира в използваното в нея понятие \"джендър\", което се използва и в теорията на Бътлър, въпреки твърде различния смисъл, определен от различния контекст, влаган в него в документа и в идеологията на ЛГБТ обществото. Поради това са несъстоятелни съображенията, че поради големите трудности за изпълнението на международния акт, свързан с недефинираното понятие \"идентичност, основана на пола\" и необходимостта от провеждане на процедури от държавата при ратифицирането му за правно признаване на пол, различен от биологичния, той противоречи на конституционния принцип на правовата държава. По-горе в изложението бе посочено, че освен биологични, полът има и социокултурни характеристики, свързани с обществените представи за социалната роля на жените и мъжете в обществото. Ориентирана към защита на жените от насилие, конвенцията не отделя биологичната природа на пола от неговата социология и съответно не насърчава към легализиране на някакъв трети, различен пол, за разлика от теорията на Бътлър, която деконструира и релативизира пола като го прави обект на самоопределение от страна на индивида. В последният случай на него може да се гледа като на продукт на социално инженерство, както се приема в решението, но реалният текст на конвенцията върху чиято конституционносъобразност се произнесе КС, поради своята яснота и недвусмисленост, не съдържа такива импликации. В заключение, със съжаление трябва да се отбележи, че Истанбулската конвенция като международен акт, който е насочен към преодоляване и премахване на насилието срещу жени и тяхното дискриминиране, с обсъжданото решение на КС бе призната за несъвместима с конституционните изисквания.  , а не както би трябвало да бъде от чисто правни съображения. То представлява продукт на съчетаването на политическата изгода за управляващата коалиция с конформизма на мнозинството от членовете на КС, мотивирани от конюктурата- доминиращата обществена нагласа в момента в резултат на неинформираността и индоктринирането на българските граждани. С решението на КС, с което се приема несъвместимост на Конвенцията с българската Конституция, поради което българският парламент няма да я ратифицира, България, макар и член на ЕС, практически не приема неговите цивилизационни стандарти, което ще има значение за оценката, доколко тя е надежден партньор и участник в тази международна общност. В резултат на тази нейна позиция по отношение на Конвенцията, тя може по-скоро да се идентифицира в ценностно отношение с неевропейски и дори открито антиевропейски ориентирани общества и държави, което не е добър знак за нейното положение на страна, член на ЕС.", "date": "2018.07.29", "title": "Когато политическата изгода на управляващите срещне конформизма на Конституционния съд"}
{"url": "https://www.dnevnik.bg/citat_na_deniia/2018/07/29/3288761_citat_na_denia_boiko_borisov_e_naznachen_za_pazitel_na/", "text": "Това заяви лидерът на \"Демократична България\" Христо Иванов пред БНР. Той посочи няколко примера, които, според него показват, че управляващата коалиция допуска сериозни грешки. \"Законът за горивата е изключително лобистки и така се убиват малките и средните бензиностанции. Не знам защо президентът Румен Радев не наложи вето и на него\", каза Иванов и допълни, че законът за приватизацията, на който Радев наложи вето, е друг такъв пример. Бившият правосъден министър каза още, че премиерът се опитва да си купува време, тъй като в следващата година и половина в страната предстои да се разпредели много власт. \"Има местни и европейски избори. Ще се смени главният прокурор, една от големите частни телевизии ще смени собствеността си, а за съдебна реформа вече не се говори. Правосъдният министър Цецка Цачева дреме и се появява само когато избяга някой от затворите\", добави Христо Иванов.", "date": "2018.07.29", "title": "Цитат на деня: Бойко Борисов е назначен за пазител на статуквото, но нещо не се справя"}
{"url": "https://www.dnevnik.bg/sviat/2018/07/28/3288496_zashto_programa_na_amazon_otbeliaza_kongresmeni_v/", "text": "Могат ли системите за лицево разпознаване да дискриминират? Изглежда отговорът все още е \"да\" - тази седмица инструмент, разработен от \"Амазон\" за лицево разпознаване, погрешно е идентифицирал 28 членове на американския конгрес като заподозрени от полицията. Rekognition се използва от американски правоохранителни агенции, но тестове на американска правозащитна организация показаха, че в 39% от случаите, в които програмата използва изображения на цветнокожи конгресмени (20% от всички), тя прави грешки. Американският съюз за граждански права сравни официални снимки на политиците с база данни на снимки от арести. Изследването, което съдържа  списък на засегнатите представители и на двете камари на Конгреса , бе критикувано от \"Амазон\", според която софтуерът е бил използван с грешни настройки. Технологичният гигант обаче не опроверга резултатите. Според Джейкъб Сноу, адвокат по въпросите на технологиите и гражданските свободи към организацията, тестът показва, че подобни технологии не са подходящи за употреба от правителството и могат да се използват срещу \"общности на цветнокожи, имигранти и активисти\". \"Вградени\" предразсъдъци Ден по-късно представител на \"Гугъл\" коментира пред Би Би Си, без да се позовава на конкретния случай, че на технологията за лицево разпознаване все още ѝ липсва нужното \"разнообразие\" и тя има \"вградени предразсъдъци\". \"Трябва да сме много внимателни как ще използваме този тип технологии,\" каза още тя. \"Гугъл\" също има какво да разкаже по въпроса. Преди няколко години софтуерен инженер разказа, че алгоритмите на \"Гугъл\" класифицират негови чернокожи приятели като \"горили\". Тогава компанията се извини за случилото се и обеща да отстрани проблема. Изглежда обаче не го е направила -  сп. Wired  писа наскоро, че близо 3 г. след случката eдинственото прието \"решение\" е горилите да бъдат премахнати от всички алгоритми. Част от проблема е, че лицевото разпознаване разчита на огромна база данни от изображения, с които съответният инструмент да бъде \"захранван\". В много случаи тази база или не е достатъчно голяма, или не е достатъчно разнообразна. Китай например ползва една от най-големите бази данни в света, тъй като  неговите собствени технологични гиганти  я предоставят на правителството. Тя обаче е по-скоро еднотипна, тъй като разчита на събрана информация основно от стотици милиони китайци, и възможностите за \"обучение\" на софтуер за лицево разпознаване се считат за по-скромни от тези на много западни компании, независимо от лесния достъп до информация, която в Европа и САЩ на теория е лична.", "date": "2018.07.29", "title": "Защо програма на \"Амазон\" отбеляза конгресмени в САЩ като заподозрени"}
{"url": "https://www.dnevnik.bg/photos/2018/07/29/3288772_fotogaleriia_pojar_v_carskite_konjushni/", "text": "Около 2000 кв. метра о от покрива на сградите на бившите \"Царски конюшни\", използвани от княз Фердинанд, изгоряха при пожар рано тази сутрин. Трите сгради в имота в центъра на София пустеят от години, след като през 2016 г. бяха продадени на ниска цена от областната управа на София.", "date": "2018.07.29", "title": "Фотогалерия: Пожар в \"Царските конюшни\""}
{"url": "https://www.dnevnik.bg/politika/2018/07/29/3288773_kakvo_shte_pravim_s_istanbulskata_konvenciia_kogato_es/", "text": "Лидерът на \"Демократична България\" Христо Иванов изрази разочарованието си от  решението на Конституционния съд  (КС), който обяви, че Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция, противоречи на българската конституция. Според него премиерът Бойко Борисов се е озовал в \"една тема, която надхвърля неговите възможности\" и това е довело до решението на КС. \"Какво ще правим, когато Европейският съюз реши да се присъедини към конвенцията? Как ще тълкува тогава КС Истанбулската конвенция\", попита Иванов в ефира на БНР. В решението на КС се посочва, че въпреки \"безспорните си положителни страни конвенцията е вътрешно противоречива и това противоречие създава двупластовост в нея. Така съдържанието на част от разпоредбите й излиза извън декларираните цели на конвенцията и нейното наименование\". Сред мотивите е още, че Истанбулската конвенция би наложила в България да се създадат процедури, осигуряващи правно признаване на пол, различен от биологичния, а това е в разрез с конституцията. Христо Иванов каза още, че е \"срамота Валери Симеонов да повдига теми и след това да ги изоставя\". Той даде за пример заявеното от вицепремиера желание за промени в закона за хазарта, след което обаче съпредседателят на \"Обединени патриоти\" се насочил към \"шума в Слънчев бряг\". \"Ако си вицепремиер, имаш най-малкото своята оставка като средство за натиск за постигане на целите си\", допълни Иванов. Според него пред страната ни има три сценария. Първият бил този на \"симпатичния човек от вечната чакалня Бойко Борисов\". Вторият е на лидера на БСП Корнелия Нинова за завой на изток във външната политика. Третият бил на \"Демократична България\". \"Той е свързан с присъединяването на България към ядрото на ЕС и изравняване на стандарта на живот. Това обаче е свързано с решителни реформи в съдебната власт и службите за сигурност, както и чистене на гнили ябълки в банковата сфера. Трябват и свободни медии\", добави Христо Иванов.", "date": "2018.07.29", "title": "Какво ще правим с Истанбулската конвенция, когато ЕС я приеме, попита Христо Иванов"}
{"url": "https://www.dnevnik.bg/bulgaria/2018/07/29/3288774_kratki_novini_petima_sa_zaginali_pri_katastrofi_iz/", "text": "Мъж почина на връх в Пирин, след като беше ударен от гръм Мъж е починал на връх Ореляк в Пирин, след като беше ударен от гръм. Той е бил в планината заедно с група туристи, когато е станал инцидента, съобщава \"Фокус\". Спасителни екипи на планинската служба са тръгнали към мястото, за да свалят тялото на мъжа. Акцията ще продължи няколко часа. Колата на областния лидер на ДПС във Враца е била подпалена Минути преди полунощ край болницата във Враца е бил запален джипът на областния лидер на ДПС Борислав Банчев, който е и общински съветник в града, съобщава БНР. Според Банчев той има конфликт само с 1 човек, като се касае за спор около търговски обект край пещерата \"Леденика\". Полицията във Враца разследва случая. Петима загинали при катастрофи Петима са загинали и още 30 са ранени при катастрафи из страната през това денонощие, съобщават от МВР. В София са станали 3 тежки и 45 леки пътни инцидента, като пострадалите са 4-ма. Мъж бе прострелян в Пловдив Рано тази сутрин в пловдивския квартал \"Кършияка\" е бил прострелян 33-годишен криминално проявен охранител, съобщи Би Ти Ви. Той е откаран в болница с няколко куршума в краката. Нападателят все още се издирва.", "date": "2018.07.29", "title": "Кратки новини: Мъж почина на връх в Пирин, след като беше ударен от гръм"}
{"url": "https://www.dnevnik.bg/sport/2018/07/29/3288779_katar_e_sabotiral_ostanalite_kandidati_za_svetovnoto/", "text": "Екипът, който подготви кандидатурата на Катар за домакин на световното първенство през 2022 г. е саботирал съперниците си в избора, твърди \"Сънди Таймс\". Според информация на няколко източника още през 2010 г. е започнала кампания, която да помогне на Катар да вземе домакинството на турнира. От документи се разбира, че е изтекла информация, според която Катар е използвал американска фирма за връзки с обществеността и бивши агенти на ЦРУ, за да попречи на конкурентите си. Кандидати за световното през 2022 г. бяха още САЩ, Австралия, Япония, както и Южна Корея. Според \"Сънди Таймс\" кампанията е била насочена към САЩ и Австралия. Предполагаемата цел е да се създаде пропаганда, за да се насади впечатлението, че световното няма да получи подкрепа на местно ниво. От Катар обаче отхвърлиха обвиненията. Изборът на страната от Персийския залив обаче предизвика много скандали. Беше разкрита и корупционна схема с бивши високопоставени служители на ФИФА. Заради това и бившият президент на световната футболна асоциация Сеп Блатер напусна поста си. В крайна сметка след двегодишно разследване обвиненията срещу Катар бяха свалени. Правилата на ФИФА гласят, че кандидатите не трябва да правят \"никакви писмени или устни изявления от какъвто и да е вид, независимо дали са позитивни, относно заявките или кандидатурите на някоя друга асоциация член\". \"Сънди Таймс\" публикува и отговор на Катар. В изявление Върховният комитет на страната \"отхвърля всяко твърдение, изтъкнато от\" Сънди Таймс\". \"Ние бяхме подробно разследвани и бяхме пристигнали с цялата информация, свързана с нашата оферта, включително официалното разследване, водено от американския адвокат Майкъл Гарсия. Ние стриктно се придържахме към всички правила и разпоредби на ФИФА за процедурата за получаване на домакинство на световните първенства.\"", "date": "2018.07.29", "title": "Катар е саботирал останалите кандидати за световното първенство през 2022 г."}
{"url": "https://www.dnevnik.bg/regioni/2018/07/29/3288783_italianec_shte_obnovi_izcialo_centura_na_veliko_turnovo/", "text": "Проект на италианския архитект Клаудио Нарди спечели конкурса за идеен проект на нов градски център на Велико Търново, предаде БТА. От 2019 г. започва реализацията на мащабния проект, който включва поетапното създаване на нов градски център върху територия от 160 хил. кв.м, на която е старото военно училище. \"Новата централна част ще има пешеходна зона, много зелени площи, паркове, паркинги, спортни зони и музеи\", посочи кметът на Велико Търново Даниел Панов. Сега предстои Клаудио Нарди да представи документите, удостоверяващи правата му да проектира на територията на България и съответно на територия с културно-историческо наследство, каквато е Велико Търново. Ако не притежава необходимите документи, той ще може да привлече свой колега, който има нужните разрешителни. Реализирането на строителството се очаква да започне през следващата година, след като документацията бъде оформена и се подготви технически проект, уточни архитект Лора Бъчварова, която е член на журито. Тя добави, че промените в центъра на града ще бъдат нанесени в новия устройствен план. Общо 62 разработки участваха в международната надпревара. На второ място журито класира проекта на арх. Диего Терна, също от Италия, а на трето - разработката на \"Стивън Джордж интернешънъл\" ООД - България.", "date": "2018.07.29", "title": "Италианец спечели конкурса за обновяване на част от центъра на Велико Търново"}
{"url": "https://www.dnevnik.bg/detski_dnevnik/2018/07/29/3288784_zlato_srebro_i_bronz_vzeha_bulgarskite_uchenici_ot/", "text": "Българският олимпийски отбор взе три медала от Международната олимпиада по химия, която се проведе в Прага и Братислава от 19 до 29 юли. В надпреварата взеха участие над 300 ученици, като тя се провежда за 50-и път. Златният медал бе спечелен от дванадесетокласника Петър Христов от Софийската математическа гимназия. Той спечели златен медал и на миналогодишното издание на състезанието, което се проведе в Након Патом, Тайланд. Евгени Стателов (11 клас) от Езиковата гимназия в Пловдив завоюва сребърен медал, а с бронзовото отличие бе награден Камен Петров (11 клас) от Националната природо-математическа гимназия. В отбора участва и Денислав Станчев (12 клас) от Природо-математическата гимназия във Велико Търново. Отборът беше воден от доц. д-р Донка Ташева и доц. д-р Пенка Василева от факултета по химия и фармация на Софийския университет \"Св. Климент Охридски\". От 2013 г. отборът се подготвя във високотехнологична и модерна олимпийска лаборатория по химия, създадена със средства от Фондация \"Америка за България\". На церемонията по награждаването присъстваха президентите на Чехия и Словакия. Догодина състезанието ще се проведе Париж.", "date": "2018.07.29", "title": "Злато, сребро и бронз взеха българските ученици от световната олимпиада по химия"}
{"url": "https://www.dnevnik.bg/sport/2018/07/29/3288787_mik_shumaher_specheli_na_spa_26_godini_sled/", "text": "Мик Шумахер спечели първата си победа във  Формула 3  на белгийската писта \"Спа\", пети кръг за сезона в европейския шампионат. Германецът триумфира на трасето 26 години, след като легендарният му баща Михаел Шумахер спечели първия си успех във Формула 1 именно на \"Спа\". Шумахер-младши се наложи над конкурентите си в третия старт, но през целия уикенд показа добро ниво, след като във второто състезание стартира от полпозишън. Синът на седемкратния световен шампион във Формула 1 е на 19 години и кара за втора година във Формула 3. През миналата година най-доброто му класиране беше стъпване на подиума, като в края на сезона завърши 12-и. През 2017 г. Мик Шумахер отбеляза 25 години от първата победа  на баща си във Формула 1, пилотирайки негов болид именно на \"Спа\". Това се случи преди състезанието на белгийското трасе.", "date": "2018.07.29", "title": "Мик Шумахер спечели на \"Спа\" 26 години след легендарния си баща"}
{"url": "https://www.dnevnik.bg/skorost/2018/07/29/3287670_fotorazkaz_drugoto_ima_na_komfortnoto_putuvane/", "text": "Още при първата ми среща с БМВ 5GT преди пет години за себе си реших, че това е най-приятният модел на баварците за дълъг път. Хареса ми това, че автомобилът съчетаваше комфорта на лимузина от висок клас с естетика на купе, а в допълнение е функционален като комби. Наследникът на БМВ 5GT, появил се наскоро и вече с означението 6GT, е още по-подходящ за дълги пътувания и превоз на товари. За целта дължината е увеличена с близо 9 сантиметра до 5.09 метра, а задните седалки могат да бъдат и с възможност за накланяне на облегалката.", "date": "2018.07.29", "title": "Фоторазказ: Другото име на комфортното пътуване"}
{"url": "https://www.dnevnik.bg/sviat/2018/07/29/3288893_sobstvenikut_na_nju_iork_taims_kum_trump_spri/", "text": "Собственикът на американския вестник \"Ню Йорк таймс\" Артър Грег Сълзбъргър е предупредил президента Доналд Тръмп, с когото се е срещнал преди десетина дни в Белия дом, че изказванията му срещу медиите са опасни и вредни. Той разпространи съобщение, че на 20 юли е имал разговор с държавния глава, съобщава БТА. \"Казах направо на президента, че според мен изказванията му предизвикват разделения. Помолих го да спре с постоянните си нападки срещу медиите. Коментарите му са опасни и вредни за нашата страна но и все по-опасен фактор\", каза Сълзбъргър. От своя страна Тръмп написа в \"Туитър\", че е имал \"много добра и интересна среща\" в Белия дом с издателя на \"Ню Йорк таймс\". \"Прекарахме доста време в разговори за огромното количество фалшиви новини, разпространявани от медиите и как тези фалшиви новини\", написа Тръмп. Той изрази недоволството си от отрицателното медийно отразяване на него и правителството. След като Сълзбъргър пое ръководството от баща си на 1 януари, Тръмп заяви в \"Туитър\", че неговото издигане предоставя на вестника \"последна възможност\" да изпълни виждането на своя основател за безпристрастност.", "date": "2018.07.29", "title": "Собственикът на \"Ню Йорк таймс\" към Тръмп: Спри постоянните си нападки към медиите"}
{"url": "https://www.dnevnik.bg/sport/2018/07/29/3288896_evropeiskiiat_shampion_aleksandur_kristof_specheli/", "text": "Норвежецът Александър Кристоф спечели последния етап в 105-ия \"Тур дьо Франс\". Състезателят на ОАЕ надделя в кралския спринт на \"Шанз Елизе\", след като се справи с конкуренцията на Джон Дегенколб и местната звезда Арно Демар. Той измина разстоянието от 116 километра между Уй и \"Шанз Елизе\" за 2:46.36 часа със средна скорост 41.78 км/ч. \"Няколко години бях много близо до това да спечеля тук в Париж, но все не успявах. Ето, че най-добрите ги няма и аз имах шанс да триумфирам. В последния километър бях малко назад, но Роберто Ферари много ми помогна и успя да ме върне в отлична позиция\", каза норвежецът. Успехът е трети за Кристоф в Тура, след като той спечели два етапа през 2014 г. Етапът беше за спринтьори, но в последните три километра имаше няколко атаки. Даниел Ос от \"Бора\" и Ив Лампер от \"Куикстеп\" се откъснаха, като белгиецът беше хванат едва в последните 400 метра. В тях Джон Дегенколб от \"Трек\" имаше най-доброто извеждане, но скоростта, която Кристоф разви беше по-висока. Финалният етап беше с параден характер до навлизане в последните осем обиколки около \"Шанз Елизе\". Тогава започна същинското състезаине и спора за етапната победа. Носителят на жълтата фланелка Герант Томас стигна безпроблемно до финалната линия и беше коронясан с титлата през 2018 г. \"Гледайки публиката ме побиваха тръпки още на шосето. Всичко изглежда сюрреалистично и като приказка. Още не мога да повярвам, че жълтата фланелка е моя\", каза Томас след финала. Той спечели два етапа в 105-ия Тур и наследи жълтата фланелка от съотборника си Крис Фрум, който спечели в последните три години. В генералното класиране Томас завършва с време 83:17.13 часа, като победи с 1.51 минути Том Дюмулен. Фрум остана трети на 2.24 минути зад съотборника си.", "date": "2018.07.29", "title": "Европейският шампион Александър Кристоф спечели спринта на \"Шанз Елизе\" в 21-ия етап от Тура"}
{"url": "https://www.dnevnik.bg/sport/2018/07/29/3288898_slaviia_nadvi_lokomotiv_v_mach_s_shest_gola/", "text": "Славия\" записа първа победа за сезона, след като спечели с 4:2 като гост на \"Локомотив\" (Пловдив). Белите направиха много силен мач и можеха да постигнат дори по-убедителен успех. Два гола за гостите от София вкара Георги Йомов, а по веднъж се разписаха Галин Иванов и Славчо Шоколаров. За \"Локомотив\" точни бяха Симеон Райков от дузпа и Димитър Илиев. Двубоят започна много интересно и до 30-ата минута вече бяха паднали три гола. Йомов откри за белите още след пет минути игра, след като се възползва от грешка в защитата на черно-белите. \"Локомотив\" обаче се събуди и за две минути два пъти удари гредата пред Антонис Стергиакис. Първо Владислав Узунов можеше да си вкара автогол, а след това и вратарят прати топката в страничния стълб. Все пак в 22-ата минута белите вече водеха с 2:0 след триходова комбинация между Чунчуков, Галин Иванов и Йомов, завърши с попадение на последния. Шест минути по-късно Симеон Райков намали от дузпа. През втората част \"Славия\" нанесе сериозен удар в рамките на четири минути – между 64-ата и 68-ата, когато Галин Иванов и Шоколаров вкараха. Първо капитанът се разписа след комбинация с Александър Александров, а после Шоколаров с техничен удар от границата на наказателното поле. Крайното 2:4 оформи резервата Димитър Илиев в третата минута на добавеното време. След два кръга \"Славия\" дели първото място с \"Лудогорец\" с по четири точки, а \"Локомотив\" е на дъното без точка.", "date": "2018.07.29", "title": "\"Славия\" надви \"Локомотив\" в мач с шест гола"}
{"url": "https://www.dnevnik.bg/bulgaria/2018/07/29/3288892_blagoevgrad_moje_da_prekrati_dogovora_si_s_lafka_sled/", "text": "Община Благоевград е на път да прекрати 10-годишния си договор с \"Табак маркет\", според който през 2012 г. дружеството е поставило 28 обекта от веригата Lafka (\"Лафка\") в града. Причината е, че след заведено от граждани дело Върховният административен съд е обявил решението на общинския съвет за сключване на споразумението за нищожно. Пред \"Дневник\" кметът на града Атанас Камбитов каза, че сега от общината изчакват указания от прокуратурата дали трябва да прекратят договора. \"Каквито указания ни дадат, щя ги изпълним\", каза той. Договорът между общината и  свързваното с депутата от ДПС Делян Пеевски \"Табак маркет\"  е за отдаване на 28 обекта, на които дружеството да постави временни преместваеми обекти. Споразумението е от 2012 г., за срок от 10 години, но финансовите условия са тайна. Конкурс също не е провеждан, защото общинският съвет, с мнозинство от ГЕРБ, с гласуване е възложил на кмета Камбитов, издигнат от ГЕРБ, да сключи директен договор с дружеството. Случаят с подписването на договора между община Благоевград и \"Табак маркет\" от 2012 г. стана нарицателен за начина, по който веригата стъпи на пазара с продажбите на дребно в България. След Благоевград, но по същия начин, дружеството разположи павилионите си  Дупница, Самоков, Кюстендил, Велинград, Пловдив, Гоце Делчев, Димитровград, Свиленград, Стара Загора, Казанлък, Шумен, Русе. До началото на тази година веригата разполагаше с 1000 павилиона в 130 града. И влиза един директор на едно заседание... Попитан защо не е проведен конкурс кметът се оправда с решението на общинския съвет. В следващ телефонен разговор той си спомни следното: \"Когато се взимаше решението, това беше предложението на \"Табак маркет\". На общински съвет, когато се направи предложението, дойде изпълнителният директор на дружеството. Когато го питаха съветниците дали по този ред иска да се случат нещата, той каза: \"Това е нашето предложение, вие преценете какво решение ще вземете\". Камбитов допълни, че именно това е била причината съветниците да решат, че ще сключат договор с \"Табак маркет\" без конкурс. Впоследствие жители на града искат решението да бъде прегласувано, което според правилника на общинския съвет може да се направи след 6 месеца. \"При прегласуването решението се потвърди\", каза Камбитов. Като допълнителен мотив за сключването на споразумението кметът изтъкна, че то е изключително изгодно за общината. Едно от тези условия е, че ако то бъде прекратено по каквито и да било причини, общината не дължи неустойка. Договорът обаче е тайна Независимо дали е поискан по Закона за достъп до обществена информация или от общински съветник, от община Благоевград отказват да предоставят договора си с дружеството. Причината, по думите на кмета, е, че след запитване от страна на общината от \"Табак маркет\" не дали разрешение за това. През 2014 г. Калоян Ханджийски изпраща заявление по ЗДОИ до кмета, с което иска да получи договора на общината с дружеството. \"Кметът обаче ми отказа\", разказа Ханджийски пред \"Дневник\". Тогава той обжалвал отказа пред Административен съд - Благоевград, който отменя отказа и връща искането на общината за ново произнасяне. Общината обжалва пред Върховния административен съд, който в средата на юни 2018 г. оставя в сила решението на първа инстанция. На база решението на ВАС Ханджийски отново иска договора, но отново получва отказ. Този път от зам.-кмета Иво Николова, защото Камбитов бил в отпуск. На всички дела Ханджийски се представлява сам. Причината е, че за да откаже информацията, с мотив за конфиденциалност на условията, общината трябва да докаже липсата на надделяващ обществен интерес. Видно и от двете съдебни решение е, че юристите не са успели. През 2015 г. Ханджийски е избран за общински съветник от Реформаторския блок. Тогава той отново иска да получи договора, но му е отказано с мотив, че е влизал в състава на общинския съвет, когато е подписвано споразумението.", "date": "2018.07.29", "title": "Благоевград може да прекрати договора си с Lafka след решение на съда"}
{"url": "https://www.dnevnik.bg/istorii_na_denia/2018/07/29/3288682_nai-komentiranoto_v_dnevnik_istanbulskata_konvenciia_i/", "text": "1.  Конституционният съд: Истанбулската конвенция противоречи на основния закон  - 675 коментара 2.  Тръмп и Юнкер се договориха да работят за премахване на мита и почти всички субсидии  - 277 коментара 3.  Ако България влезе в еврозоната, ще стане точно като с Гърция, смята Стив Ханке  - 270 коментара 4.  България е поканила 7 държави да направят оферти за новите изтребители  - 250 коментара 5.  Великобритания вдигна изтребители в Румъния заради руски Су-24 над Черно море  - 226 коментара 6.  Тръмп предложи на ЕС свободна търговия и отказ от \"всички субсидии\"  - 221 коментара 7.  В България недостигът на кадри скоро ще обезсмисли ръста на заетостта, твърди ИПИ  - 201 коментара 8.  Европа може да се защити и без военна помощ от САЩ, смятат повечето германци  - 199 коментара 9.  Русия ще се намеси в изборите в САЩ през ноември, за да спечелят демократите, обяви Тръмп  - 188 коментара 10.  Рекорден брой социалисти за последните 13 години се събраха на Бузлуджа  - 178 коментара", "date": "2018.07.29", "title": "Най-коментираното в \"Дневник\": Истанбулската конвенция и търговските войни"}
{"url": "https://www.dnevnik.bg/photos/2018/07/29/3288854_fotogaleriia_svetovnite_snimki_na_denia_-_28-29_juli/", "text": "Орел змияр с малкото си в гнездо в гората край село Яновичи, Беларус.", "date": "2018.07.29", "title": "Фотогалерия: Световните снимки на деня - 28-29 юли 2018 г."}
{"url": "https://www.dnevnik.bg/sport/2018/07/29/3288916_cska_oglavi_klasiraneto_v_purva_liga_sled_vtori/", "text": "ЦСКА взе втора поредна победа в Първа лига и оглави класирането в шампионата след втория кръг. Червените се наложиха над \"Витоша\" (Бистрица) с 2:0 на Националния стадион \"Васил Левски\". Попаденията за отбора на Нестор Ел Маестро отбелязаха Тиаго Родригес и Рубен Пинто. Червените решиха всичко в двубоя още преди почивката, след като и двата гола паднаха в 10-ата и 17-ата минута. Треньорът на ЦСКА Ел Маестро даде почивка на някои от основните си играчи, като Кирил Десподов остана на пейката. \"Започнахме интензивно. Щастлив съм от това. Отбелязахме два типични гола. Тези срещи не са лесни - когато си фаворит на терена и трябва да оправдаеш очакванията\", каза след мача Ел Маестро. \"Две думи за мача днес - 3 точки. Постигнахме онова, за което излязохме на терена. Те създадоха ситуации, особено при статичните положения пред полето ни. Бяха опасни, но успяхме да им противодействаме. Трябваше по-рано да се справим с тези опасности. Не сме си почивали днес. Бяхме концентрирани. Мауридес ни трябва. Естествено, че го поощрявам. Както и останалите. Според мен критиката рядко работи и постига положителен ефект\". С две поредни победи червените водят в класирането на Първа лига. ЦСКА е единственият отбор, който има пълен актив от шест точки.", "date": "2018.07.29", "title": "ЦСКА оглави класирането в Първа лига след втори пореден успех с 2:0"}
{"url": "https://www.dnevnik.bg/kultura/2018/07/22/3230728_otkus_ot_sailus_marnur_povdignatiiat_voal_na_djordj/", "text": "Излиза томче с две от най-значимите произведения на английската писателка Мeри Ан Евънс, останала в световната книжовна съкровищница с литературния псевдоним Джордж Елиът. \"Сайлъс Марнър\" и \"Повдигнатият воал\" разкриват разностранната й белетристична дарба и умението й да вниква в дебрите на човешката природа с всичките й чудатости и тайни. \"Сайлъс Марнър\" е притча за преобразяващата сила на човешката обич. Тъкачът Сайлъс е странник, отшелник без корени, когото местните жители възприемат като паяк, който неуморно тъче, тласкан от вътрешен инстинкт. Натрупаните жълтици нямат за него друга стойност, освен да радват душата му с блясъка си. Загубата на златото го съкрушава напълно, но едно златокосо детенце, пролазило самò в снега до дома му, ще го върне отново към живота. \"Повдигнатият воал\" е най-четената творба на Джордж Елиът в края на ХХ и началото на ХХІ век, навярно заради новаторския си заряд. Авторката замества традиционния \"всезнаещ\" разказвач с герой, надарен със свръхестествената способност да чете мислите на околните. Той не успява да проникне единствено в съзнанието на една млада жена и затова се влюбва в нея до полуда Джордж Елиът (1819-1880) е популярният псевдоним на английската писателка Мери Ан Евънс – един от най-авторитетните творци през Викторианската епоха. Произведенията й са истинска съкровищница от детайли и рисуват реалистични картини на живота в провинциална Англия в зората на XIX век, а стилът й се отличава с психологическа дълбочина и социална чувствителност. Романите \"Мидълмарч\", \"Адам Бийд\", \"Мелницата на река Флос\" и \"Сайлъс Марнър\" свидетелстват за неоспоримата стойност на нейното литературно наследство. Вероятно никой друг викториански писател не е разполагал с необходимата ерудиция, за да представи една толкова бурна епоха в цялата й многопластовост. превод Весела Кацарова \"Сайлъс Марнър\" е една от най-очарователните творби в английската проза, истинско вълшебство, където очарованието на вълшебната приказка изкусно се съчетава с убедително изградения материален свят. УОЛТЪР АЛЪН \"Сайлъс Марнър\" е едно съвършено произведение на изкуството. ХЕНРИ ДЖЕЙМС Из Глава 1 В онези времена, когато чекръците поскърцваха безспир в селските домове и дори знатните дами, облечени в коприна и дантели, си имаха като играчки миниатюрни чекръци от полиран дъб, из местностите край отдалечените пътища или сред дебрите на хълмовете можеха да се срещнат дребни бледи мъже, които в сравнение със селските здравеняци приличаха на чезнеща раса. Кучетата на овчарите бясно се разлайваха, щом някой от тези странници се появеше на хълма, откроил се като тъмен силует на фона на залязващото слънце. Та на кое ли куче може да се понрави един тъмен силует, изгърбен под тежка торба? А тези бледи странници рядко потегляха на път без загадъчния товар на гърба си. Дори овчарят, който бе съвсем наясно, че торбата е пълна с конопени влакна или с големи макари със здрави нишки, изпредени от влакната, не бе твърдо убеден дали е възможно занаятът на тъкача, макар и крайно необходим, да се упражнява изцяло без намесата на Рогатия. В онези далечни времена всеки странник или пък случка, която е необичайна и съвсем рядка също като посещенията на амбулантния търговец или на точиларя, предизвикваше суеверия сред местните жители. Никой от тях не знаеше откъде идват и къде живеят тези друмници. И как да отгатнеш що за хора са, когато няма човек, който да познава майка им или баща им? За селяците от онези далечни времена светът отвъд тесния им хоризонт бе напълно мъгляв и непонятен. Селските жители имаха почти толкова смътно понятие за скиталческия живот, колкото неясна бе и представата им къде точно зимуват лястовичките, които всяка пролет неизменно се завръщат в селото. Така че към всеки пришълец, дошъл много отдалече, докрай се таеше известна доза недоверие и ако след продължителното си безукорно поведение той изведнъж извършваше някакво злодеяние, те ни най-малко не се учудваха. Всяко умение, независимо дали това е дарбата бързо и гладко да си служиш с такъв сложен орган като езика, или пък друга сръчна дейност, непозната на местните жители, им изглеждаше твърде подозрително. Честните хорица, родени и израсли пред очите на всички, обикновено не бяха кой знае колко умни или мъдри – или поне не надскачаха познанията си относно сезоните. А умение, което изисква голяма бързина и сръчност, им бе толкова непонятно, че в представите им граничеше единствено с магьосничеството. И затова стана нещо обичайно всички пръснати тук-там тъкачи, градски пришълци в селото, докрай да се възприемат от местните обитатели като чудати странници, така че в своето пълно уединение новите заселници неизменно придобиваха причудливи навици. В ранните години на ХІХ век един такъв тъкач на име Сайлъс Марнър упражняваше занаята си в каменна къщичка сред буйни живи плетове, недалече от изоставена каменна кариера близо до село Рeйвло. Странният звук на тъкачния му стан, толкова различен от естественото весело тракане на вършачката или равномерния ритъм на чука, предизвикваше донякъде страховито очарование у момчурляците от Рейвло, които често забравяха да берат орехи или да търсят птичи гнезда, а току надзъртаха през прозорците на каменната къщичка, потиснали у себе си лекото страхопочитание пред странното тракане на стана приятното си усещане за превъзходство, примесено с известно презрение към този смехотворен шум, а също и към приведената отрудена снага на тъкача. Ала понякога Марнър, поспрял се да оправи усукана нишка, изведнъж усещаше присъствието на малките нехранимайковци и макар дори минутата да му бе извънредно скъпа, толкова силно се дразнеше от дръзкото поведение на хлапаците, че изоставяше стана, отваряше вратата и ги пронизваше с такъв остър поглед, че те ужасени веднага си плюеха на петите. Та кой би могъл да допусне, че големите изцъклени очи на бледото лице на тъкача не виждат нищо, отдалечено от погледа му, нито пък че страховитото му взиране в момчурляците не е в състояние да предизвика парализа, рахит или изкривена уста у някое изостанало назад хлапе? Момчетата вероятно бяха дочували родителите им да подмятат, че стига да реши, Сайлъс Марнър е способен да излекува нечий ревматизъм, а също и да добавят все така тайнствено, че ако се обърнеш кротко към дявол като него, той би могъл да ти спести харча за доктор. Подобни странни намеци относно култа към Рогатия дори и днес се подхвърлят от побелели старци пред любопитния слушател, макар ограниченото съзнание трудно да прави връзка между мощта и добросърдечието. Ала смътната представа за демонична сила, сила, която след упорити молби би могла да спре да причинява злини, лесно се оформя в съзнанието на хора, непрекъснато притискани от насъщни нужди и чийто отруден живот никога не е бил озаряван от пламенна религиозна вяра. Според тях болката и злочестините са много по-широко разпространени, отколкото радостите и сполуките. Съзнанието им почти напълно е лишено от представи, будещи копнежи и надежди, защото е гъсто обрасло с кошмари, доста плодоносна почва за всякакви страхове. Веднъж на един отруден човек в предсмъртно състояние, който бе отказал всякаква храна, предложена от съпругата му, рекох следното: \"Посочи нещо, което би хапнал с удоволствие\". \"Няма такова нещо – отговори ми той. – Цял живот съм ял най-обикновена храна, но сега и нея не понасям.\" Житейският му опит не бе събудил у него никакви мечти, които биха могли да разпалят апетита му. А Рейвло бе село, където дълго се носеха старите мълви, незаглушени от нови гласове. Ала то съвсем не бе някоя глуха енория, разположена на самия край на цивилизацията, населена с малобройни овчари и мършави овце. Тъкмо обратното, беше разположено в плодоносната долина, която с обич възприемаме като част от добрата стара Англия, и се състоеше от ферми, които – в чисто духовен смисъл – носеха големи печалби. Сгушило се бе в чудесната, покрита с гори долина на близо час разстояние, изминато на кон, от най-близката пътна бариера, тъй че до него никога не достигаха тръбните звуци на пътническите карети или на общественото мнение. Рейвло имаше вид на заможно село и в самия му център се намираше хубава старинна черква с обширен двор, както и две-три внушителни къщи в близост до пътя с оградени овощни градини и красиви ветропоказатели, така че тези сгради бяха по-величествени от къщата на енорийския пастор, която се показваше сред дърветата от другата страна на черковния двор. Това бе село, което бързо разкриваше постиженията си в социалния живот, а набитото око веднага забелязваше, че в околностите му няма големи паркове и господарски имения. Имаше обаче няколко първенци в Рейвло, които в онези военни времена я караха доста яваш, но все пак изкарваха достатъчно средства от немарливото си стопанисване, за да живеят безгрижно и да посрещат весело Коледа, Петдесетница и Великден. Бяха изминали петнайсет години, откакто Сайлъс Марнър се бе появил в Рейвло. Тогава той бе блед младеж с изпъкнали късогледи кафяви очи, чийто израз не би изглеждал странен за културни хора с житейски опит, ала селяците, сред които се засели, намираха погледа му за твърде необичаен и според тях той бе в пълно съответствие със занаята му, както и с неизвестната област на име Нортард, откъдето бе дошъл младокът. И затова новопристигналият установи свой начин на живот – не допускаше никой да прекрачи прага му и никога не се разхождаше из селото, нито пък се отбиваше в кръчмата \"Дъгата\" за халба бира или да си побъбри в дома на коларя. Не разговаряше с никого освен с клиентите си, както и в случаите, когато трябваше да си набави необходимите продукти за прехрана. Поради всичко това девойките в Рейвло много бързо проумяха, че той никога не би увещавал някоя да му стане жена – сякаш вече е получил от тях отговора, че в никакъв случай не биха се омъжили за оживял мъртвец. Подобно мнение относно личността на Марнър не произтичаше единствено от бледото му лице и странния му поглед. Джем Родни например, който ловеше къртици, заяви на всеослушание, че една вечер, като се прибирал вкъщи, видял Сайлъс Марнър с торба на гърба да се обляга на един стълб край прелеза, вместо да свали торбата, както би сторил всеки нормален човек. А щом се приближил до него, забелязал, че очите му били облещени като на мъртвец. Родни го заговорил, разтърсил го, но краката на Сайлъс били сякаш вкаменени, а ръцете му, твърди и студени като желязо, здраво стискали торбата. Ала точно когато Родни решил, че тъкачът е мъртъв, той изведнъж се свестил, рекъл \"лека нощ\" и потеглил на път. Родни се закле, че видял всичко това точно в деня, в който ловял къртици в имението на земевладелеца Кас. И тогава някои рекоха, че Марнър може да е имал \"пристъп\", състояние, което донякъде обяснява някои на пръв поглед неясни неща. Пристъп значи удар, нали? В такъв случай напълно естествено е ударът да осакати човека, така че да се наложи енорията да се грижи за него, ако няма деца, които да го гледат. Не, не, ако е удар, човекът не би могъл да стои прав, а после веднага да си тръгне, щом му кажеш: \"Хей!\". Ама може пък и да има таквиз неща, когато човешката душа се отделя от тялото и е в състояние да влиза и излиза от него, както птичката изхвръква от гнездото си, а после пак се връща. По такъв начин мъдрували селяците, защото като малки били ходили на училище при хора, от които усвоили много повече неща, отколкото можели да научат съседите им единствено от отчето или от петте си сетива. А откъде ли пък е могъл майсторът Марнър да научи как точно действат билките, също и разни магии, които не искал да издаде? Джем Родни не бе в състояние да каже нещо повече от онова, което всички знаели – те видели с очите си как Марнър изцерил Сали Оутс и успял да я приспи като бебенце, докато преди това, когато я лекувал докторът, в продължение на повече от два месеца сърцето ѝ блъскало толкова силно, сякаш щяло да изхвръкне от тялото ѝ. Стига да реши, Марнър можел да излекува и други хора. Така че си струвало да казваш някоя добра дума за него ако не за друго, поне да не го предизвикаш да ти причини злини.", "date": "2018.07.29", "title": "Откъс от \"Сайлъс Марнър. Повдигнатият воал\" на Джордж Елиът"}
