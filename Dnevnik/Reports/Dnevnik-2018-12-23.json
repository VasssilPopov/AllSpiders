{"url": "https://www.dnevnik.bg/biznes/2018/12/23/3366743_blizo_370_kilometra_sa_izgradeni_ot_gazoprovoda/", "text": "Изпълнението на проекта \"Северен поток 2\" върви по график и вече са изградени близо 370 километра от газопровода, съобщи днес операторът на проекта компанията \"Норд стрийм 2\" (Nord Stream 2), цитирана от ТАСС и БТА. Към момента са положени тръбите на участък от около 370 километра, се посочва в комюникето на компанията, публикувано днес на сайта ѝ. Както бе съобщено по-рано, \"Норд стрийм 2\", чийто единствен акционер е руският газов концерн \"Газпром\", е получила необходимите разрешения в четири от петте страни по маршрута на \"Северен поток 2\". По газопровода се работи в Швеция, Финландия, Германия и Русия в съответствие с издадените национални разрешителни. Проектът \"Северен поток 2\" предвижда да се изградят две линии от газопровода с обща мощност 55 милиарда кубични метра годишно от крайбрежието на Русия през Балтийско море до Германия. Съоръжението ще заобикаля транзитните страни Украйна, Беларус, Полша и другите източноевропейски и балтийски страни през изключителните икономически зони и териториални води на пет държави - Русия, Финландия, Швеция, Дания и Германия. Общата стойност на проекта се оценява на 9.5 милиарда евро.  В средата на декември Европейският парламент (ЕП)  настоя за спиране на строежа на разширението на газопровода \"Северен поток 2\". Резолюцията бе утвърдена с 433 гласа \"за\", 105 \"против\" и 30 въздържали се. Причина за призива е ключовата роля на Украйна в европейската енергийна мрежа, се посочваше в съобщение на ЕП. Според евродепутатите доизграждането на газопровода, който заобикаля Украйна, \"е политически проект, който представлява заплаха за европейската енергийна сигурност\".", "date": "2018.12.23", "title": "Близо 370 километра са изградени от газопровода \"Северен поток 2\""}
{"url": "https://www.dnevnik.bg/photos/2018/12/23/3366737_fotogaleriia_kogato_cunamito_udari/", "text": "В събота вечер цунами връхлетя бреговете на протока Сунда в Индонезия.", "date": "2018.12.23", "title": "Фотогалерия: Когато цунамито удари"}
{"url": "https://www.dnevnik.bg/sport/2018/12/23/3366742_iohanes_byo_specheli_treta_poredna_pobeda_v_nove_mesto/", "text": "Лидерът в генералното класиране на сезона Йоханес Тингес Бьо (Норвегия) записа трета поредна победа за Световната купа по биатлон в Нове место (Чехия). 25-годишният Бьо, който по-рано през седмицата триумфира последователно в спринта и в преследването в чешкия зимен център, днес безапелационно спечели и масовия старт на 15 километра. Световният шампион в дисциплината от Холменколен 2016 свали всичките 20 мишени при стрелбата и финишира за 37:25.2 минути. Така той записа шестия си успех за сезона и общо 28-и в кариерата си. Втори на 46.5 секунди завърши Кентен Фийон Мейе от Франция, който допусна общо две грешки. С перфектна стрелба на третото място се нареди Евгений Гараничев (Русия) с изоставане от 54.1 секунди. Руснакът Александър Логинов, който остана втори зад Бьо в спринта в четвъртък и в преследването в събота, днес имаше лош ден на огневия рубеж и след цели 6 пропуска той завърши едва 15-и с пасив от 2:16.2 минути зад победителя. Надпреварата премина без българско участие. В генералното класиране след осем състезания убедително води Йоханес Тингес Бьо с актив от 428 точки пред Логинов с 312 точки и Зимон Едер (Австрия) с 266 точки. От българите Анев е 33-и със 70 точки, Илиев е 49-и с 30 точки, Синапов заема 56-ото място с 22 точки, а Герджиков е 67-и с 4 точки.", "date": "2018.12.23", "title": "Йоханес Бьо спечели трета поредна победа в Нове Место"}
{"url": "https://www.dnevnik.bg/sviat/2018/12/23/3366749_dvamata_zadurjani_za_haosa_s_dronovete_na_letishte/", "text": "Двамата задържани във връзка с полетите на дронове, станали причина лондонското летище \"Гетуик\" да бъде затворено, са пуснати на свобода без обвинения, съобщи днес полицията в графство Съсекс, цитирана от световните агенции, предаде БТА. \"И двамата оказаха пълно съдействие на нашите следствени действия и изпитвам задоволство, че те вече не са заподозрени за случаите с дронове на \"Гетуик\", каза полицейски представител. 47-годишен мъж и 54-годишна жена бяха арестувани в петък вечерта в Кроли (населено място на около 8 км от летището) по подозрение в \"криминално използване на дронове\". Полицейският представител каза, че разследването на полицията продължава, и поиска от обществеността да предостави всякаква информация, която би могла да доведе до арестуването на отговорните. Засичания на дронове на \"Гетуик\" причиниха внезапно спиране на работата на второто по големина британско летище в навечерието на коледните празници. Това наложи около 1000 полета да бъдат отменени или пренасочени. Колко опасни са дроновете около летищата четете  тук . ", "date": "2018.12.23", "title": "Двамата задържани за хаоса с дроновете на летище \"Гетуик\" са освободени"}
{"url": "https://www.dnevnik.bg/sviat/2018/12/23/3366752_hiliadi_protestiraha_sreshtu_upravlenieto_v_surbiia/", "text": "Нов голям протест срещу управляващите в Сърбия. Хиляди се събраха в Белград, недоволни от президента Александър Вучич, когото обвиняват в авторитарно управление. Протестиращите носеха плакати с надпис \"Един от 5-те милиона\". По този начин отправяха послание към Вучич, който каза след един от предишните митинги, че няма да се съобрази с исканията за промени в изборния закон и държавните медии, дори ако протестиращите на улицата са 5 милиона. Затова шествието стигна до централата на националната телевизия, която протестиращите обвиняват в зависимост от властта. Според организаторите в митинга са участвали 40 хиляди души. Това е най-голямата от досегашните демонстрации. Повод за началото на протестите беше тежък побой над политика Борко Стефанович след митинг на опозицията в Крушевац в началото на месеца. \"Искаме да изпратим ясно послание на властите, че повече няма да търпим насилие в Сърбия. Няма да търпим престъпленията, корупцията и мафията, която управлява държавата. Тук сме, за да покажем съпротивата си срещу всичко, което става в Сърбия\", заяви Иван Мандич, участник в протеста.", "date": "2018.12.23", "title": "Хиляди протестираха срещу управлението в Сърбия"}
{"url": "https://www.dnevnik.bg/sport/2018/12/23/3366388_silvurstoun_e_nai-posetenoto_sustezanie_ot_formula_1/", "text": "Формула 1 публика официалните данни за посещаемостта на състезанията от изминалия сезон 2018. Британската Гран при, която е с несигурно бъдеще след 2019 г., е най-посетеното състезание, като е събрало 340 хиляди по време на целия състезателен уикенд. Само неделното  състезание на \"Силвърстоун\" , което беше спечелено от Себастиан Фетел, е било гледано от 140 500 зрители. В последните години обаче Гран при на Великобритания има големи проблеми от финансов характер, заради което се възползва от опцията си за прекратяване на договора с Формула 1. В последните месеци се появи информация, че се обмисля  уличен старт в Лондон . Близо като посещаемост до Великобритания е Гран при на Мексико. По време на състезателния уикенд на \"Ерманос Родригес\", където Люис Хамилтън си гарантира пета световна титла, е имало 334 946 души. Според официалните данни на Формула 1 и собствениците от \"Либърти медия\" 4 093 305 души са гледали поне едно състезание на живо през настоящия сезон. Средната посещаемост е 194 919 души. Седем от стартовете пък са привлекли над 200 хиляди души – Великобритания, Мексико, Австралия, САЩ, Сингапур, Белгия и Унгария. \"Със средно 200 хиляди души на състезание ние показваме, че Формула 1 се развива в правилната посока. Ние вярваме, че спортът има неизползван потенциал, който искаме да разкрием\", каза Шон Братчис, маркетинг директор на \"Либърти медия\". Данните на Формула 1 сочат, че увеличението през 2018 г. спрямо предходния сезон е близо 8%. Двете състезания, които се завърнаха в календара Франция и Германия, бележат добри резултати. Състезанията с най-голямо увеличение на посещаемостта са Азербайджан, Австрия, Бахрейн, Канада, Япония и Унгария.", "date": "2018.12.23", "title": "\"Силвърстоун\" е най-посетеното състезание от Формула 1 през 2018 г."}
{"url": "https://www.dnevnik.bg/sviat/2018/12/23/3366774_spacex_izstrelia_dnes_raketa_nositel_s_amerikanski/", "text": "Американската частна компания \"Спейс Екс\" (SpaceX) изстреля днес ракета носител с американски военен сателит, предадоха световните агенции, цитирани от БТА. \"Ройтерс\" отбелязва, че това е първата космическа мисия на \"Спейс Екс\", свързана с националната сигурност. Ракетата носител ще изведе на орбита най-мощния сателит за американската система за глобално позициониране Джи Пи Ес (GPS). Ракетата носител \"Фалкън 9\" (Falcon 9) бе изстреляна от космодрума \"Кейп Канаверал\", щата Флорида, в 8.51 ч. (15.51 ч. българско време).  Сателитът, произведен от компанията \"Локхийд Мартин\" (Lockheed Martin), струва около половин милиард долара. От ново поколение, той е три пъти по-точен и осем пъти по-добре защитен срещу смущения в сравнение с предишни версии. Сателитът е наречен \"Веспучи\" по името на италианския мореплавател и картограф от 15-и век Америго Веспучи. Изстрелването му бе отлагано четири пъти тази седмица заради неблагоприятни метеорологични условия и технически проблеми. \"Ройтерс\" определя днешния успешен старт като сериозен успех за \"Спейс Екс\". Компанията на Илон Мъск от години се опитва да пробие на доходоносния пазар на изстрелванията на обекти в Космоса за военни цели, който е доминиран от \"Локхийд Мартин\" и \"Боинг\" (Boeing).", "date": "2018.12.23", "title": "SpaceX изстреля ракета носител с американски военен сателит"}
{"url": "https://www.dnevnik.bg/sport/2018/12/23/3366778_inter_otstrani_naingolan_ot_purviia_tim_za_narushavane/", "text": "Халфът на \"Интер\" Раджа Наинголан е отстранен за неопределено време от първия тим, обявиха от клуба чрез официалния си сайт. \"Нерадзурите\" мотивират решението с \"дисциплинарни причини\". \"Интер\" може да потвърди, че Раджа Наинголан е временно отстранен заради нарушаване на дисциплината\", гласи съобщението на сайта на 18-кратните шампиони. Според Football Italia белгиецът е закъснял за сутрешната тренировка в неделя, като това не е първо негово провинение. През цялата седмица Наинголан се е появявал късно за заниманията. Наинголан ще бъде извън състава за важното домакинство на \"Наполи\" на 26 декември в празничния кръг от Серия А. В момента \"Интер\" е трети с 33 точки, като изостава осем от неаполитанците и 16 от лидера \"Ювентус\". Белгийският халф беше привлечен в Милано през лятото срещу 38 милиона евро. Бившият му тим \"Рома\" получи сумата, както и младия Марко Дзаниоло в замяна. Досега обаче Наинголан все още не успява да впечати на \"Сан Сиро\". Той изигра 15 мача във всички турнири, в които реализира три гола. В последния мач на 22 декември срещу \"Киево\" (1:1) Наинголан започна като титуляр и игра 67 минути.", "date": "2018.12.23", "title": "\"Интер\" отстрани Наинголан от първия тим за нарушаване на дисциплината"}
{"url": "https://www.dnevnik.bg/sport/2018/12/23/3366810_shtangistut_valentin_hristov_e_hvanat_s_doping_sled/", "text": "Щангистът Валентин Христов, който се състезава за Азербайджан, е уличен с положителна проба за допинг, съобщи Международната федерация по вдигане на тежести (IWF). В неделя тя съобщи, че петима състезатели, включително и двама олимпийски шампиони, са с временно спряни права, след като повторните им проби от олимпийските игри в Лондон през 2012 г., са се оказали положителни. Христов, който е на 24 години, спечели бронз в Лондон в категория до 56 килограма. Той вече изтърпява наказание за употреба на допинг, след като през 2015 г. беше хванат с нандролон. Христов беше дисквалифициран от световното в Хюстън през 2015 г. Българският щангист е двукратен европейски шампион – през 2012 г. до 56 килограма в Анталия и през 2015 г. в Тбилиси до 62 кг. Христов е възпитаник на Златан Ванев. \"Международният олимпийски комитет е отговорен за вземането на решения относно всички последици, свързани с участието на спортистите на олимпийските игри в Лондон през 2012 г.\", заяви IWF. \"Във всички случаи, в които е установено, че е извършено нарушение на антидопинговото правило, отговорността за провеждане на управлението на резултатите ще бъде прехвърлена на IWF по отношение на последствията, които надхвърлят участието на олимпийски игри\". Сред хванатите е олимпийският шампион до 105 килограма Олекси Торохти. В началото на месеца стана ясно, че една от  големите надежди на българските щанги Даяна Димитрова  е уличена с положителна проба за втори път. След новината федерацията  наказа 18-годишната състезателка доживот .", "date": "2018.12.23", "title": "Щангистът Валентин Христов е хванат с допинг след повторна проба от Лондон 2012"}
{"url": "https://www.dnevnik.bg/biznes/2018/12/23/3366809_predlaganiiat_v_bulgariia_iztrebil_f-16_sushtestvuva/", "text": "Самолетът Ф-16, който се предлага на България съществува само на хартия. Това каза пред Би Ти Ви вицепрезидентът на СААБ, производител на \"Грипен\", за Централна и Източна Европа Красимира Стоянова. \"Самолетът Ф-16, който се предлага на България в момента, не съществува. Даже заводът, който ще го произвежда в Южна Каролина - не съществува. Може само да предполагаме какви технологии ще има включени в този самолет\", каза Стоянова. Тя заяви, че \"Грипен\" е една забележителна оръжейна система, която е доказана в международни участия и мисии на НАТО. \"Самолетът, който ние предлагаме е на въоръжение в момента, самолетът, който предлагат конкурентите не е на въоръжение в нито една страна. Той е само на хартия\", допълни вицепрезидентът на \"СААБ\". Красимира Стоянова заяви, че от преди 15 години производителите на \"Грипен\" преговарят с България за въоръжение с изтребители, а предложението на българските министри ги е изненадало. В последния работен ден преди Коледните празници  междуведомствената комисия обяви  избора на изтребител Ф-16 за българската армия. \"България обяви конкурента процедура преди две години. 2017 г. процедурата беше прекратена, за да могат да бъдат поканени повече участници и да се разшири листата, за да има повече конкурентоспособност. Сега изведнъж се оказва, че не трябва да има процедура, защото една от страните участнички - САЩ, не биха могли да проведат прегори в конкурентна среда, а трябва да бъдат избрани. Това е съвсем различна процедура. Аз не искам да съм на мястото на г-н Каракачанов, за да обясни как от една конкурентна процедура, с широк кръг от представители - от САЩ и Европа, как сега ще продължим\", коментира Стоянова. Вицепрезидентът на компанията, производител на \"Грипен\" отхвърли твърденията, че са лобирали пред президента Румен Радев да бъде избран техният самолет. Това заяви председателят на парламентарната група на ГЕРБ Цветан Цветанов. \"Аз работя по този проект от 15 години, никой досега не ме е обвинил в лобизъм и категорично отказвам становище, че има лобизъм или, че предварителната процедура е била непрозрачна. Както първата, така и втората до сега, бяха професионално изработени и прозрачни. Има методология, на която ние сме отговорили. Неслучайно печелим два пъти. В доклада на Министерство на отбраната може да видите, че най-добрата оферта по основния параметър \"оперативна ефективност\" е нашата оферта, по отношение на цената - пак е нашата оферта. Това, което служебното правителство избра и това, което излиза от оценката на втората процедура е едно и също\", заяви Стоянова. Красимира Стоянова посочи, че тяхната оферта е била значително по-евтина и призова Министерството на отбраната да отвори процедурата и да покаже истинските цени. \"И ако тогава, ако работната група е оценила нашето предложение като по-лошо, ние ще си тръгнем без никакъв друг коментар. Нашата цена е значително под 1.5 млрд лв., защото ние не искаме да обвързваме България с конкретно въоръжение, както прави другата страна. На нашия самолет е интегрирано американско, европейско и израелско въоръжение\", добави Стоянова. Вицепрезидентът на \"СААБ\" заяви, че американската оферта отговаря на четири от седемте изисквания на страната ни. Според нея, те не могат да изпълнят заложените срокове, предлаганият модел не е на въоръжение в момента никъде по света и изискват 100-процентово заплащане след сключване на сделката, въпреки че страната ни държи на разсрочено плащане. Участието на Стоянова в предаването \"120 минути\" идва след като в предишен епизод бе излъчен разговор със зам.-главния секретар на САЩ Джон Съливан. След посещението му в България, министрите на отбраната и на икономиката препоръчаха да се преговаря с \"Локхийд Мартин\" за покупката на самолети Ф-16. Съливан бе казал, че сравнението между \"Грипен\" и F-16 е като да сравняваш ябълки и портокали. \"Кое е по-добро, ябълките или портокалите са по-здравословни? Всеки човек има вкус\", заяви Стоянова.", "date": "2018.12.23", "title": "Предлаганият в България изтребител Ф-16 съществува само на хартия, обявиха от \"Грипен\""}
{"url": "https://www.dnevnik.bg/biznes/2018/12/23/3366816_vuvejdaneto_na_bonus-malus_se_otlaga_za_neopredeleno/", "text": "Приемането на наредба ,   с която се въвеждат поощрения и наказания за шофьорите (известна като \"бонус-малус\") се отлага за неопределено време, информира Би Ти Ви. От Комисията за финансов надзор (КФН) са обяснили за телевизията, че не се ангажират, както със срокове за приемането на системата, която трябва да диференцира цените на застраховка \"Гражданската отговорност\". Още повече, че приложението на \"бонус-малус\" зависи от изграждането на информационната система между МВР и Гаранционния фонд, която все още не е готова. Първоначалните намерения на надзора бяха системата да заработи ако не през януари, то в първите месеци на 2019 г. Според нея оскъпяването на гражданската може да достигне до 400%. Минимумът е 25% спестяване, но за да се ползва шофьорите ще трябва да са изрядни 7-8 години. Предвижда се в първата година след въвеждането на системата да се трупа историята на шофьорите. Т.е. изравняване на всички при въвеждане на системата - без значение от досегашните нарушения. След общественото обсъждане председателят на КФН Карина Караиванова обяви, че е готова да се откаже от най-спорните идеи. Изненадващо,  правителството избра да я изпрати от март 2019 г. в Европейската банка за възстановяване и развитие със седалище . По информация на Би Ти Ви Караиванова вече си е взела отпуск. Не е известно кой ще придвижва наредбата сега. Комисията е и без постоянен заместник, отговарящ за застраховането. От Института за пътна безопасност предупреждават, че един сериозен процент от онези, които ще трябва да плащат по-скъпите застраховки едва ли ще го правят. \"Хора, които са в малус групата просто няма да купуват застраховка. Това не значи, че няма да ползват автомобилите си. Това е външен ефект, който не е оценен\", коментира Надежда Минкова от организацията. Заедно с математици, предлагат изготвената система да се изтегли и да се напише изцяло нова. С различна философия - младият шофьор да плаща по-скъпа застраховка. Димитър Добрев от БАН обяснява логиката на предложението - младият шофьор започва със застраховка, която е на цена 150% от средната и това да стане \"нула\", а така най-големият бонус ще е минус 50%. За система, която наказва лошите и дава бонуси на добрите шофьори се говори вече почти 10 години.", "date": "2018.12.23", "title": "Въвеждането на \"бонус-малус\" се отлага за неопределено време"}
{"url": "https://www.dnevnik.bg/biznes/lichni_finansi/2018/12/23/3366814_danuchnite_ochakvat_pri_tezi_praznici_bulgarite_da/", "text": "Националната агенция за приходите (НАП) прогнозира покрай тези празници българите да похарчат повече отколкото миналата година по това време, съобщава Би Ти Ви. За миналогодишните празници е поставен рекорд с отчетени през касовите апарати над 1,4 млрд. лв. Пиковите дни са били 22 и 29 декември, когато са отчетени 300 млн. лева. Навръх празниците разходите се свиват драстично, на самата Коледа са похарчени почти 5 пъти по-малко – 67 млн. лв. Във всеки от останалите дни през касовите апарати минават над 100 млн.лв. Заради ръста на икономиката и доходите се очаква тази година да бъде поставен нов рекорд. \"Наблюдаваме една стабилна тенденция на повишаване на харчовете. Най-големите пикове в предколедното и новогодишно харчене са точно два дни преди новогодишната нощ. А, противно на очакванията, празнуването на самите празници не формира толкова голям паричен поток - хората са похарчили повече пари в подготовката преди това\", коментира говорителят на НАП Росен Бъчваров.", "date": "2018.12.23", "title": "Данъчните очакват при тези празници българите да увеличат похарчените пари"}
{"url": "https://www.dnevnik.bg/sport/2018/12/23/3366805_totnum_nadvi_evertun_v_zrelishten_mach_s_osem_gola/", "text": "Тотнъм\" се утвърди на третото място във Висшата лига, след като победи \"Евертън\" с 6:2 в последня мач от предколедния кръг. \"Шпорите\" направиха един от най-добрите си мачове от началото на сезона. По два пъти се разписаха Хюн Мин Сон и Хари Кейн, а по веднъж вкараха Деле Али и Кристиан Ериксен. За \"Евертън\" точни бяха Тио Уолкът, който откри, както и Гилфи Сигурдсон. \"Шпорите\" записаха четвърта поредна победа след  загубата от \"Арсенал\" в началото на месеца . В този период съставът отбеляза 11 гола. Освен това \"Тотнъм\" вкара пет или повече гола за пръв път от 13 май, когато победи \"Лестър\" с 5:4. Двубоят предложи много интрига и динамична игра, като и двата тима заложиха на атаката. 39 319 зрители на \"Гудисън парк\" се насладиха на предколедно зрелище, което се превърна и в един от най-резултатните мачове от началото на сезона. С 14 победи и четири равенства от началото на сезона \"шпорите\" поставиха рекорд за най-дълга серия без равенство във Висшата лига. Тимът на Маурисио Почетино вече има 42 точки и се доближи само на четири от втория в подреждането \"Манчестър сити\". Пасивът на лондончани от лидера \"Ливърпул\" продължава да е шест точки. \"Евертън\" остава във втората половина на класирането, като е 11-и с 24 точки. \"Карамелите\" са без победа в пет поредни мача (три загуби и две равенства), като за последно взеха трите точки на 24 ноември срещу \"Кардиф\". Първото добро положение се откри в 12-ата минута пред Хари Кейн. Той овладя дълго подаване на Трипиър и опита да прехвърли излезлия Джордан Пикфорд, но не уцели вратата. Последваха много силни минути за \"шпорите\", които притиснаха домакините и създадоха няколко положения. Първо Сон подаде към Трипиър, но изстрелът на десния защитник беше спасен от вратаря на \"карамелите\". След това нов пас на корееца стигна до Кейн, но и този удар беше спасен. В ситуацията беше и маркирана засада на звездата на \"шпорите\". Въпреки, че \"Тотнъм\" беше по-активният тим на терена, домакините бяха тези, които откриха резултата. Това се случи в 21-ата минута, когато Тио Уолкът се разписа. Хари Уинкс позволи топката елементарно да го прескочи, Сигурдсон я пое и изведе Калвърт-Люин на ръба на засадата, нападателят проби до крайната линия и центрира прострелно към вратарското поле, където непокритият Уолкът се разписа. Нападателят вкара петия си гол срещу \"Тотнъм\" във Висшата лига. Единственият тим, срещу който Уолкът е вкарвал повече е \"Уест хем\" (6). Малко след попадението на \"карамелите\" те стигнаха и до второ. Голът на Доминик Калвърт-Люин с глава обаче беше отменен, след като съдията Пол Тиърни прецени, че нападателят е извършил нарушение срещу Давинсон Санчес. Радостта на домакините траеше едва шест минути, след което \"Тотнъм\" успя да изравни без да има такова преимущество, както в началото на двубоя. При една наглед лесна ситуация и дълга топка от Кейн, Курт Зума и Пикфорд не се разбраха кой да изчисти. Вратарят излезе неразчетено, след което двамата се сблъскаха и предоставиха топката на Сон. Кореецът се разписа от малък ъгъл и изравни – 1:1. Десет минути преди паузата \"шпорите\" стигнаха и до обрат. Те получиха много празни пространства, от които бързите им нападатели се възползваха. Сон получи подаване отляво и стреля по тревата, но Пикфорд се намеси. Все пак топката отиде на пътя на Деле Али и английският национал не сгреши, отбелязвайки четвъртия си гол в шампионата. Обратът, който гостите осъществиха доведе до срив в играта на \"Евертън\", като \"карамелите\" вече не действаха със същия хъс. Футболистите на Марко Силва лесно губеха топката и бяха далеч от съперниците си, най-вече в средата на терена. В 42-ата минута \"Тотнъм\" стигна до трети гол, който до голяма степен уби и интригата. Трипиър стреля от фаул, но топката срещна левия страничен стълб на вратата на Пикфорд, след което се върна към точката на дузпата. Там Кейн беше непокрит и без проблеми реализира. С попадението си централният нападател на \"Тотнъм\" вече има 10 гола във Висшата лига от началото на сезона. Кейн неизменно стига до тази бройка в последните пет години. След почивката продължи да бъде много интересно, а двата тима не се отказаха да нападат и да търсят нови попадения. Гостите достигнаха до още по-голям аванс в 48-ата минута. Защитата на \"карамелите\" не се справи добре с центриране на Кейн и изчисти към границата на наказателното поле, където Ериксен я посрещна с плътен изстрел преодоля Пикфорд. Датчанинът отбеляза своя 17-и гол с удар извън наказателното поле, откакто е във Висшата лига от 2013 г. В този период единственият играч с повече е бившият халф на \"Ливърпул\" Филипе Коутиньо с 18. Зрелището продължи и само три минути по-късно \"Евертън\" вкара втори гол във вратата на Юго Лорис. Гилфи Сигурдсон се разписа след подаване на Ричарлисон и частично върна надеждите на \"карамелите\". Точно час след началото на мача обаче \"Тотнъм\" вкара нов гол и възстанови аванса си от три попадения. Резервата Ерик Ламела изведе Сон зад защитата и той вкара втория си гол в мача. Повторенията обаче показаха, че кореецът в засада, която остана незабелязана от съдиите. Комфортният аванс не уби желанието на гостите да играят още по-атрактивно и четвърт час преди края те стигнаха до още един гол. Най-добрият в срещата Сон напредна отляво и подаде към Кейн, а той без проблеми отбеляза второто си попадение. Звездата на \"шпорите\" стана едва вторият играч в историята на Висшата лига, който вкарва два или повече гола в четири поредни мача срещу един съперник. Досега това беше правил единствено Майкъл Оуен срещу \"Нюкасъл\" в периода 1998-2001 г. До края на годината \"Тотнъм\" има две поредин домакинства – срещу \"Борнемут\" на 26 декември и \"Уулвърхемптън\" три дни по-късно. \"Карамелите\" срещат последователно \"Бърнли\" и \"Брайтън\", като и двата двубоя са визити.", "date": "2018.12.23", "title": "\"Тотнъм\" надви \"Евертън\" в зрелищен мач с осем гола"}
{"url": "https://www.dnevnik.bg/photos/2018/12/23/3366775_fotogaleriia_svetovnite_snimki_na_denia_-_22-23/", "text": "Минувачи край елхата в центъра на София,", "date": "2018.12.23", "title": "Фотогалерия: Световните снимки на деня - 22-23 декември 2018 г."}
{"url": "https://www.dnevnik.bg/sviat/2018/12/23/3366822_protest_sreshtu_politicheskiia_zastoi_vdigna_stotici/", "text": "Стотици ливанци протестираха днес в Бейрут срещу влошаващото се икономическо положение. Засилва се и гневът срещу политиците, озовали се в задънена улица, опитвайки се да съставят правителство след изборите през май, предаде Асошиейтед прес, цитирана от БТА. Шествието на протестиращите стигна до сградата на правителството в центъра на Бейрут. Демонстрантите носеха плакати с призиви за преодоляване на политическата парализа и спиране на корупцията. Някои от протестиращите бяха с \"жълти жилетки\" по подобие на антиправителствените демонстранти във Франция. Също като във Франция призивът за протестите тръгна от социалните мрежи. Някои от участниците в шествието използваха като символ \"жълта жилетка\" с кедрово дърво (националния символ на Ливан). В един момент разгневени протестиращи започнаха да замерят силите за сигурност с шишета с вода. Така се стигна до противопоставяне между силите за сигурност, които бяха поставили заграждения, и протестиращите и центърът на Бейрут беше блокиран. В следобедните часове демонстрантите постепенно започнаха да се разотиват, но въпреки това десетки протестиращи тръгнаха към един от деловите райони на Бейрут с възгласи \"Революция!\" и призиви към другите хора да се присъединят към тях. През последните седмици Ливан е обхванат от протести, тъй като след парламентарните избори през май политиците не успяха да съставят правителство. Вчера усилията за формиране правителство на националното единство се провалиха и това подхрани гнева на недоволните. Демонстрантите днес скандираха: \"Народът иска да свали режима\" - лозунг от Арабската пролет през 2011 г. Протестиращите, които заявиха, че не представляват политически партии, настояват за по-добро здравеопазване, заетост и ликвидиране на корупцията. \"Искаме правителство\", скандираше един от тях пред телевизионен репортер. \"Аз съм тук, за да се боря срещу корупцията в държавата. Тук сме, за да си върнем социалните придобивки. Имаме нужда да живеем като човешки същества. Имаме нужда нашето правителство да ни уважава\", каза Мишел Хадж, друг протестиращ. Ливанската политическа система е изградена на религиозен принцип. Различните вероизповедания си поделят властта, за да поддържат деликатния баланс след приключилата през 1990 г. гражданска. Политиците обаче са разделени заради войната в съседна Сирия, както и по други въпроси и това често парализира процеса на вземане на решения в Ливан, отбелязва Асошиейтед прес.", "date": "2018.12.23", "title": "Протест срещу политическия застой вдигна стотици ливанци, сред които и \"жълти жилетки\""}
{"url": "https://www.dnevnik.bg/zelen/2018/12/23/3366477_prokuraturata_razbrala_che_mark_jirardeli_e_sobstvenik/", "text": "Главният прокурор Сотир Цацаров е разбрал от телевизиите, че петкратният носител на световната купа и четири пъти световен шампион по ски Марк Жирардели е мажоритарен собственик на фирмата - концесионер на ски зоната в Банско, \"Юлен\" АД. Това каза самият той пред \"Дневник\". От отговора на Цацаров се разбира, че той не е имал предвид Жирардели, когато  в края на ноември заяви  в \"Шоуто на Слави\" , че прокуратурата знае кой е собственикът на \"Юлен\" АД. През юни след проверка  прокуратурата обяви, че над 8 години Министерският съвет е бил наясно  за това, че \"Юлен\" е ползвала с две трети по-голяма площ от определената по договор. Цацаров каза още, че в резултат на същата проверка вече е установено кой е реалният собственик на \"Юлен\", но по памет не може да цитира името му. На следващия ден, потърсена от \"Дневник\" за коментар, говорителят на главния прокурор Румяна Арнаудова каза, че още при оповестяването на резултатите от проверката през юни е  изброила детайлно четирите акционера, които имат участие в \"Юлен\"  - \"Пирин турист\" ООД, община Банско, \"Такс сървисиз лимитед\" и \"Апенвалд туристик - България\". Тогава прокуратурата все още  очакваше информация от Вирджинските острови  за \"Такс сървисиз лимитед\", за да се достигне до реалния собственик. В началото на годината премиерът Бойко Борисов отговори на въпрос кой е собственикът с думите: \"Всички знаят, нищо, че го крият -  за Цеко Минев става въпрос .\" Месец по-рано адвокатът на \"Юлен\" Петър Петров заяви в телевизионно интервю, че  всички компетентни български институции знаят кой е реалният собственик на компанията  и че номиналният собственик - кипърският безработен гражданин Георгиус Георгиу, държи правата върху нея от името на трето лице. Екоминистърът  Нено Димов също потвърди, че държавата знае  кой е собственик, но отказа да го назове с аргумента, че работата на ведомството му е само да контролира изпълнението на концесионния договор. В началото на тази седмица обаче изненадващо ски шампионът обяви, че той стои зад \"Юлен\" АД. Позовавайки се на документи от кипърския търговски регистър, \"Биволъ\" твърди, че има промяна в собствеността на кипърското дружество, но тя е нанесена през 2017 г. Тогава Георгиу е продал 999 дяла на друга кипърска компания - CYF Services Ltd, чийто собственик от 2015 г. досега е Августа Пападополу. Още по темата четете  тук .", "date": "2018.12.23", "title": "Прокуратурата разбрала, че Марк Жирардели е собственик на \"Юлен\", от телевизиите"}
{"url": "https://www.dnevnik.bg/gradska_sreda/2018/12/23/3366104_proekt_za_visoki_sgradi_do_carigradsko_shose_poluchi/", "text": "Жилищен комплекс, хотел, с височини 61 и 41 метра, и супермаркет ще бъдат изградени на столичния булевард \"Г.М. Димитров\", в близост до кръстовището с бул. \"Цариградско шосе\". В четвъртък общинските съветници одобриха устройствен план за парцела, с който допускат проекта, срещу който има 7 възражения от собствениците на три сгради в района. Одобряването на проекта се бави от лятото заради изискването да му бъде направено транспортно проучване с анализ дали автомобилите, които ще привлекат сградите, ще имат негативен ефект за трафика. Такъв анализ е направен и той е положителен, но от писмо на \"Пътна полиция\", което е част от документите, се вижда, че няма ясна методика как да се прави той и как да се оценяват ефектите. Анализите се правят по Наредбата за планиране и проектиране на комуникационно-транспортните системи на урбанизираните територии на Министерството на регионалното развитие. Проучванията се поръчват и плащат от инвеститорите. В случая това са дружествата \"Есте пропъртис\" - за жилищната и хотелската сграда и \"Недвижими имоти София АДСИЦ\" за магазина. \"Есте пропъртис\" е дъщерно дружество на \"Адванс пропъртис\", в което акционери са Кирил и Георги Домусчиеви и в активите му е комплексът, в който живее финансовият министър Владислав Горанов. Сгради за 101 метра Съветниците приеха новия устройствен план за парцела на последната си сесия преди коледната ваканция. Той е частичен и изпреварва цялостния план за район \"Дианабад\", който се бави повече от 5 години. На сесията си преди лятната ваканция тази година общинските съветници одобриха частичен устройствен план за  проект също в \"Дианабад\" , като тогава инвеститор беше издателят на в. \"Труд\" Петьо Блъсков. Максималната височина на сградите в терена от малко над 20 хил. кв. метра е ще е 61 метра - около 20 етажа. От проекта се вижда, че инвеститорите имат намерение да я постигнат. Апартаментите в нея ще са 68. Ще има и втора сграда с височина от 41 метра. Бъдещият хотел ще е на 8 етажа със 140 двойни стаи, ресторант със 104 места и спа с фитнес за 50 човека. Целият комплекс ще се обслужва от паркинг на 4 подземни нива за 196 автомобила, което е с 1 паркомясто повече от необходимия брой, според транспортния анализ. \"Недвижими имоти АДСИЦ\" пък планира да построи хипермаркет с паркинг за 256 автомобила.  Възражения срещу проекта са изпратили дружествата \"Изток плаза\", \"Бернард изток тауър\", които имат офис сгради от двете страни на терена, МБАЛ \"Свети Наум\" и живеещите в жилищния блок до терена, който ще се застроява. Протестите обаче са отхвърлени от експертния съвет към главният архитект на София като \"неоснователни\". Свързаното с \"Изток плаза\" - \"Изток плаза инвест\" пък на 30 ноември тази година получава разрешение за строеж от главния архитект на София за многофункционална сграда с офиси и апартаментен хотел с обща разгърната застроена площ от 30 хил. кв. метра на улица \"Тинтява\", близо до проекта на \"Есте пропъртис\". Управител и акционер в \"Изток плаза\" е Михаил Тиков, който с това дружество  купи \"ИПК Родина\" за 40 млн. лева  през лятото. Тиков е собственик на веригата болници \"Софиямед\". Акционери в \"Изток плаза инвест\" са дружеството \"Булфарма\", където акционерите са Михаил, Иван и Николай Тикови и \"ДКЦ Пълмед\", което е собственост на \"Булфарма\". Освен това от няколко години фирмата \"Артекс\" строи големи жилищни и офисни сгради по \"Тинтява\". Техните проекти, както и този на \"Изток плаза инвест\" също ще привличат още автомобили и ще засилят трафика в района, но въпреки това не са включени в транспортния анализ за бъдещия комплекс на \"Есте пропъртис\". Анализът Промяната на плана с предвиденото от \"Есте пропъртис\" застрояване беше разглеждана в комисиите в общината през пролетта. Заради изпратените възражения съветниците обаче поискаха да бъде направен транспортен анализ на проекта. Проучването е направено от проектантското бюро \"Илия Бурда\". Фирмата от 10 години печели обществени поръчки на общини из страната за проектиране и инженеринг на различни обекти. В анализа се казва, че е изследван трафикът по кръстовищата на булевардите \"Г.М. Димитров\" и \"Цариградско шосе\" и улиците \"Методи Андонов\" и \"Д-р Любен Русев\". Служителите на фирмата първо ръчно са преброявали автомобилите на 3 октомври (сряда) в часовете между 07:30 до 09:30 и 17:00 до 19:30 часа. След това е изчислен капацитетът, като най-много автомобили на час - 850, могат да преминават във всяко от пътните платна по бул. \"Г.М Димитров\". Преброяването е показало, че между 07:30 и 08:30 само в едното платно на булеварда се движат по 715 коли, а привечер малко над 800. Капацитетът на улица \"Любен Русев\" пък е по 780 коли на час в платно. Така от \"Илия Бурда\" са стигнали до извода, че \"не са налице предпоставки за какъвто и да било проблем от комуникационно естество в околната улична мрежа\" и дава се положително становище. Заради липсата на ясна методика за подготвянето на тези анализи и оценката им, Здравко Здравков изпрати проучването за становище до \"Пътна полиция\". В него се констатира, че общинският съвет е спазил наредбата на Министерството на регионалното развитие, като е възложил транспортно проучване и че в същата наредба не е описана методика как да се прави това проучване и как да се оценяват ефектите. По тази причина \"Пътна полиция\" са върнали анализа без възражение на компетентния орган - общинския съвет. Така в четвъртък общинският съвет го прие без дебат, като изказване на направи само Войслав Тодоров от \"Нормална държава\": \"И в момента \"Г.М. Димитров\" е изключително натоварен. Изграждането на толкова големи сгради ще направи преминаването по него невъзможно.\"", "date": "2018.12.23", "title": "Проект за високи сгради до \"Цариградско шосе\" получи одобрение от общинския съвет"}
{"url": "https://www.dnevnik.bg/analizi/2018/12/23/3365666_prezidentut_se_zaiavi_kato_kontra-vlast/", "text": "- В една поредица от не много различими години 2018-а ще се запомни с не повече от четири-пет събития – Ангела Меркел започна оттеглянето си от политиката, а Доналд Тръмп – търговска война; Франция беше разтърсена от бунтовете на \"жълтите жилетки\", а в последната година на \"ЕС 28\", т.е. последната преди Брекзит, България за първи път председателства Съвета на ЕС.  - Конфронтацията между президента и ГЕРБ. Последствия - опасни са и за двете страни. - Отстъплението пред популизма и хибридните стратегии. Резултат - реални проблеми бяха изместени от призраци, които изплашиха хората и така обслужиха антиевропейски политически интереси. - Стесняването на територията на журналистиката с нейната разследваща и критическа функция. Ефект - намаляване на степента на ориентация на хората в политическия живот, лековерно смесване на истински и фалшиви новини, безконтролно разширяване на влиянието върху общественото мнение.  - Предизборно словесно ожесточаване и законодателно безсилие.  - Година с четири министерски оставки и две полуоставки (на енергийния министър Т. Петкова и на социалния Б. Петков) не може да се нарече лесна и благоприятна за правителството. На практика всеки трети министър е бил с депозирана оставка. В тази ситуация, а и на фона на скандалите в \"Обединените патриоти\" фактът, че кабинетът продължава да съществува, може да се приеме за успех. Фактът обаче, че това беше поредна година с лесен отказ от реформи, го изправя, първо, пред сериозно обществено недоволство най-вече заради състоянието на здравеопазването, цените на горивата и енергоносителите и, второ, пред сериозни рискове, ако се сбъдне сценарият, в който икономическата конюнктура започне да се влошава.  - Увлече се по дипломацията и започна да изпитва степента на личната си харизма на международна сцена.  - Да бъде контравласт. За което обаче използва един приемлив и безспорен ресурс – правото на вето. И три неприемливи и опасни – противопоставя \"българското\" и \"европейското\", говори едно в чужбина, друго в България, \"подпечатва\" тезите на една единствена политическа сила.  - Да пазят Европа.", "date": "2018.12.23", "title": "Президентът се заяви като контравласт"}
{"url": "https://www.dnevnik.bg/sport/2018/12/23/3366637_guardiola_zagubite_sa_normalno_neshto_vuv_futbola/", "text": "Мениджърът на \"Манчестър сити\" Пеп Гуардиола описа като добра играта на тима си въпреки  домакинската загуба от \"Кристъл палас\" с 2:3 . Изненадващото поражение остави \"гражданите\" на четири точки зад \"Ливърпул\". Освен това тимът не беше губил на своя \"Етихад\" в 12 поредни двубоя. \"Когато играеш срещу съперник, който се защитава толкова близо до своята врата не е лесно да намериш пространства. Въпреки това съм доволен от началото на мача, защото имахме положения, вкарахме гол и играхме добре. След това те ни вкараха, а после дойде и невероятното попадение на Таунсенд\", започна Гуардиола. Според него ключовият момент в мача е бил дузпата в началото на втората част, която \"Сити\" е трябвало да избегне и да не получава трето попадение. \"Тогава вече беше по-трудно, разбира се върнахме един гол, но той падна късно. Футболът обаче е такъв, понякога съперникът стреля три пъти и ти вкарва три гола\", добави мениджърът на \"гражданите\". Гуардиола добави, че футболистите му е нямало какво повече да направят в мача. Той отказа да критикува отбора си за втората загуба в рамките на три двубоя. \"Знам, че хората гледат миналата година, гледат последните месеци и си казват, че е невъзможно да губим точки вкъщи, но според мен няма нищо притеснително. Във футбола е нормално да губиш, да не можеш да печелиш у дома, всеки отбор го прави, защо ние да сме изключение\", каза още Гуардиола. До края на годината \"гражданите\" ще имат две гостувания. На 26 декември те се изправят срещу \"Лестър\", а на 30-и имат визита на \"Саутхемптън\".", "date": "2018.12.23", "title": "Гуардиола: Загубите са нормално нещо във футбола"}
{"url": "https://www.dnevnik.bg/evropa/2018/12/23/3364495_drehi_ot_breza_za_koleda_skoro_moje_i_da_e_vuzmojno/", "text": "Ако се опитвате да намерите оригинален коледен подарък, какво ще кажете за рокля от дърво, пита Би Би Си. На скорошна държавна галавечеря първата дама на Финландия носеше рокля, направена от бреза. Нямаше нищо случайно в избора й – той бе в знак на подкрепа за нова технология, която може да намали вредата за околната среда, причинена от модната индустрия. Роклята, носена от Йени Хаукио, поетеса и съпруга на президента на Финландия, бе създадена от учени във финландския университет \"Аалто\" чрез технология, наречена Ioncell. Според учените процесът е по-щадящ за околната среда от памучните и синтетичните фибри и използва дървесина, която иначе би била пропиляна. В горите на източна Финландия някои дървета се премахват, за да се освободи пространство за други, и тези малки брези сега се превръщат в източник за направата на дрехи. Чрез технологията се създават текстилни фибри от материали като дърво, рециклирани вестници, картон и стари памучни тъкани, които могат да се превърнат в рокли, шалове, якета и дори калъфи за \"Айпад\". Устойчива мода Модната индустрия е източник на 10% от световните въглеродни емисии и използва почти 70 милиона барела нефт всяка година за изработката на полиестерни фибри, чието разграждане може да отнеме повече от 200 години. Пластмасовите микрофибри от синтетични дрехи са част от проблема, свързан с материалите, които замърсяват световните океани. Активисти призовават хората да си купуват нови дрехи по-рядко, но промяната в потребителското поведение е трудна, когато модните компании рекламират нови линии всеки сезон. Изработването на дрехи от устойчиви материали може да бъде по-реалистична алтернатива. Финландската първа дама не е първата известна личност, носила дрехи, направени по технологията Ioncell. Френският президент Еманюел Макрон беше с шал от рециклирани дънки по време на посещение във Финландия през август. Екипът от \"Аалто\" се надява подобни дрехи от рециклирани брези да могат да са в списъците за коледни подаръци през 2025 г.", "date": "2018.12.23", "title": "Дрехи от бреза за Коледа? Скоро може и да е възможно"}
{"url": "https://www.dnevnik.bg/sport/2018/12/23/3366639_diliun_uait_nokautira_chisora_i_se_pribliji_do_mach_s/", "text": "Дилиън Уайт спечели британския дуел с Дерик Чисора след ефектен нокаут в 11-ия рунд в боксовата гала вечер в зала \"О2 арена\" в Лондон. 30-годишният боксьор постигна 25-а победа в 26 мача на професионалния ринг. Победата приближи Уайт до реванш срещу световния шампион Антъни Джошуа. В момента той държи четири от поясите в тежката категория Международната боксова федерация (IBF), Световната боксова асоциация (WBA), Международната боксова организация (IBO) и Световната боксова организация (WBO). За втори път в кариерата си Уайт побеждава Чисора, за когото това беше девета загуба в 38 мача. Победителят защити Сребърната титла на Световния боксов съвет, както и Международната титла на Световната боксова организация. Преди нокаута в предпоследния рунд двубоят беше много равностоен. Картите на двама от съдиите показваха резултат 95:94 в полза на Уайт, а на третия същия резултат, но с предимство за Чисора. Очаква се победителят да се изправи срещу Джошуа на \"Уембли\" на 13 април 2019 г. Шампионът обаче отказа да потвърди дали такъв мач ще се състои. Той беше в залата и после се качи на ринга, но направи по-скоро уклончив коментар. \"Ако №1 и №2 в ранглистата не са на линия за такъв, то ще се бия с Уайт\", каза Джошуа, за което получи и освирквания от публиката.", "date": "2018.12.23", "title": "Дилиън Уайт нокаутира Чисора и се приближи до мач с Джошуа"}
{"url": "https://www.dnevnik.bg/sport/2018/12/23/3366645_vurna_li_solskiar_duha_na_manchestur_junaited/", "text": ", възкликна легендата на \"Манчестър юнайтед\" Уейн Рууни в студиото на BT Sport след  победата над \"Кардиф\" . Голмайстор №1 на всички времена за \"червените дяволи\" беше анализатор в телевизията, която излъчи първия двубой на тима под ръководството на Оле Гунар Солскяр. И той не спести похвалите си за начина, по който \"Юнайтед\" изглеждаше и по който игра. \"Юнайтед\" не само, че спечели едва за втори път в рамките на седем мача във Висшата лига, но и го направи по убедителен начин, надделявайки с 5:1. Двубоят беше първият за \"Юнайтед\" след  уволнението на Жозе Моуриньо . Случайно или не в успеха над уелския тим имаше редица първи неща. Тимът вкара най-бързия си гол от началото на сезона, след като Маркъс Рашфорд се разписа от пряк свободен удар още в третата минута. Освен това за пръв път от началото на сезона \"Юнайтед\" отбеляза три гола до почивката. Пет гола в една среща пък не бяха отбелязвани от ерата на сър Алекс Фъргюсън, която приключи през 2013 г. Пет години, в които най-успешният английски отбор нямаше пет реализирани попадения в рамките на един двубой. Желанието, което играчите на Солскяр демонстрираха се доказва и от факта, че за пръв път от началото на сезона \"Юнайтед\" тича повече от съперника си в дадена среща. Според Рууни всичко преди и по време на мача с \"Кардиф\" се дължи на психология. \"Тези играчи са добри, голяма част от тях са шампиони, имат трофеи, не можеш да ги научиш как да играят футбол. Оле знае това. Той знае и, че проблемът с Моуриньо беше в комуникацията. Той не се отнасяше с ключовите играчи, като с такива\", каза Рууни. Бившият нападател на тима дори разкри, че е разговарял много със Солскяр и му е дал съвети. \"Казах му да предаде емоцията. Да накара играчите да се забавляват. И разбира се \"Юнайтед\" да атакува, все пак това е ДНК-то на клуба\". След срещата на \"Кардиф сити стейдиъм\" и играчите потвърдиха тези думи. Рашфорд, който даде началото на головото шоу описа точно така думите, които Солскяр е казал на играчите си преди излизането на терена. \"Той ни успокои и същевременно ни зареди за един силен мач. Каза да се забавляваме, да водим играта и да атакуваме. Мисля, че се получи, защото отдавна не сме вкарвали пет гола\", каза Рашфорд. Самият Солскяр неглижира своята роля и отдаде заслуженото на футболистите за най-убедителната победа от началото на сезона. \"Те бяха страхотни, така че всичките похвали са за тях. През тези два дни работиха много здраво и улесниха моята работа. Смятам, че реакцията им след дузпата, която свириха срещу нас беше ключовата. Този отбор показа, че има характер и има дух\", каза Солскяр след срещата. Мениджърът, както и анализаторите на мача отчетоха и ролята на Пол Погба, който се завърна в състава веднага след уволнението на Жозе Моуриньо. \"Пол даде на тима това, което може. Той е качествен играч, познавам го добре и знам какво може като качества. Това обаче важи за всички играчи в отбора, които бяха прекрасни\", каза Солскяр за плеймейкъра. Погба изигра един от най-добрите си мачове от началото на сезона, като завърши с 84 успешни паса от 100 опита и общо 114 докосвания до топката. \"Тази победа не значи нищо сама по себе си. Предстоят ни още тежки мачове, защото приемаме \"Хъдърсфийлд\", а после и \"Борнемут\". Вярвам обаче, че с много работа и с това, че играем на \"Олд Трафорд\" ще постигнем успехи. Хората на стадиона заслужават да видят един печеливш \"Юнайтед\".", "date": "2018.12.23", "title": "Върна ли Солскяр духа на \"Манчестър юнайтед\""}
{"url": "https://www.dnevnik.bg/razvlechenie/2018/12/23/3366206_posleden_den_ot_igrata_meri_popinz_se_zavrushta/", "text": "Играта, посветена на продължението на една от най-големите класики на \"Дисни\" - \"Мери Попинз се завръща\", приключва в края на днешния ден. Всеки,  който иска да участва  в жребия за една от десетте тематични и разнообрази награди, може да го направи до 23:59 ч. тази вечер, като отговори правилно на въпроса във второ ниво, наречено \"Семейство Банкс\". Отговорителите правилно ще имаш шанса да спечелят комплект ръкавици и шал на Мери Попинз, нейна чанта и чадър, часовник, тениска, джобно огледало, чаена чаша или една от четири двойни покани, с които да гледа филма на режисьора Роб Маршал безплатно. От 19 декември \"Мери Попинз се завръща\"  вече е по екраните  в целия свят, включително и България. В него Емили Блънт се превъплъщава в \"бавачката с нулев толеранс към глупостите\" с роля, която може да се превърне в също толкова знакова за нея, колкото е и за Джули Андрюс преди 54 години, когато печели слава и \"Оскар\" с точно този образ.  Успех!", "date": "2018.12.23", "title": "Последен ден от играта \"Мери Попинз се завръща\""}
{"url": "https://www.dnevnik.bg/kultura/2018/12/23/3366108_kristof_hain_za_da_definirame_sebe_si_imame_nujda_da/", "text": "- Не. Индивидът е в плен на своето време и своето общество. Трябва да мине известно време, за да разберем на какви външни формирования сме били изложени. И независимо дали го искаме, или не, ние сме формирани от родителите си, от училището и от нацията. Дори да не ми харесват немските национални черти, това с нищо не ми помага, защото аз принадлежа към тази нация. И ако немската история не ми харесва, нищо не мога да направя - аз принадлежа към тази история.  - Може да полага усилия. В немския език я има тази хубава история за Барон Мюнхаузен, който е един лъжец. Той твърди, че може да се издърпа за собствената си коса от блатото и да се измъкне. Това е нашата задача.  - Вероятно не може да лекува травмите, но е в състояние да помогне да бъдат назовани. И смятам, че това е голяма помощ - ако някакъв страх или някаква травма могат да бъдат изговорени. Това действа изцерително. В една друга област с това се занимават свещениците и психиатрите.  - С ограниченията. С това, че хората не можеха да пътуват и светът беше затворен за тях. Мисля, че този затворен свят беше решаващият критерии за травмата. Все пак това се случи в едно време, в което хората вече можеха да пътуват. Защото преди 100-150 години беше необичайно хората да пътуват от едно място на друго. Тогава всички европейски мъже са попадали в чужбина само като войници. Но през останалата част от времето са си били вкъщи. Това се промени през 20-ти век, но не и в нашата държава  .  - Мисля, че обществото влияе на историята. Понякога по странен начин, много бавно. Но това влияние се усеща по-късно. Разбира се, хората влияят на обществото в лошия и в добрия смисъл на думата. Например днес в европейските нации изживяваме фобии, от които очевидно още не можем да се отърсим - расизъм, антисемитизъм. - Един колега веднъж ми каза, че писателят работи в нещо като каменоломна. Там си формира историите. Аз описвам това, което съм видял, преживял и чул през последните 75 години. В този смисъл не пиша за бъдещето. Описвам себе си и своя живот под формата на фикция, на литература. Но съм писал и книги като \"Чуждият приятел\", които са били свързани с времето, в което живея.  - Не го виждам по друг начин, отколкото по-рано. Тогава се случи така, че улучих един нерв в обществото, който се оказа толкова чувствителен, че книгата беше преведена къде ли не по света. И читателските писма, които получавах от Москва, Израел или от Съединените Щати носеха едни и същи послания. Още тогава отчуждението беше еднакво, независимо къде се намираш по света.  - Автобиографичните препратки ги има във всяка моя книга. Много фини, много незабележими, но аз си ги знам. Само моята жена ги вижда, разпознава ги и се смее до припадък. За мен е много важно да пиша за нещо, което е плътно до моя живот. Тогава разпознавам цветовете, температурата.  - При младото поколение падането на стената, и особено изграждането на стената, е толкова далеч в миналото, че можем да го сравним с Трийсетгодишната война. Когато казваме на децата, че градът беше разделен, те клатят скептично глави: \"Не, това не е възможно!\" От друга страна и езикът и правописът се променят. Едно дете трябва да ми преведе какво е написало, защото нищо не разбирам от този език. - 50 години живях в Берлин, но градът за мен вече е твърде шумен и стана много злобен. Сега живея в природен резерват и имам нужда само да изляза навън и да кажа на птичките: \"Моля мълчете.\"  - Както в цяла Германия. В Хафелберг, където живея, имаше безспокойство от мигрантите, защото те дойдаха в големи маси. Имаше негодувание срещу това. Имаше радикални възгледи. Много се засили позицията на \"Алтернатива за Германия\". Аз живея в град, в който всеки четвърти е гласувал за тях. Включително съседът, с когото живея врата до врата.  - След 1945 година расизмът си държа устата затворена. Той се показа по-рано в Източна и Западна Европа, отколкото в самата Германия. Което се дължи на Холокоста. Но това е залегнало дълбоко в народната душа. И тук се връщаме към началото на нашия разговор - това са формирования, които са в историята на нацията. Явно и днес този механизъм работи. Аз се дефинирам като нация в момента, в който се разграничавам от другия. Но това е на всички нива. Едно село се дефинира като село като се разграничава от друго село. За да дефинираме себе си, имаме нужда да кажем какви са другите. При всички народи помага врагът - ние не сме врагът, значи това сме ние самите, това е нашата идентичност.  - В Германия това беше привнасянето на Източна Европа. Срещаха се какви ли не приключенско съчинени истории за вагабондиращи банди от поляци и руснаци. А днес най-актуално е да се говори за афганистанци и иракчани.  - Не знам. Надеждата, която имам за следващите поколения, се губи, тъй като сегашните младежи не искат да знаят нищо. Те не искат да знаят и какво ще стане с бъдещето. Аз скоро ще навърша 75 години и не съм от хората, които могат да знаят това.  - Да, така е при всички поколения. Затова аз давам всички права на това ново поколение и ще си мълча. ", "date": "2018.12.23", "title": "Кристоф Хайн: За да дефинираме себе си, имаме нужда да кажем какви са другите"}
{"url": "https://www.dnevnik.bg/detski_dnevnik/2018/12/23/3364005_dve_prikazki_ot_hans_kristian_andersen/", "text": "С третия том \"Събрани приказки и разкази\" на Ханс Кристиан Андерсен издателство \"Ентусиаст\" приключва поредицата, която заслужава специално място във всяка библиотека. Преводът е на Петър Милков Петров – първия преводач на Андерсен от датски на български език. Вилхелм Педерсен, чиито илюстрации красят новите издания на събраните съчинения на Ханс Кристиан Андерсен, е първият художник, илюстрирал приказките на датския разказвач. През 1849 г. е публикувана поредица от пет тома с творбите на разказвача и 125 рисунки на Педерсен. В Дания и до ден днешен те се смятат за неразделна част от приказките на Андерсен. В третия том има и три непревеждани досега приказки. Принцесата и граховото зърно Имаше едно време един принц, който искаше да си намери принцеса, но тя трябваше да бъде истинска принцеса. Той обикoли целия свят, за да я търси, но все нещо не му харесваше. Принцеси имаше много, но дали бяха истински, това той не можеше да разбере, защото все имаше нещо, което не бе съвсем както трябва. Завърна се вкъщи и бе много тъжен – толкова му се искаше да има истинска принцеса! Една вечер времето бе много лошо; святкаше и гърмеше, лееше се дъжд и беше доста страшно! Изведнъж на градската порта се почука и старият крал отиде да отвори. Отвън стоеше една принцеса. Но, Боже Господи, как изглеждаше тя заради дъжда и лошото време! По косата и дрехите й се стичаше вода, мокра беше до кости, но каза, че била истинска принцеса. \"Добре, ще проверим\" – помисли си старата кралица, не каза нищо, а отиде в спалнята. Махна всички постелки, сложи най-отдолу на леглото едно грахово зърно, после взе двадесет дюшека и ги нареди върху зърното, а отгоре им метна двадесет пухени юргана. В това легло принцесата щеше да прекара нощта. На сутринта я попитаха как е спала. – Ох, страшно зле! – отвърна принцесата. – Не мигнах почти цяла нощ! Господ знае какво имаше в това легло. Лежах на нещо твърдо и сега съм синя-зелена. Направо ужасно! Тогава те разбраха, че това е истинска принцеса, тъй като бе усетила граховото зърно през двадесет дюшека и през двадесет пухени юргана. А никой не е толкова чувствителен, колкото една истинска принцеса. Принцът се ожени за нея, тъй като сега беше сигурен, че е истинска принцеса, а граховото зърно бе поставено в Кралския музей, където все още може да се види, тъй като никой не го е взел. Ето, това се казва истинска история! Торният бръмбар  Императорският кон бе удостоен със златни подкови, по една на всеки крак. Но за какво? Той беше прекрасно животно: с изящни крака, с очи – толкова умни, и грива, която висеше като копринен воал на шията му. Бе пренесъл господаря си през барутен дим и дъжд от куршуми, бе слушал как те свиреха и свистяха; бе хапал, удрял, бе участвал и той в битката, когато неприятелят настъпваше, бе прехвърлил с един скок, с императора на гърба си, коня на падналия враг и бе спасил короната на своя император, както и живота му, който струваше повече от златната корона. И затова получи златни подкови, по една на всеки крак. А торният бръмбар – и той пропълзя напред. – Най-напред големите, после малките – каза, – въпреки че не в големината е работата. – И протегна тънките си крачка. – Какво искаш? – попита ковачът. – Златни подкови! – отговори бръмбарът. – Ама ти като че ли не си съвсем на себе си! – рече ковачът. – И ти искаш значи златни подкови? – Златни подкови! – повтори торният бръмбар. – Не съм ли и аз също толкова важен, колкото огромното животно, за което трябва да се грижат, да го чистят, хранят и поят. Не съм ли и аз част от императорската конюшня? – Да, но защо дадоха златни подкови на коня? – попита ковачът. – Не разбираш ли? – Да разбирам? Аз разбирам, че това е презрително отношение към мен – каза торният бръмбар, – това е обида и затова сега тръгвам по широкия свят! – Прав ти път! – рече ковачът. – Грубиян! – отговори торният бръмбар, изпълзя навън, похвърча малко и се озова в една хубава цветна градинка, в която ухаеше на рози и лавандула. – Не е ли прекрасно тук! – попита една от мъничките божи кравички с черни точки по червените си щитообразни крилца, които летяха наоколо. – Колко сладко ухае тук, колко е красиво! – Аз съм свикнал на по-хубаво! – отвърна торният бръмбар. – На това красиво ли му викате? Че тук даже и едно торище няма! И той продължи, докато стигна под сянката на голям шибой. По стъблото му пълзеше гъсеница. – Колко хубав е светът – каза гъсеницата, – слънцето грее! Толкова е топло и приятно! А когато по някое време заспя или умра, както казват, ще се събудя и ще съм се превърнала в пеперуда! – Хайде сега фантазии – рече торният бръмбар, – ще хвърчим наоколо като пеперуди! Аз идвам от императорската конюшня, но и там никое животно, нито дори любимият кон на императора, дето ходи със стари златни подкови, не фантазира такива неща. Да имаш крила! Да летиш!? Да, сега ще полетим! – и торният бръмбар полетя. – Не искам да се ядосвам, но въпреки това се ядосвам! И той тупна на една голяма ливада; полежа малко, после заспа. Боже Господи, какъв порой само се изля! Торният бръмбар се събуди от плющенето на водата и се помъчи веднага да пропълзи под земята, но не можа; търкаляше се, плуваше и по корем, и по гръб, за летене не можеше и да помисли, сигурно никога нямаше да се измъкне жив от тая трева; и той легна там, където си беше, и тъй си и остана. Когато дъждът понамаля, бръмбарът запримига, за да изчисти водата от очите си, и зърна нещо бяло: на ливадата бе простряно платно за избелване. Той стигна до него и пропълзя в гънките на един мокър чаршаф. Вярно, че не беше като да лежи в топлия тор в конюшнята, но наблизо по-хубаво нямаше, и той остана там цял ден и цяла нощ, докато дъждът продължаваше да вали. На сутринта торният бръмбар се показа; беше ядосан на времето. Върху чаршафа седяха две жаби, ясните им очи просто светеха от удоволствие. – Благословено временце! – рече едната. – Как освежава само! А и платното задържа толкова приятно водата! В задните си крака усещам гъдел: бих поплувала. – Иска ми се да разбера – каза другата – дали лястовичката, като лети толкова надалеч, е могла да намери по-хубав климат от нашия; такъв ръмеж, такъв дъжд! Човек се чувства, като че лежи във влажна канавка! Който не харесва такова време, значи не обича истински родината си! – Вие никога ли не сте били в императорските конюшни? – попита торният бръмбар. – Там е и влажно, и топло, и ухае прекрасно! На това съм свикнал аз; това е моят климат, но човек не може да го вземе със себе си на път. Няма ли някоя горна леха тук в градината, където високопоставени особи като мен да се настанят и да се чувстват у дома си? Жабите обаче не го разбраха. Или не искаха да го разберат. – Аз никога не питам втори път! – рече торният бръмбар, след като беше попитал три пъти, без да получи отговор. И той повървя малко, докато стигна до едно парче от саксия, което не трябваше да се въргаля тук, но след като така или иначе се въргаляше, можеше да послужи за подслон. Под него живееха няколко семейства щипалки; те нямат нужда от много място, само от общуване; женските са особено надарени с майчина любов, затова малкото на всяка от тях е най-хубавото и най-умното. – Нашият син е сгоден! – каза една майка. – Сладката ми невинност! Най-голямата му цел е някой ден да пропълзи в ухото на свещеник. Той е още дете, годежът ще го пази от бели! Това е такава радост за една майка! – А нашият син – обади се друга, – щом излезе от яйцето, веднага се развъртя; просто пращи от енергия, толкова е жизнен. Това е изключителна радост за една майка! Нали така, господин торен бръмбар? – те отгатнаха кой бе непознатият по очертанията му. – И двете имате право! – отговори торният бръмбар, който бе поканен в хола. Дотам можеше да влезе под парчето от саксия. – Елате да видите и моята мъничка щипалка! – каза третата, а после и четвъртата от майките. – Те са много мили деца, и толкова смешни! Винаги са послушни, освен ако не ги заболи корем, а на тяхната възраст това често се случва. И всяка от майките говореше за децата си, децата говореха и те и използваха клещичките на опашките си, за да подръпват торния бръмбар за мустаците. – Те все ще измислят нещо, малките немирници! – майките се пръскаха от майчинска гордост, но на торния бръмбар му беше скучно и ги попита дали има много път до торната леха. – Тя е далеч, далеч, от другата страна на канавката – рече една от щипалките. – Надявам се никое от децата ми да не замине, защото ще умра! – Толкова далеч, аз пък ще се опитам да стигна дотам. – и торният бръмбар си тръгна, без да се сбогува. Така беше най-галантно. Край канавката той срещна няколко свои сродници, все торни бръмбари. – Тук живеем ние – казаха те. – Много ни е добре! Можем ли да ви поканим долу, в тлъстото? Пътуването сигурно ви е изморило! – Измори ме – отговори торният бръмбар. – Лежах в чаршафи, докато валеше, а чистотата не ми понася особено. Хвана ме и ревматизъм в ставите на крилата, докато стоях на течение под парче от саксия. Хубаво е накрая да си отново сред свои! – Сигурно идвате от торната леха? – попита най-старият. – От още по-високо – отговори торният бръмбар. – Идвам от кралската конюшня, където бях роден със златни подкови; пътувам с тайна мисия, за която не бива да ме подпитвате, защото нищо няма да кажа! И торният бръмбар пропълзя в тлъстата тиня; там седяха три млади женски бръмбара, които се кискаха, понеже не знаеха какво да кажат. – Те не са сгодени – рече майка им и те пак се закискаха, но то беше от свенливост. – По-големи красавици не съм виждал и в кралските конюшни – каза пътуващият торен бръмбар. – Не ми разваляйте момичетата! И не ги заговаряйте, ако нямате сериозни намерения – но вие сигурно имате и аз ви давам благословията си! – Ура! – извикаха всички останали и така торният бръмбар бе сгоден. След годежа последва и сватба, нямаше какво да се чака. Следващият ден мина много добре, вторият също изтече, но на третия трябваше да се мисли за прехраната на жена, а може би и на невръстни дечица. – Оставих се да ме измамят – каза си торният бръмбар, – затова май ще трябва да ги изненадам и аз! Което и направи. Той изчезна. Нямаше го цял ден, нямаше го цяла нощ и жената остана вдовица. Другите торни бръмбари казаха, че са приели скитник в семейството си; сега жена му щеше да им бъде в тежест. – Ами значи пак ще си стане госпожица – рече майка є, – ще си бъде при мен както преди. Не го е срам, тоя негодник, дето я изостави! А в същото време бръмбарът беше на път, бе преплавал канавката върху едно зелево листо. Сутринта дойдоха двама души, видяха торния бръмбар, вдигнаха го, заобръщаха го, бяха много учени и двамата, особено момчето. – Аллах вижда черния торен бръмбар в черния камък в черната планина, нали така пише в Корана? – каза то и преведе името на торния бръмбар на латински, посочи неговия вид и род. По-възрастният беше против да вземат бръмбара вкъщи, там те имали също толкова хубави екземпляри, каза той. Това не беше учтиво, помисли си торният бръмбар и отлетя от ръката му, летя доста дълго, крилата му изсъхнаха, и стигна до един парник, където най-спокойно, тъй като един от прозорците беше отворен, можа да се вмъкне и да се зарови в пресния тор. – Тук е чудесно! – каза той. И не след дълго заспа и засънува, че конят на императора се е пребил и господин торният бръмбар е получил златните му подкови, заедно с обещанието за още две допълнителни. Всичко това беше много приятно и когато се събуди, бръмбарът изпълзя нагоре и се огледа. Какъв разкош беше наоколо в парника! Грамадни ветрилообразни палми се ширеха на високото, на слънцето изглеждаха прозрачни, а под тях навсякъде зеленееше трева, блестяха цветя, червени като огън, жълти като кехлибар и бели като току-що паднал сняг. – Какво несравнимо растително великолепие! Колко ще е вкусно, когато започне да гние! – каза торният бръмбар. – Хубав килер; не може да не живее тук някой от фамилията; ще изляза на разузнаване, да видя дали мога да намеря някого, с когото да мога да общувам. Горд съм аз и се гордея с това! – и той тръгна, като мислеше за съня си, за умрелия кон и за спечелените златни подкови. Изведнъж една ръка сграбчи торния бръмбар, стисна го и го заобръща. В парника бяха малкият син на градинаря и един негов приятел. Те бяха видели торния бръмбар и искаха да се позабавляват с него; завит в лозов лист, той влезе в топлия джоб на нечий панталон, където запълзя, задраска, момчето го притисна с ръка и забърза към голямото езеро в края на градината. Там сложиха торния бръмбар в една стара, пукната дървена обувка, на която липсваше горницата; една клечка бе закрепена за мачта и торният бръмбар бе завързан за нея с вълнен конец; сега той беше капитан и щеше да заминава на плаване. Езерото беше много голямо, торният бръмбар си помисли, че това е световният океан, и толкова се учуди, че падна по гръб и зарита с крака. Дървената обувка плаваше по течението, но щом плавателният съд се отдалечеше малко по-навътре, едното от момчетата навиваше крачоли, отиваше и го донасяше обратно; по едно време обаче момчетата бяха извикани настойчиво и те се разбързаха, като оставиха дървената обувка на съдбата й; тя плаваше по течението, при това все по-далеч от брега, все по-навътре в езерото. Какъв ужас! Торният бръмбар не можеше да лети, нали беше завързан за мачтата. Дойде му на гости една муха. – Времето е много хубаво – каза тя. – Тук мога да си почина, да се попека на слънце. Приятно си прекарвате вие тук! – Говорите, като че разбирате нещо! Не виждате ли, че съм вързан! – А аз не съм – рече мухата и отлетя. – Сега вече разбирам света! – каза торният бръмбар. – Долен свят е това! Аз съм единственото честно същество в него! Първо ми отказват златни подкови, после трябва да лежа на мокър чаршаф, после пък – да стоя на течение, а най-накрая ми натрапват и жена. И едва съм тръгнал със смела крачка по широкия свят, за да видя как живеят хората и как и аз трябва да живея, идва едно човешко кутре и ме пуска вързан в открито море. А междувременно конят на императора си ходи със златни подкови – за това най-много ме е яд; съчувствие обаче човек не може да очаква на тоя свят! Биографията ми е много интересна, но какво значение има това, когато никой не я знае! А светът не заслужава и да я узнае, иначе трябваше да ми подари златни подкови в императорската конюшня тогава, когато подковаваха коня любимец и когато и аз протегнах крак. Ако бях получил златни подкови, щях да съм за чест и слава на конюшнята, а сега съм изгубен и за нея, и за света, всичко е свършено! Но очевидно все още не всичко беше свършено: приближи се лодка, а в нея – няколко девойки. – Ей там плава една дървена обувка – каза една от тях. – Една малка животинка е завързана в нея – каза друга. Те стигнаха до дървената обувка, вдигнаха я и едната от девойките извади малка ножичка, сряза вълнения конец, без да нарани торния бръмбар, и щом стигнаха до сушата, го пусна в тревата. – Пълзи, пълзи, лети, лети, ако можеш! – каза тя. – Свободата е хубаво нещо! И торният бръмбар хвръкна право през отворения прозорец на една голяма сграда и кацна уморен върху фината, мека, дълга грива на любимия кон на императора, който стоеше в конюшнята, където му беше мястото. И неговото, и на торния бръмбар. Бръмбарът се хвана здраво за гривата и поседя малко, за да си почине. – Ето, седя си тук, яхнал любимия кон на императора, седя като ездач! Но какво говоря! Чак сега ми просветна, наистина. Защо подковаха коня със златни подкови ли? И ковачът ме попита за това. Сега разбирам! Заради мен му дадоха златните подкови! И изведнъж настроението на торния бръмбар се оправи. – От пътуването на човек му се прояснява главата! Слънцето хвърляше върху него красиви отблясъци. – Светът не е чак толкова лош – каза торният бръмбар, – човек трябва само да знае как да го приема. Светът беше толкова хубав, защото любимият кон на императора бе получил златни подкови, а торният бръмбар беше неговият ездач. – Сега ще сляза долу при другарите бръмбари и ще им разкажа колко много е направено за мен; ще им разкажа за всички приятни неща, които изпитах по време на пътуването си в чужбина, и ще им кажа, че оставам вкъщи дотогава, докато конят изтърка златните си подкови.", "date": "2018.12.23", "title": "Две приказки от Ханс Кристиан Андерсен"}
{"url": "https://www.dnevnik.bg/sviat/2018/12/23/3366652_cunami_ubi_blizo_170_dushi_v_indoneziia/", "text": "Цунами, прeдизвикано от огромно подводно свлачище, връхлетя късно в събота бреговете на протока Сунда в Индонезия. Броят на жертвите непрекъснато се увеличава като в ранния следобед е известно, че те са над 222, а ранените вече са над 800. Това съобщават местните власти, които се опасяват, че броят ще се увеличава през следващите часове, предаде АФП.. Засега се съобщава за 28 изчезнали, хиляди са принудени да се евакуират на по-високи места. Властите предупреждават, че опасността от второ цунами не е изчезнала. Министерството на външните работи няма данни за пострадали българи. Бедствието се случи почти точно 14 години след земетресението с последвало цунами на 26 декември 2004 г., довело до гибелта на 226 хил. души в 13 държави, включително около 120 хил. в Индонезия. Предполага се, че причината този път е изригване на вулкана Анак Кракатау. Това е островът, който се издига след 1927 г. от морето след унищожителното изригване през 1883 г. на Кракатау, убило над 36 хил. души в поредица от вълни цунами. Телевизионни кадри, разпространявани днес от местни медии, показват момента, в който вълната връхлита плажа и жилищните райони на Пандегланг на остров Ява и как повлича хора, разрушени сгради, коли, дървета и метални конструкции. На един от записите цунамито помита рок група от сцената по време на концерт. Посолството на България в Джакарта следи обстановката и е на разположение за информация, координация и съдействие, ако е необходимо, на денонощния телефон +62 812 9600 0691. Пътуващите в чужбина български граждани могат по желание да се регистрират в системата на МВнР \"Пътувам за\". Така в случай на нужда ще получават предупреждения и контакти на най-близката българска консулска служба, която ще бъде известена за присъствието им в съответната държава, напомня министерството.", "date": "2018.12.23", "title": "Жертвите на цунамито в Индонезия надхвърлиха 220 (обновена)"}
{"url": "https://www.dnevnik.bg/sport/2018/12/23/3366648_pol_djordj_vkara_43_tochki_pri_dramatichna_pobeda_na/", "text": "Оклахома сити тъндър\" излезе начело в Западната конференция на Националната баскетболна асоциация (НБА) след раматична победа със 107:106 над \"Юта джаз\" като гост в Солт Лейк сити. Успехът помогна на \"гръмотевиците\" да изпреварят \"Денвър нъгетс\", който загуби от \"Лос Анджелис клипърс\". \"Оклахома\" е с 21 победи и 10 загуби дотук през сезона, същият актив имат и \"буците\", но те са с по-лошо съотношение вкарани срещу получени точки. Срещата в Солт Лейк сити беше много интересна, а над всички беше Пол Джордж, който записа дабъл-дабъл. Крилото вкара 43 точки и овладя 14 борби. Джордж добави още шест асистенции и пет откраднати топки. Звездата на \"джазмените\" Донован Мичъл завърши с 20 точки и девет борби. Ръсел Уестбрук имаше сравнително \"тих\" мач, като завърши с осем точки, девет асистенции и 12 борби. Двубоят премина през множество обрати и смяна на водачеството, като най-голямата преднина за \"Оклахома\" беше 12 точки, а за домакините от \"Юта\" 13 точки. Победа записа и \"Хюстън рокетс\", който се наложи над \"Сан Антонио спърс\" със 108:101 в дербито на Тексас. Джеймс Хардън завърши с 39 точки и 10 асистенции, а Демар Дероузън вкара 28 точки за \"шпорите\". Впечатляващ дабъл-дабъл пък записа Клинт Капела от победителите – 21 точки и 23 борби. Шампионът \"Голдън стейт уориърс\" също победи – 120:116 срещу \"Далас маверикс\". Успехът е 22-и за \"воините\", които вече са трети на Запад. \"Далас\" остава под чертата на плейофите\" с 15 победи и 16 поражения. Кевин Дюрант записа дабъл-дабъл – 29 точки и 12 борби, а Стеф Къри се отчете с 22 точки. За \"Далас\" най-резултатен беше Уесли Матюс с 25 точки, а младата звезда Лука Дончич завърши с 19 точки. Много драматичен беше и сблъсъкът между \"Вашингтон уизърдс\" и \"Финикс сънс\". Той завърши след продължения, а столичани се наложиха със 149:146. Впечатляващ трипъл-дабъл записа Брадли Бийл – 40 точки, 15 асистенции и 11 борби.", "date": "2018.12.23", "title": "Пол Джордж вкара 43 точки при драматична победа на \"Оклахома\""}
{"url": "https://www.dnevnik.bg/skorost/2018/12/23/3363222_fotorazkaz_nov_dizel_i_avtomatik_podsilvat_chara_na/", "text": "Възможно ли е един двигател да промени цялостното усещане за определен модел автомобил? Оказва се, че да. Установих го, като тествах актуалната \"Хонда Сивик\" хечбек с новия за марката дизелов двигател.", "date": "2018.12.23", "title": "Фоторазказ: Нов дизел и автоматик подсилват чара на \"Хонда Сивик\""}
{"url": "https://www.dnevnik.bg/bulgaria/2018/12/23/3366666_zashto_predi_da_si_osuden_triabva_da_minesh_prez_ada/", "text": "Твърдо не е имало подкуп и не е ставало дума да се вземат пари за лична облага. Не сме знаели, че в колата се намира тази сума. Имам различни хипотези как тя се е озовала там, но предпочитам първо в съда да ги коментираме.\" Това коментира пред Би Ти Ви Биляна Петров, заместник на отстранения кмет на район \"Младост\" Десислава Иванчева. Вчера - след осем месеца в ареста, тя беше пусната под домашен арест заедно с Иванчева и третия подсъдим с тях за подкуп - Петко Дюлгеров. Петрова говори и за заплахите срещу нея, за които тя разказа и пред съда на едно от последните съдебни заседания. \"Ако не кажеш определено нещо, си труп\", е една от заплахите, които е получавала. По думите ѝ заплашващите я не са се представили по никакъв начин, но тя може да разпознае лицата им. Не пожела да посочи от коя служба са били те - към уважение към съда, да не се пренася делото пред медиите. Обясни, че през цялото време дават гласност на някои неща, защото се \"страхуват за заплахите, които са отправени към адвокатите. Имало е разлепени некролози на адвокат Савова\". След като вчера Петрова бе пусната от столичния арест, за пръв път се е видяла с адвоката си насаме. Досега на срещите им винаги са присъствали съдебни охранители. Тя коментира и условията в ареста, като заяви, че разпространените снимки от омбудсмана са след ремонт на килията след десетките жалби на двете подсъдими. Повече вижте  тук . \"Килията, която видяхте, е след ремонт. За мен няма обяснение защо не се оправят дребни неща, като прозорците например. Защо трябва да има това разбиране, че преди да си осъден, трябва да минеш през ада\", коментира Петрова. След като снимките стигнаха до медиите, правосъдният министър Цецка Цачева свика съвещание за обсъждане на условията в арестите и затворите. Тя беше отложена заради ангажименти на главния прокурор Сотир Цацаров, който обяви, че имал далеч по-важна работа, и на вътрешният министър Младен Маринов.  След това властите сякаш забравиха за срещата и нова насрочена дата няма. Тя отправи въпрос и към строителния бизнесмен, по чийто сигнал започна разследването срещу двете жени Александър Ваклин. \"Бих попитала г-н Ваклин защо говори пред медиите едно, а в съда друго\", пита Петрова. Каза още, че сега ще прекара празниците със семейството си и ще подготвя защитата си, защото е възможно след 7-10 дни да бъде върната в ареста. \"Искам да благодаря на съдия Хинов, че след 8 месеца прегърнах детето си, майка си. Да се върнеш при семейството си за празниците е чудесна новина. Бях забравила какво е топла вода\", допълни Биляна Петрова. Прокуратурата протестира по-леките мерки на тримата подсъдими, като първоначално поиска \"cпиpaнe\" нa освобождаването им, но след това oттeгли искането си. Така апелативният спецсъд ще трябва да се произнесе по същество дали те трябва да стоят в ареста, но дотогава Иванчева, Петрова и Дюлгеров ще са под домашен арест. Съдебното произнасяне вероятно ще се случи след почивните дни.", "date": "2018.12.23", "title": "Защо, преди да си осъден, трябва да минеш през ада, пита Биляна Петрова"}
{"url": "https://www.dnevnik.bg/sport/2018/12/23/3366689_georgi_ivanov_za_nakazanieto_na_levski_nadiavam_se/", "text": "Бившият футболист, треньор и спортен директор на  \"Левски\"  Георги Иванов се надява клубът да не бъде изхвърлен от европейските турнири. Легендарният нападател взе отношение по новината, че УЕФА санкционира сините и ги заплашва с изваждане от Европа, ако не платят задълженията си до 28 февруари. \"Не е приятно това, което се случва. Надявам се всичко това да е само предварителен сценарий\", каза Иванов по време на коледен турнир за ветерани. Задълженията, които \"Левски\" трябва да плати до края на февруари, за да избегне  изхвърлянето от Европа,  са на стойност 1 000 040 евро. Те са дължими към края на втория мониторингов период (30 септември), на който клубът е бил подложен. Около 700 хиляди евро от задълженията са към Националната агенция по приходите (НАП). 290 хиляди евро към футболисти и 50 хиляди евро към друг клуб. Освен дълговете сините трябва да платят и глоба от 100 хиляди евро за нарушаване на финансовия феърплей. По неговите думи клубът отдавна има задължения, за които се знае от години. \"Надявам се \"Левски\" да успее да плати тези задължения. Клубът още от преди 2-3 години има задължения, сега дано новият собственик да може да ги покрие.\" На въпрос дали може да има смяна на собственика Иванов заяви, че собственикът на клуба е ясен. \"От 10 години се спекулира със собствениците на \"Левски\", но те са ясни, защото са публични личности в този период. Спас Русев е собственик, не знам за друг. Ние трябва да ги уважаваме, защото дават много пари за развитието на този клуб\", добави Иванов. През уикенда собственикът Спас Русев увери, че  \"Левски\" ще играе в Европа през следващия сезон . \"Левски\" не е спрян от участие от европейските клубни турнири. Просто в писмото на УЕФА се казва, че до края на февруари 2019 г. трябва да погасим определени задължения, за да бъдем допуснати до участие. Това е стандартна процедура на УЕФА. Всичко това е предвидено и планирано, така че не виждам никакви притеснения и опасения за Левски\", каза бизнесменът.", "date": "2018.12.23", "title": "Георги Иванов за наказанието на \"Левски\": Надявам се това да е предварителен сценарий"}
{"url": "https://www.dnevnik.bg/sviat/2018/12/23/3366673_ottegli_se_pratenikut_na_sasht_za_borba_s_isliamska/", "text": "Брет Макгърк, специалният представител на САЩ за международната коалиция за борба с групировката \"Ислямска държава\", се оттегли предсрочно от поста в знак на протест срещу изненадалото съюзници и партньори решение на президента Доналд Тръмп да изтегли от Сирия американските военни. В \"Туитър\" президентът  го нарече  позьор. По-рано тази седмица по същия повод подаде оставка министърът на отбраната Джеймс Матис, който напуска в края на февруари. Макгърк бе назначен през 2015 г. от президента Барак Обама и бе обявил, че няма да иска продължаване на мандата си след февруари 2019 г. Дипломатът, който е работил преди това във Върховния съд, служи и при президента Джордж Уокър Буш с фокус върху Иран и Ирак. Според Си Би Ес Макгърк е бил в Близкия изток и преговарял с кюрдските съюзници на САЩ, когато Тръмп е обявил решението си да ги изостави. \"Решението на президента беше шокиращо и е тотален обрат на политиката, която ни беше обяснявана досега. (...) Това оставя коалиционните ни партньори объркани, а партньорите ни на бойното поле - удивени от действията ни\", пише дипломатът в писмо до колегите в Държавния департамент, цитирано от \"Ню Йорк таймс\". В текста се казвало още: \"Тази седмица работих по овладяване на част от последиците, но - както мнозина от вас са чули в срещите ни и телефонните ни разговори - в крайна сметка стигнах до заключението, че не мога да продължа да изпълнявам новите инструкции и да остана честен към себе си.\" Преди по-малко от две седмици Макгърк каза пред репортери в Държавния департамент, че смята, че е \"честно да се каже, че американците ще останат на терен след физическото ликвидиране на \"халифата\", докато на място имаме достатъчно елементи, за да сме сигурни, че разгромът е окончателен\". Той също така бе коментирал, че е безотговорно да се твърди, че ИДИЛ е победена, както често заявяваше Тръмп. Сега президентът написа в отговор: \"Брет Макгърк, когото не познавам, беше назначен от Обама през 2015 г. Трябваше да напусне през февруари, но подаде оставка точно преди това. Позьор? Фалшивите новинарски канали раздуват едно нищо до огромно събитие.\"", "date": "2018.12.23", "title": "Оттегли се пратеникът на САЩ за борба с \"Ислямска държава\", Тръмп го нарече позьор"}
{"url": "https://www.dnevnik.bg/kultura/2018/12/23/3363452_otkus_ot_nevidimiiat_jivot_na_euridise_guzmao_na_marta/", "text": "Излиза от печат бразилският бестселър \"Невидимият живот на Еуридисе Гузмао\", подписан от бляскавия талант на Марта Баталя! \"Невидимият живот на Еуридисе Гузмао\" пренася читателя в Рио де Жанейро в средата на миналия век – един непредвидим и екзотичен град, ухаещ на подправки, кокос и гуава. За съжаление обществото е патриархално, на почит са закостенели традиции, според които съдбата на жената е предначертана - да бъде добра домакиня, предана съпруга и майка. На фона на колоритно пано, изтъкано от различни социални прослойки, се откроява микрокосмосът на две сестри, дръзнали да престъпят законите на благонравието и да потърсят смисъл на съществуването и собствено място извън сянката на мъжкото рамо. Еуридисе надава своя \"вик за свобода\" чрез страстта си към музиката, кулинарното и шивашкото изкуство, литературата и тайно изпушените цигари, Гида – приемайки предизвикателството да бъде самотна майка, решена да се бори за себе си и за бъдещето на сина си. С разбиране и съпричастност, с лек феминистки привкус, с тънък хумор, на места хаплив и горчив, Марта Баталя разкрива невидимия, мечтателен живот на своите героини в една приказна сага, която неминуемо ще ви развълнува Родена през 1973 година, Марта Баталя е изявена бразилска писателка, журналистка и издателка, която от 2008 г. живее в САЩ със съпруга си и двете им деца. \"Невидимият живот на Еуридисе Гузмао\" (2016) е дебютният й роман, превърнал се в бестселър още с излизането си. Правата за издаването му са продадени в Германия и Норвегия, преди да бъде публикуван в оригинал. Преведен е на множество езици, навсякъде щедро приветстван със суперлативи от критиката, медиите и читателите. Върху филмовата му адаптация работят именитите бразилски кинотворци Родриго Тейшейра и Карим Аинуз. превод Снежина Томова Когато Еуридисе Гузмао се омъжи за Антенор Кампело, носталгията по сестра ѝ вече беше почти изчезнала. Можеше да се усмихва, щом чуеше нещо смешно, да прочете две страници, без да вдигне поглед от книгата и да се замисли къде ли е Гида в момента. В действителност все още продължаваше да я търси, да се взира в лицата на жените по улиците. Дори един път беше почти сигурна, че видя Гида в трамвая, който отиваше до квартал \"Вила Изабел\". След време тази нейна сигурност изчезна, престана да вярва и в други неща, които дотогава ценеше. Когато Еуридисе и Антенор се ожениха, никой не знаеше всъщност как така стигнаха до сватба. Някои смятаха, че бракът им се дължи на факта, че Жозе Салвиано и Мануел да Коста вече бяха женени. Други сочеха заболяването на лелята на Антенор като главна причина за брачния съюз. Тя не можеше повече да пере дрехите на племенника си със специалния лавандулов сапун, нито да приготвя пилешката супа с прозрачни парченца лук. Антенор харесваше вкуса на лука, но не понасяше неговата текстура. Само едно-единствено заблудено парченце в боба му причиняваше гадене, оригване и цяла вечер трябваше да пие Алка-Зелцер. Някои твърдяха, че Еуридисе и Антенор се влюбили на маскен бал в Морския клуб, а пламенната им любов траяла три минути, колкото и танцът. Ожениха се, както подобава – в църква, пълна с гости, и с гощавка в къщата на младоженката. Двеста кюфтенца от риба треска, две каси с бира, сватбена торта и бутилка шампанско за наздравицата. Един съсед, учител по цигулка, пожела да свири и столовете бяха избутани до стената, за да могат двойките да танцуват валс. На тържеството нямаше много момичета, защото Еуридисе нямаше приятелки. Присъстваха две лели, не много стари, една съседка, не много привлекателна, и още една, не много симпатична. Най-хубавото момиче гледаше от единствената снимка, закачена в хола. – Кое е момичето на снимката? – попита един приятел на младоженеца. Антенор го побутна и му каза, че не е прилично да задава такива въпроси. Младежът се сконфузи, озърна се, остави чашата си на масата и отиде в другия край на хола. Церемонията беше непретенциозна, последвана от скромно тържество и от усложнен меден месец. Чаршафът остана чист и Антенор се възмути. – Къде, по дяволите, си скитала? – Никъде не съм ходила. – Не е вярно! – Не съм! – Не ми разправяй глупости. Много добре знаеш какво трябваше да видим тук! – Да, зная, сестра ми ми обясни. – Безсрамница! Оженил съм се за безсрамница! – Не говори така, Антенор! – Ще говоря и ще повторя. Безсрамница, безсрамница, безсрамница! Останала сама в леглото, покрила тялото си със завивката, Еуридисе плачеше тихо заради думата безсрамница, чута от цялата улица. Беше я заболяло първо някъде там между краката, а после и дълбоко в сърцето. През следващите седмици нещата се поуспокоиха и Антенор реши, че няма нужда да връща жена си на родителите ѝ. Тя умееше да изчезва заедно с парченцата лук, переше и гладеше много добре, говореше малко и имаше хубаво дупе. Освен това случилото се през първата брачна нощ му послужи като повод да се държи високомерно. Започна да говори на жена си, без да я гледа в очите. Еуридисе не се съпротивляваше. Никога не се бе смятала за кой знае какво. Напротив. Беше убедена, че щом като казва на преброителя на населението да запише в графата за професия \"домакиня\", не можеше да има висока цена. Сесилия се появи на белия свят девет месеца и два дни след сватбата. Беше усмихнато и дебеличко бебе, прието с радост от семейството. Всички повтаряха: \"Колко е хубава!\". Афонсо се появи на белия свят през следващата година. Беше усмихнато и дебело бебе, прието с радост от семейството. Всички повтаряха: \"Истински мъж е!\". След като семейството се увеличи със сто процента за по-малко от две години, Еуридисе реши, че е време да се пенсионира за плътската част от съпружеските си задължения. С непрекъснатото си главоболие в съботните сутрини и вечери се опита да накара Антенор да разбере какво решение е взела. Но той не приемаше това \"Не ме докосвай\". Беше мъж с навици, не се отказваше от привичките си, обичаше да прегръща жена си, облечена в нощница, да завира носа си в белия ѝ врат. Тогава Еуридисе избра друг начин да бъде чута. Натрупа доста килограми, които сами по себе си говореха много, зовяха Антенор да се откаже от интимната близост с нея. Еуридисе сля сутрешната закуска със закуската в десет часа, обяда със закуската в четири следобед, леката вечеря в седем с вечерята в девет. През интервалите поглъщаше неизядени каши, опитваше ястия и десерти, за да провери дали имат достатъчно сол или захар, дали са вкусни или безвкусни. Новата Еуридисе се сдоби с три гуши. Очите ѝ изглеждаха по-малки, косата ѝ не можеше да обрамчи новите форми на лицето. Когато видя, че е постигнала желания резултат, за да накара мъжа си никога повече да не се доближава до нея, започна да се храни здравословно. Спазваше диета, не закусваше в понеделник, не ядеше в интервалите между храненията. Теглото на Еуридисе се стабилизира, животът на семейство Гузмао Кампело пое рутинния си път. Антенор отиваше на работа, децата отиваха на училище, а Еуридисе оставаше вкъщи, прехвърляше в главата си безполезните мисли, които я правеха нещастна. Беше ходила на училище, но нямаше професия. Как да запълни часовете през деня, след като оправи леглата, полее цветята, измете хола, изпере дрехите, забърка боба с подправки, задуши ориза, приготви суфлето, изпържи пържолите? В действителност Еуридисе беше една изключителна жена. Ако имаше необходимите изчисления, щеше да проектира мостове. Ако разполагаше с лаборатория, щеше да измисли ваксини. Ако ѝ дадяха бели листове хартия, щеше да напише класически произведения. Но бяха ѝ дали мръсни гащи, които тя изпираше бързо и хубаво, и сядаше веднага на дивана, гледаше ноктите си и размишляваше върху онова, за което не биваше да мисли. И така стигна до заключението, че не бива да мисли. А за да не мисли, трябваше да е заета през целия ден. След като си стоеше вкъщи, само кулинарната ѝ дарба предоставяше тази възможност. Еуридисе никога нямаше да стане инженер, никога нямаше да стъпи в лаборатория, никога нямаше да се осмели да пише стихове и тя се посвети на единствено позволената ѝ дейност, в която имаше нещо от инженерното изкуство, от науката и от поезията. Всяка сутрин, след като се събудеше, приготвеше закуската и после се освободеше от присъствието на мъжа си и децата, Еуридисе отваряше книгата с рецепти \"Леля Палмира\". Патица с портокали беше идеалното ястие за вечеря, щом като у дома нямаше нито патица, нито портокали. Слагаше роклята за излизане и отиваше в птицефермата, за да избере най-хубавата патица. Използваше случая да купи и петел, защото щеше да остави патицата да престои една нощ във вино и подправки, и така вечерята за този ден се превръщаше в предизвикателство, а тя, боже мой, имаше нужда от предизвикателства. Патицата трябваше да бъде млада и тлъста, петелът – с червен гребен и месести гърди. От пазара купуваше портокали, кокосов орех за сладкиша с царевично брашно, сливи за пълнежа на ростбифа и една връзка банани, та да нахрани Афонсо и Сесилия, които, след като поразровеха яденето, обикновено заявяваха \"Това не ни харесва\". Вкъщи завързваше петела и патицата за краката, отрязваше главите им и докато кръвта изтичаше в легена, се залавяше за друга работа. После попарваше всяка птица с гореща вода, оскубваше я още топла, пърлеше пуха по повърхността на кожата със запален лист хартия. Изваждаше червата, воденичката, черния дроб и сърцето през малък разрез на корема, ако щеше да я пече цяла, или я разрязваше по средата, ако щеше да я сервира на парчета. Имаше и гарнитура. Картофите никога не бяха обикновени пържени картофи. Пържеше ги цели, пълнени със сирене и шунка. Съществуваше и вариант сварени, залети със сос от сметана, нарязани на парчета, наречени швейцарски. Оризът не беше само ориз, в него имаше стафиди, грах и моркови, доматен сос, кокосово мляко или някоя друга съставка от рецептите на леля Палмира. Ако ѝ останеше малко време, правеше и десерт. Сладкиш със сладко от сини сливи, торта с целувки, кокосов кекс. Еуридисе готвеше, докато не напълнеше всички плата и не отрупаше цялата маса в кухнята. Кулинарните подвизи на младата жена не бяха оценени от семейството. Афонсо и Сесилия бяха в период \"Ода на спагетите\", а Антенор не беше човек, който можеше да се впечатли от морски костур със сос от каперси. \"Дай ни талярини\", казваха децата, \"Дай ми хубава пържола\", казваше Антенор. Еуридисе се отправяше към кухнята да стопли вода за спагетите и обещаваше на Антенор филе миньон без гъби. След една-две вечери с по-обикновена храна тя отново се връщаше към рецептите от книгата и всички трябваше да се преструват, че им харесва свинско месо с дреболии, скариди в тиква, ориз с морски дарове. След като изпробва рецептите до една, Еуридисе реши, че е време да създаде свои ястия. Тази леля Палмира разбираше от готвене, но не знаеше всичко. Еуридисе се съмняваше, че маниока с мляко може да се сложи върху сушено месо, че мармалад от гуава подхожда на панирано пиле, че пърженото брашно от маниока има по-специална нотка, когато му се добави къри, което никой не познаваше. Един четвъртък преди обед си облече роклята за излизане и отиде до книжарницата на ъгъла. – Добър ден, госпожо Еуридисе. – Добър ден, господин Антонио. – Нещо специално ли търсите? – Голяма тетрадка с редове. Г-н Антонио посочи рафта с цял куп черни тетрадки с твърди корици. Еуридисе се чудеше коя да избере, а г-н Антонио я наблюдаваше. Детството му беше минало в пищния скут на негърката Шика де Жезус, която се грижеше за него и за братята му, докато майка му се забавляваше в най-добрите салони в Рио де Жанейро. Може би затова така съзерцаваше пухкавата Еуридисе. Харесваха му очите, вирнатият нос, малките ръце, медальонът на гърдите, закръглените глезени, въобще където и да спреше погледа си, изпитваше наслада. Еуридисе се забави доста. Търсеше тетрадка за своите рецепти, трябваше да избере най-хубавата. Разлисти една, зърна смачкан лист и я сложи обратно върху купа. Взе друга, видя петънце на корицата, отказа се и от нея. Разгледа внимателно трета и не забеляза никакъв дефект. Понечи да даде избраната тетрадка на Тиноко, мулата, който работеше в книжарницата от откриването ѝ, но г-н Антонио стана, за да обърне специално внимание на клиентката. Разговаряха за времето, докато Еуридисе чакаше рестото. Тръгна си, без да знае, че нейните коментари за дъжда щяха да поддържат духа на този мъж през цялата седмица.", "date": "2018.12.23", "title": "Откъс от \"Невидимият живот на Еуридисе Гузмао\" на Марта Баталя"}
{"url": "https://www.dnevnik.bg/analizi/2018/12/23/3366029_pravitelstvoto_ne_znae_ili_ne_priznava_zashto_ek/", "text": "По Коледа наистина стават чудеса. Истинско чудо е, че Европейската комисия налага глоба на \"Български енергиен холдинг\" (БЕХ) и неговите дъщерни дружества за доставка на газ \"Булгаргаз\" и за газова инфраструктура \"Булгартрансгаз\" (\"групата БЕХ\") в размер на едва около 77 млн. евро. Санкцията е за блокиране на достъпа на конкуренти до ключова газова инфраструктура в България в нарушение на антитръстовите правила на ЕС. Самата глоба не е изненада – такава беше неизбежна. Изненадващото е колко е ниска, като се има предвид, че от публикуваното прессъобщение от ЕК и изказванията на представители на българското правителство човек остава с впечатлението, че \"нашият отбор\" и представителите на комисията са участвали в различни преговори. Пълното решение на ЕК още не е публикувано, но от  прессъобщението  става ясно следното: Независимо от това министърът на енергетиката  твърди , че \"наказанието не е защото се нарушават правилата, а защото има риск за достъпа на трети страни до инфраструктурата и други съмнения, които са си съмнения на комисията\". Това е странно, защото по този начин министърът опровергава не само решението на ЕК, но и  собствения си доклад до Министерския съвет , на чиято база правителството взема решение на закрито заседание да признае вина и да сътрудничи с комисията. Единствената причина това да не се случи е  решение на Народното събрание  за приключване на разследването на комисията без признаване на вина. Но това не се случва, защото няма нарушение, както твърди министърът, а защото депутатите считат, че \"недостатъците на \"сътрудничеството\" надхвърлят евентуалните ползи от него; признаване на нарушение, приемане на отговорност и финансова санкция за него биха довели до сериозни финансови и репутационни последици за българската енергетика\". И ако това не е достатъчно, за да покаже абсурдното твърдение, че глобата е заради \"риск\", достатъчно е да се хвърли бърз поглед към  антитръстовата политика на Европейския съюз , която се основава на член 101 и член 102 от Договора за функционирането на Европейския съюз. Те забраняват ограничаването на конкуренцията чрез сключване на споразумение между два или повече пазарни субекта или чрез злоупотреба с господстващо положение. Няма мерки срещу риск от нарушаване на конкуренцията. Това не е първият случай, в който министърът на енергетиката се опитва да опровергае ЕК, както и самата себе си. Предният такъв случай е в резултат от запитване на  народния представител в Европейския парламент Светослав Малинов  до комисията относно отношението ѝ към бъдещо строителство на АЕЦ \"Белене\". В отговора си комисарят по енергетиката и климат  отговаря , че възобновяването на проекта АЕЦ \"Белене\" през 2018 г. представлява нов проект по смисъла на член 41 от Договора за Евратом, и припомня, че предишният проект за АЕЦ \"Белене\" бе преустановен през 2012 г.\". Няколко дни по-късно обаче министърът на енергетиката продължава да  твърди , че това е същият проект. Последното (засега) опровержение дойде от ЕК във връзка с твърденията на българското правителство, че ЕК е настоявала за приватизиране на мрежовия оператор \"Булгартрансгаз\".  Според министъра на енергетиката и министър-председателя  глобата е била неизбежна, но не защото има нарушение, както вече стана ясно, а защото правителството не се е съгласило с искането на комисията за приватизиране на газопреносната мрежа. Добре, но в отговор на  въпрос от online медията economics.bg  пресофисът на ЕК обяснява, че комисията категорично не е искала приватизация на газопреносната мрежа на България. В свои изказвания пред чуждестранни медии комисарят по конкуренцията  обяснява , че желанието на ЕК е било разследването да приключи без санкции, но това не е било възможно, въпреки че усилията им през последните три години са били насочени именно в тази посока. От цялата тази бъркотия могат да се направят поне две заключения: \"Дневник\" публикува анализа на ", "date": "2018.12.23", "title": "Правителството не знае или не признава защо ЕК глобява БЕХ"}
{"url": "https://www.dnevnik.bg/gradska_sreda/2018/12/23/3366710_kmetut_na_raion_sredec_e_pitala_koi_triabva_da/", "text": "В становище, качено на сайта на столичния район \"Средец\", кметът му Мария Ачкова посочва, че още в средата на ноември е питала Столичната община кой отговаря за информираността на гражданите за ремонта на ул. \"Граф Игнатиев\", но отговор и до днес не е получила. \"В публични изявления на представители на Столична община зачестиха твърдения, че основен проблем при ремонта на ул. \"Граф Игнатиев\" в София е не качеството и организацията на строителството, а фактът, че районният кмет не е изпълнил добре задълженията си да информира гражданите за хода на изпълнение на проекта\", започва становището на Ачкова. В него не се посочва конкретно кой и кога е обвинявал районния кмет. Вчера в предаването \"Годината\" по \"Дарик радио\" столичният кмет Йорданка Фандъкова каза, че общината е научила урока си от ремонта на централната софийска улица.  И той е, че е пропуснала момента за сериозна комуникация с гражданите.  В становището си Ачкова уточнява, че районът не е бенефициент или партньор по проекта. Районният кмет или негов представител не е бил привлечен за участник в процеса на изготвяне на плана, по който се изпълнява ремонтът. Районният кмет или негов представител не е бил участник в конкурс за възлагане на проектирането през 2013 г., в оценяването и избора на проектант, във възлагане на проектирането или в приемането на проекта. Не са участвали и във възлагането на строителството или съпътстващите дейности по строителен надзор, авторски и инвеститорски контрол. Не е имало представител на района в комисиите за избора на изпълнител или в следващи действия по организиране и започване на строителните работи. Ачкова посочва само, че на среща със столичния кмет Йорданка Фандъкова е поела ангажимент да следи процеса и да съдейства за изпълнението на проекта, като лично или чрез представител участва в седмичните работни срещи. Този ангажимент е спазван винаги, \"а в повечето случаи специалистите - главен инженер и началник на инженерен отдел, сме участвали, представяли сме жалби и сигнали на граждани и сме оказвали съдействие за много задачи, които са изисквали връзка и съгласие на хората\", подчертава кметът на район \"Средец\". Още в средата на ноември Ачкова е изпратила писмо до Фандъкова и тогавашния ѝ заместник Евгени Крусев, за да се изяснят задълженията ѝ по информация и комуникация по проекта. В него районният кмет е поставила няколко въпроса, но до момента не е получила отговор на тях. - Има ли бенефициентът сключен договор за изпълнение на дейности по информация и публичност, съгласно формуляр за кандидатстване и ако не – кога,на кого и по какъв начин е възложено изпълнението на тези дейности. Ачкова посочва, че според справка в регистъра на Агенцията за обществени поръчки е видно, че е обявен търг за мерки за информация и публичност на проекта. Прогнозната му стойност е 58 000.00 лв. без ДДС. Няма данни за сключен договор по тази процедура, се казва в становището на районния кмет. Останалите ѝ въпроси са: - Изпълняват ли се предвидените допълнителни дейности за \"промотиране на проекта и резултатите му\", за да се \"информира обществеността относно осъществяването на проекта\" чрез \"различни по вид публични събития\", стандартни печатни материали, \"периодично публикуване на информация на създаден за целта сайт, тематична уеб страница и провеждането на информационна интернет кампания, и медиен мониторинг\"; - Изпълняват ли се задълженията на екипа по управление и координация на проекта да осъществява \"допълнителен набор от действия\", необходими за осигуряване на високо качество\" включително и \"постоянен вътрешен мониторинг за определяне на напредъка по проекта с оглед заложените цели\", съгласно \"нуждата от добро планиране и управление на необходимите ресурси\" и \"създаването на система за успешна и навременна реализация на дейностите за постигане на заложените цели и резултати\" и използва ли се информацията от този мониторинг при взимането на решения, както и \"координация и комуникация със съответните управленски структури\"; - Доколкото район \"Средец\"не е бенефициент, как на районния кмет се предоставят правомощия по изпълнение на тези дейности, как следва да бъде възложена такава задача, в какъв обем и как трябва да му бъде предоставена информацията, която има право да разпространява. Как следва да се отчете изпълнението; - Допустимо ли е и до каква степен районният кмет да разпространява информация, свързана с проекта, без да му е предоставена от бенефициента или без да е съгласувана с него; - Допустимо ли е да се разпространява информация за изпълнението на проекта без задължителните текстове, свързани с указания за финансирането, лого на програмата и т.н. съгласно Единен наръчник на бенефициента за прилагане на правилата за информация и комуникация; - Допустимо ли е заснемането и разпространението на видеоклипове и публикуването и разпространението на печатни материали или публикации в сайт без задължителните текстове.", "date": "2018.12.23", "title": "Кметът на район \"Средец\" е питала кой трябва да информира гражданите за ремонта на \"Граф Игнатиев\""}
{"url": "https://www.dnevnik.bg/sport/2018/12/23/3366692_olimpiiska_kvota_e_sledvashtata_cel_na_taibe_jusein/", "text": "Спортист №1 на България Тайбе Юсеин се надява 2019 година да бъде отлична подготовка за нея за олимпийските игри. Световната и европейска шампионка по борба обяви, че си поставя високи цели и за следващия сезон. \"Започнахме подготовка за новия сезон. През януари имаме републиканско първенство, а през март е международният турнир \"Дан Колов\", който ще се прибере в Русе. Имаме европейско първенство и световно, което ще ни бъде цел номер 1, тъй като там ще се раздават квоти за олимпийските игри\", каза Юсеин пред Би Ти Ви. Тя добави, че мечтае за олимпийското злато на игрите в Токио през 2020 г. \"2018 е най-успешната ми година досега в спортен план. Имах много щастливи моменти. Пожелавам си, ако може, 2019а да бъде още по-успешна.\"", "date": "2018.12.23", "title": "Олимпийска квота е следващата цел на Тайбе Юсеин"}
{"url": "https://www.dnevnik.bg/bulgaria/2018/12/23/3366716_za_5_mai_e_nasrochena_sreshtata_na_papa_francisk_s/", "text": "На 5 май следващата година папа Франциск ще се срещне с патриарх Неофит в рамките на тридневното си посещение в България. След произнасянето на приветствените думи в Синодалната палата главата на римокатолическата църква ще разгледа храм-паметника \"Св. Александър Невски\". Това обяви пред Би Ти Ви западно- и средноевропейският митрополит Антоний. Папа Франциск ще посети България от 5 до 7 май като част от обиколката му на Балканите. След София той ще посети Скопие. \"Той е един скромен човек, издигнат на един много сложен пост. Той е индивидуален и излиза извън протокола, в него има детска простота, като че ли е по-различен от другите папи\", така митрополит Антоний описа папа Франциск. \"Европа е християнска и като такава не може да бъде добра почва за интеграция за хората, които изповядват исляма, защото тук има сблъсък между две култури\", коментира митрополит Антоний терористичния атентат на коледния базар в Страсбург.", "date": "2018.12.23", "title": "За 5 май е насрочена срещата на папа Франциск с патриарх Неофит"}
{"url": "https://www.dnevnik.bg/photos/2018/12/23/3366715_fotogaleriia_svetlinite_v_gradinata_na_semeistvo_salai/", "text": "Семейството Салай започва да украсява градината си с пищни коледни светлини преди седемнадесет години. Оттогава имотът им е важна атракция за местните и за чуждите туристи, които имат възможност да й се насладят още от края на ноември.", "date": "2018.12.23", "title": "Фотогалерия: Светлините в градината на семейство Салай"}
{"url": "https://www.dnevnik.bg/sport/2018/12/23/3366694_stanimir_stoilov_posuvetva_spas_rusev_da_smeni/", "text": "Бившият треньор и футболист на \"Левски\" Станимир Стоилов посъветва собственика на клуба Спас Русев да смени съветниците си. Стоилов, който многократно е свързван със завръщане при сините, откакто Русев пое управлението, съжали за проблемите в клуба. \"Жалко, че се стига до глоби и наказания. Аз мисля, че всички ще се плати, както си му е редът. Не трябва да се допускат такива неща, защото се губят излишни пари и средства. Естествено, след като имаш задължения, трябва да си ги погасяваш\", коментира Стоилов. Според специалиста в клуба трябва да се направи програма, най-вече финансова. Той смята, че трябва да се направи и тренировъчна база. \"Дали може \"Левски\" да последва съдбата на ЦСКА? Мисля, че няма да се допусне. Надявам се да не се допуска. Трябва сериозно да се коригират проблемите, ако има такива. Във финансите не съм силен, не мога да говоря. Фактът, че УЕФА ни глобява, показва, че явно има защо.\" Стоилов коментира и факта, че е давал съвети на Русев преди. \"Дали Спас Русев отново ме е търсил за съвет? Това не е толкова важно, защото се спекулира. В крайна сметка всеки се решава кой ще го съветва. Първия ден, в който се видях с него, му препоръчах да внимава със съветниците си. Сега му препоръчвам да си ги смени. Не знам кои са тези хора. Гледайки какви са резултатите, без да ги познавам, щях да се замисля.\"", "date": "2018.12.23", "title": "Станимир Стоилов посъветва Спас Русев да смени съветниците си"}
{"url": "https://www.dnevnik.bg/bulgaria/2018/12/23/3366741_zatvornik_izbiaga_za_kratko_dokato_e_rabotil_v/", "text": "Затворник, който излежава присъдата си при по-лек режим, успя да избяга за кратко. По информация на Би Ти Ви той е осъждан за убийство и други престъпления и се е отклонил от обекта, на който работи в София. Според \"Нова телевизия\" той е изтърпявал наказание заради измама. Лишеният от свобода вече е арестуван, но проблемът в случая е, че той е трябвало да се труди на територията на Националната следствена служба. Очаквало се е вчера Димитър Стоянов да се прибере в затворническото общежитие в Казичене, където изтърпява наказание при по-лек режим, но така и не се върнал. Все още не са ясни обстоятелствата, при които е успял да напусне Националната следствена служба. Веднага е започнало издирването на Стоянов, като той е бил заловен днес и вече се намира в софийския затвор, информира още телевизията. Бягството обикновено води до удължаване на наказанието. Това е поредния случай на бягство на лишен от свобода, като в най-честия случай това се случва именно с работещи на външни обекти затворници. В началото на месеца Министерството на правосъдието обяви, че вече разполага с 200 електронни гривни за проследяване на затворници и обвиняеми. Една част от тях са именно за затворници, които изтърпяват наказанието си при по-лек режим. Правосъдното ведомство все още не може да прилага електронното наблюдение, защото има нужда от изпълнение на няколко допълнителни дейности. Достатъчни ли са 200 гривни и още по темата четете  тук . ", "date": "2018.12.23", "title": "Затворник избяга за кратко, докато е работил в следствието"}
{"url": "https://www.dnevnik.bg/razvlechenie/2018/12/23/3366825_amerikanskoto_kosmichesko_komandvane_shte_prosledi/", "text": "Северноамериканското военновъздушно-космическо командване (НОРАД) ще проследи маршрута на шейната на Дядо Коледа въпреки частичното спиране на дейността на правителството на САЩ, предаде Асошиейтед прес, цитирана от БТА. Американските въоръжени сили успокоиха днес малчуганите, че НОРАД ще ги държи в течение кога ще си получат подаръците в коледната нощ. Това ще стане благодарение на стотици доброволци във военновъздушната база \"Питърсън\" в щата Колорадо. Необходимите средства ще бъдат осигурени от бюджета на министерството на отбраната на САЩ, одобрен по-рано тази година. Утре НОРАД ще проследи пътя на Дядо Коледа за 63-и път. Традицията датира от 1955 г., когато вестник публикува реклама с телефонен номер на Добрия старец. Номерът обаче се оказал на Континенталното военновъздушно командване, предшественика на НОРАД. Въпреки грешката, военните отговаряли с удоволствие на питанията на децата къде се намира Дядо Коледа. Федералното правителство на САЩ спря частично работа, тъй като демократите и републиканците в Конгреса не успяха да се споразумеят за неговото финансиране заради искането на президента Доналд Тръмп в законопроекта да бъдат предвидени 5 милиарда долара за изграждане на стена по границата с Мексико.", "date": "2018.12.23", "title": "Американското космическо командване ще проследи пътя на Дядо Коледа"}
{"url": "https://www.dnevnik.bg/sport/2018/12/23/3366804_olimpiiskata_shampionka_v_biatlona_kuzmina_prekratiava/", "text": "Трикратната олимпийска шампионка по биатлон Анастасия Кузмина обяви, че ще прекрати кариерата си след края на сезона в Световната купа. Състезателката от Словакия го направи след успеха си в чешкия зимен център Нове Место. Тя триумфира в масовия старт и записа 14-а победа в Световната купа в кариерата си. \"Това е последен сезон за Анастасия. Официално тя ще приключи кариерата си в Осло в последния кръг от Световната купа за сезона. От нея може да се очаква всичко, тя е уникална спортистка\", каза Даниел Кузмин, треньор и съпруг на биатлонистката. В Нове Место 34-годишната Кузмина направи само две грешки в стрелбата и финишира за 35:34.4 минути, с което взе първа победа за сезона. Втора се нареди друга словачка Паулина Фялкова също с две грешки и изоставане от 12.1 секунди. Трета завърши французойката Ане Шевалие. Тя направи три грешки в стрелбата и пристигна с 13.3 секунди след Кузмина. Водачката в генералното класиране за сезона Доротея Вирер водеше преди последната стрелба, но не се справи добре и завърши четвърта на 20 секунди. В надпреварата нямаше нито една българска биатлонистка. Кузмина спечели злато в спринта на две поредни олимпиади – Ванкувър 2010 и Сочи 2014. На игрите в Пьонгчанг по-рано тази година словачката спечели масовия старт. Тя има и два медала от световни първенства (сребърен и бронзов).", "date": "2018.12.23", "title": "Олимпийската шампионка в биатлона Кузмина прекратява кариерата си след края на сезона"}
{"url": "https://www.dnevnik.bg/politika/2018/12/23/3366833_gerb_nameknali_na_stanishev_che_imat_grajdanska_kvota/", "text": "Лидерът на ПЕС Сергей Станишев обяви в ефира на БНТ, че получил знак от ГЕРБ за предстоящите евроизбори, че партията има гражданска квота Вчера в ефира на Дарик радио лидерът на БСП Корнелия Нинова отклони темата и посочи, че за листите ще се мисли след февруари-март. На въпрос може ли да се кандидатира за евроизборите като независим депутат след като няма сигурност, че ще попадне в листите на БСП, Станишев отвърна, че от ГЕРБ са му \"отправили намеци в тази посока\", казвайки, че имат гражданска квота. \"Не е тайна, че за мен е важно да работя в следващия ЕП. Представете си лидерът на БСП да не е в българския парламент - винаги ще се получи разминаване между група и партия. Същото важи за европейското ниво и е важно да има координация между партията на ПЕС и нашата група в Европарламента\", обясни Станишев. .", "date": "2018.12.23", "title": "ГЕРБ намекнали на Станишев, че имат гражданска квота за евроизборите"}
{"url": "https://www.dnevnik.bg/evropa/2018/12/23/3366670_frenskoto_pravitelstvo_shte_vzeme_strogi_merki_sreshtu/", "text": "Президентът на Франция Еманюел Макрон заяви, че правителството ще вземе строги мерки срещу хората, които са извършили погроми по време на демонстрациите на \"жълтите жилетки\". Френският държавен глава направи това изявление снощи в ефира на телевизионния канал Бе Еф Ем при посещението си в Чад, съобщиха френски медии. \"Внимателно следих през деня какво става в страната и бях информиран за случващото се от министъра на вътрешните работи (Кристоф Кастанер). Напълно очевидно е, че френското правосъдие ще вземе много строги мерки срещу нарушителите на закона\", подчерта Макрон. Сега на Франция са ѝ необходими ред и съгласие. Важно е да ликвидираме разногласията, заяви френският президент. От вчера той е на двудневно посещение в Чад, където посети военната база в Нджамена, на чиято територия се намира генералният щаб на френските части, които участват в регионалната антитерористична операция \"Бархан\". Визитата е почти традиционна, защото президентът миналата година бе при френските части в Ниамей, в Нигер, припомня на сайта си \"Франс енфо\". Както и през предишни години ястията на коледната трапеза за войниците са приготвени от главния готвач на Елисейския дворец, който сега е Гийом Гомес. Със самолет в Чад бяха доставени два тона деликатеси. Днес Макрон има планирани разговори с президента на Чад Идрис Деби. ", "date": "2018.12.23", "title": "Френското правителство ще вземе строги мерки срещу погромите на \"жълтите жилетки\""}
