{"url": "https://www.dnevnik.bg/sport/2018/11/12/3344827_djokovich_trugna_s_burza_pobeda_sreshtu_isnur_v_london/", "text": "Водачът в световната ранглиста Новак Джокович преодоля първото си препятствие във финалите на АТП в Лондон. Сръбският тенисист надделя с 6:4, 6:3 срещу осмия в схемата Джон Иснър за 1.13 часа игра. Двубоят премина под диктовката на Джокович. Сърбинът проведе отлично стратегията си, като беше на висота в най-важните моменти. В ранния двубой от групата  Александър Зверев се наложи със 7:6 (5), 7:6 (1) срещу Марин Чилич . Мачът започна със завързани сервис-геймове на Иснър, докато Джокович печелеше лесно подаването си. Очаквано сърбинът излизаше победител, когато се стигнеше до по-продължително разиграване. Няколко грешки на Иснър доведоха до възможност за пробив пред Джокович още в първия гейм, но сърбинът не се възползва. Водачът в ранглистата получи нов шанс в следващото подаване на съперника, когато силният сервис спаси американеца. Логичното се случи в петия гейм, когато Джокович поведе с пробив за 3:2 след страхотен ретур от форхенд. До края на сета сърбинът нямаше проблем да задържи преднината си и го спечели с 6:4. Втората част продължи с печеленето на бързи подавания за сервиращите до 3:3. Джокович дочака своя шанс в седмия гейм, когато проби съперника си. Психологията вече беше на страната на водача в ранглистата, който затвори мача след 6:3.", "date": "2018.11.12", "title": "Джокович тръгна с бърза победа срещу Иснър в Лондон"}
{"url": "https://www.dnevnik.bg/bulgaria/2018/11/12/3344593_podpiska_prizovava_da_budat_priznati_v_bulgariia/", "text": "Четири български организации призовават към промяна на българското законодателство в съответствие с европейското, за да се спре дискриминацията срещу живеещи в България еднополови двойки, които имат официално признат брак или съжителство в друга държава - членка на Европейския съюз. Целта на инициативата е да бъдат признати съществуването и правните последици от законно сключените граждански бракове и партньорства. Подписи в подкрепа на инициативата се събират в  онлайн петиция , а текстът на съобщението цитира отказа на Столичната община да признае брака между хомосексуална двойка, сключен във Великобритания. Паралелно върви и кампания за събиране на подписи на европейско ниво през  правозащитната платформа  All Out .  Кампаниите се организират от фондация GLAS, фондация \"Ресурсен център – Билитис\", Младежка ЛГБТ организация \"Действие\" и правозащитната онлайн платформа \"Маргиналия\" в рамките на проекта Love Moves, финансиран от Rights, Equality and Citizenship Programme на Европейската комисия. Координатор на инициативата е Центърът за изследване на демокрацията.", "date": "2018.11.12", "title": "Подписка призовава да бъдат признати в България сключени в чужбина еднополови бракове"}
{"url": "https://www.dnevnik.bg/sport/2018/11/12/3344575_visshata_liga_produlji_partnyorstvoto_si_s_naiki_do/", "text": "Английската Висша лига и  \"Найки\"  обявиха продължаването на дългогодишното си сътрудничество. Американската компания за спортни стоки ще продължи да доставя топките в шампионата до сезон 2024-25. Двете страни си сътрудничат от 2000 г., като досегашният договор изтичаше в края на сезона. \"Продължаването на сделката заздравява една от най-дългогодишните партньорства във футбола. Сезон след сезон \"Найки\" доставя иновация в представянето на терена. От увеличена видимост до намален брой панели, еволюцията на технологията на топката оказва огромно влияние върху играта\", пише в сайта на \"Найки\". \"Найки\" ще продължи съвместната си работа с Висшата лига по провеждането инициативи, които включват местни проекти и програмата Premier League Players’ Kit Scheme. Тя има за цел да привлече вниманието на младежите към активния начин на живот с доставянето на екипи в училищата и клубовете в Англия и Уелс.  \"Найки\" е невероятен партньор за Висшата лига и чрез историческите иновации върши страхотна работа с доставката на висококачествени футболни топки вече близо 20 години. Доволни сме, че сътрудничеството беше продължено до 2024-25\", каза директорът на Висшата лига Ричард Скъдамор.", "date": "2018.11.12", "title": "Висшата лига продължи партньорството си с \"Найки\" до 2025 г."}
{"url": "https://www.dnevnik.bg/bulgaria/2018/11/12/3344624_ban_suzdava_novo_nauchno_zveno_na_miastoto_na/", "text": "С решение на Общото събрание на Българската академия на науките (БАН) се създава ново самостоятелно научно звено с работно наименование \"Институт за изследване на атмосферата, климата и водите\", информира агенция \"Фокус\", като цитира съобщение на учредителния научен съвет на института. В новото звено ще се отделят част от дейността, активите и пасивите на  сегашния Национален институт по метеорология и хидрология (НИМХ) . То ще функционира от 1 януари 2019 година. От същата дата ще функционира и НИМХ към Министерството на образованието и науката (МОН). Учените, специалистите и членовете на научно-помощния персонал на НИМХ трябва да подадат заявление, ако искат да работят в новото научно звено. Информацията за това ще бъде конфиденциална до обособяването на двете звена - едното в БАН, другото в МОН, става известно от съобщението. Срокът за подаване на заявленията е 20 ноември. Тези, които решат да останат в новото звено в БАН, ще запазят научните си степени и академични длъжности. Те ще запазят проектите си и условията за работа, в това число ползваната научна инфраструктура. На 31 октомври от управителния съвет на БАН е обявен конкурс за директор на Института за изследване на атмосферата, климата и водите при БАН със срок за подаване на документи до 30 ноември.", "date": "2018.11.12", "title": "БАН създава ново научно звено на мястото на института по метеорология"}
{"url": "https://www.dnevnik.bg/ot_vas/novini_ot_vas/2018/11/12/3344629_absurdi_v_stariia_plovdiv/", "text": "Първият абсурд - знак за забранено влизането на пътни превозни средства в двете посоки. Интересно как ще стане влизането на тези ППС при наличието на каменни стълби, трудни за изкачване дори и от човек над 55.", "date": "2018.11.12", "title": "Абсурди в Стария Пловдив"}
{"url": "https://www.dnevnik.bg/sport/2018/11/12/3344609_mesi_si_pojela_purvenstvoto_da_ostane_osporvano/", "text": "Нападателят на \"Барселона\" Лионел Меси си пожела испанското първенство да остане оспорвано възможно най-дълго. Думите му дойдоха при награждаването му за най-добър футболист в Ла лига за миналия сезон. За разлика от предни години засега все още няма отбор, който да се е откъснал в първенството. Колебливите резултати на \"Барселона\" и \"Реал\" (Мадрид) направиха така, че  първите шест в класирането да са събрани в четири точки . Каталунците  допуснаха изненадваща загуба с 3:4 от \"Бетис\" у дома . \"Хубаво е, че първенството е по-оспорвано от всякога. Нищо не е лесно - всеки може да победи всеки и дано да продължи така достатъчно време\", каза Меси. Аржентинецът, който миналия сезон вкара 34 гола, заяви, че за него по-ценна е важността на попаденията му, отколкото красотата им.", "date": "2018.11.12", "title": "Меси си пожела първенството да остане оспорвано възможно най-дълго"}
{"url": "https://www.dnevnik.bg/bulgaria/2018/11/12/3344636_bivshiiat_sudeben_shef_izrekul_shte_otreja_glavata_ti/", "text": "Бившият председател на съда в Раднево Евелин Драганов няма да бъде осъден и на втора инстанция. Той отговаря пред магистратите за закана с убийство към служителката Йовка Митева и  преди година Софийският градски съд (СГС) го оправда . Делото приключи и в апелативния съд, който обяви, че ще се произнесе в срок, което означава, че няма да има \"обратна\" присъда, т.е. Драганов няма да бъде осъден, информира  news.lex.bg . Обвинението е за случай отпреди 5 години, когато Драганов се обадил по вътрешния телефон на Митева и я попитал докога ще гледа кой влиза в кабинета му, след което казал: \"Мръсна к...о, сега ще сляза долу и ще ти счупя ръцете и краката, ще смачкам теб и майка ти, ще затрия целия ти род до последното семе, ще избия цялото ти семейство, ще отрежа главата ти, ще напълня устата ти с червеи!\" В мотивите си първата инстанция  беше приела, че заплахата не е могла да възбуди основателен страх у Митова, като се позова на заключенията на вещите лица и свидетели, които са заявили, че това бил манталитет на работа на Драганов през целия му мандат и макар и обидни, думите му не означавали, че ще застраши живота на служителката. Основен свидетел по това дело е Люба Петрова - съдия в Раднево, подсъдима по две дела. В хода на разследването беше дала показания срещу Драганов. В съда обаче тя вече не ги поддържаше и каза, че била принудена да лъжесвидетелства от  бившия представляващ Висшия съдебен съвет (ВСС) Димитър Узунов , а в замяна той щял да ѝ съдейства да бъдат прекратени заведените срещу нея дела и да не ѝ бъде образувано дисциплинарно производство. Пред съда Узунов отрече твърденията ѝ и каза, че тя наистина е искала помощ и винаги била готова да говори срещу Драганов.", "date": "2018.11.12", "title": "Бившият съдебен шеф, изрекъл \"ще отрежа главата ти\", няма да бъде осъден и на втора инстанция"}
{"url": "https://www.dnevnik.bg/bulgaria/2018/11/12/3344677_narodnoto_subranie_iska_da_si_kupi_tri_hibridni/", "text": "Парламентът иска да започне да внедрява макар и по малко използването на автомобили, щадящи околната среда. Народното събрание е обявило обществена поръчка с желанието да си купи три хибридни електрически превозни средства, се вижда от сайта на Агенцията за обществени поръчки. Прогнозната стойност на автомобилите е 162 500 лева без ДДС. Периодично Народното събрание подменя част от автопарка си заради амортизация. Автомобилите и няколко буса обслужват депутатите, като те ги ползват и за транспорт в София, и за командировки в страната. Парламентът  разполага с около 100 автомобила , като засега сред тях няма хибриди или електрически превозни средства.", "date": "2018.11.12", "title": "Народното събрание иска да си купи три хибридни автомобила"}
{"url": "https://www.dnevnik.bg/sport/2018/11/12/3344678_beroe_si_e_postavil_za_osnovna_cel_da_igrae_v/", "text": "Берое\" има за цел да се класира за участие в евротурнирите през есента. Това заяви изпълнителният директор и председател на съвета на директорите на клуба Илко Русев. \"Огромното желание е да се преборим и покажем, че имаме място в тройката на футбола у нас. Основната ни цел е да се класираме в турнира Лига Европа. Така ще си помогнем и с бюджета за новия сезон\", каза Русев пред БНР. Заради  отпадането от Купата на България  единствената възможност пред \"Берое\" да се класира за евротурнирите минава през първенството. В момента отборът е четвърти с 27 точки и изостава със седем от третия \"Левски\". Русев потвърди, че  новият договор с треньора Александър Томаш  вече е факт. \"Гласувахме му доверие, за да може той да работи спокойно. В \"Берое\" искаме да създадем спокойствие в треньорския щаб и да покажем, че искаме всички да работят спокойно за доброто представяне на тима. Искаме да гледаме в перспектива\", добави той.", "date": "2018.11.12", "title": "\"Берое\" си е поставил за основна цел да играе в евротурнирите"}
{"url": "https://www.dnevnik.bg/sviat/2018/11/12/3344672_zashto_sasht_ogranichiha_podkrepata_za_sauditska/", "text": "Саудитска Арабия и САЩ се споразумяха да прекратят американското зареждане с гориво във въздуха на самолетите на оглавяваната от Саудитска Арабия коалиция срещу бунтовниците хуси в Йемен, слагайки край на един спорен аспект от американската подкрепа за войната, тласнала Йемен на ръба на глада. Решението, обявено от коалицията през уикенда и потвърдено от Вашингтон, бе взето в момент, когато Рияд, вече следен под лупа заради цивилните жертви от въздушните удари в Йемен, е изправен пред глобално възмущение и потенциални санкции заради убийството на журналиста Джамал Хашокжи. В края на миналия месец САЩ и Великобритания призоваха за спиране на огъня в Йемен в подкрепа на усилията с посредничеството на ООН за прекратяване на продължаващия вече близо четири години военен конфликт, който отне живота на над 10 000 души и предизвика най-спешната хуманитарна криза в света. \"Неотдавна кралството и коалицията увеличиха капацитета си независимо да извършват зареждане по време на полет в подкрепа на операциите си в Йемен. В резултат след консултации със САЩ коалицията поиска прекратяване на подкрепата за операциите й в Йемен\", съобщи коалицията в изявление. Саудитска Арабия разполага с 23 самолета цистерни, сред които шест машини \"Еърбъс\" 330 Ем Ар Ти Ти, използвани за Йемен, докато Обединените арабски емирства имат шест \"Еърбъс\"-а, съобщи в събота саудитският канал \"Ал Арабия ал Хадас\". Рияд разполага и с девет самолета Кей Си-130 \"Херкулес\", допълни медията. Министърът на отбраната на САЩ Джеймс Матис заяви, че решението е консултирано с американското правителство и че Вашингтон го подкрепя, но същевременно допълни, че страната му продължава да работи с коалицията за ограничаване на цивилните жертви и разширяване на хуманитарните усилия. Подобно координирано решение на Вашингтон и Рияд би могло да е опит за изпреварването на евентуални действия в Конгреса на САЩ тази седмица срещу операциите за зареждане, каквито заплахи се чуха от конгресмени. Спирането на зареждането във въздуха обаче едва ли ще има практически ефект върху конфликта, смятан за \"война с посредници\" между Саудитска Арабия и Иран. Само една пета от самолетите на коалицията се нуждаят от американско зареждане по време на полет, заявиха американски източници. Битката за Ходейда Сунитската коалиция начело със Саудитска Арабия и ОАЕ напоследък засили военните операции срещу съюзеното с Иран движение \"Хуси\", включително в главното пристанище Ходейда - единственият път за доставки, от които зависи животът на милиони йеменци. \"Продължаващата ескалация на атаките от страна на саудитско-емиратската коалиция потвърждава, че американските призиви за примирие са само празни приказки\", заяви в статия във \"Вашингтон пост\" Мохамед Али ал Хуси, лидер на Върховния революционен комитет на групировката. Според него призивът за прекратяване на огъня е опит \"за спасяване на имиджа след унижението\", причинено от убийството на коментатора на \"Вашингтон пост\" Джамал Хашокжи, критик на саудитската политика, което обтегна отношенията на Рияд със Запада. Лидерът на подкрепяната от Иран ливанска групировка \"Хизбула\", обвинявана от Саудитска Арабия, че подкрепя хусите, заяви, че призивите от САЩ, Европа и ООН за спиране на огъня \"звучат добре\", но биха могли и да са трик, целящ да се печели време. \"Обръщам се към нашите братя там: бъдете търпеливи и непоколебими. По-близо сте до победата от когато и да било\", каза в реч по телевизията шейх Хасан Насралла. Върховният комисар на ООН за правата на човека Мишел Бачелет призова за незабавно прекратяване на военната ескалация в Йемен. \"Предвожданата от Саудитска Арабия коалиция, силите, подкрепящи (президента Абд Рабу Мансур) Хади, силите хуси и онези, които доставят оръжие или оказват друг вид подкрепа на страните в конфликта - всички те имат властта или влиянието да спрат гладуването и избиването на цивилни, да дадат някакво облекчение на страданията на йеменския народ\", заяви в декларация Бачелет в събота. Тя добави, има опасения и за над 900 задържани в централния затвор в Ходейда и в шест центъра за предварителен арест, след като съоръжението беше улучено от два минометни снаряда, при което пострадаха петима души и бе прекъснато водоснабдяването и електрозахранването. Ходейда стана ключово бойно поле във войната, в която коалицията се намеси през 2015 г., за да върне на власт международно признатото правителство, свалено от хусите. Органите на ООН предупреждават, че евентуална пълномащабна офанзива срещу пристанището на Червено море, през което се доставят 80 процента от внасяните храни и хуманитарна помощ за Йемен, може да предизвика масов глад в бедната страна. Миналата седмица Световната програма по прехраната заяви, че планира да удвои хранителната помощ за Йемен с цел да обхване до 14 млн. души и \"така да бъде избегнат масов глад\". Въздушните удари на коалицията, която разчита на оръжие и разузнавателни данни от Запада, често са удряли училища, болници и пазари, причинявайки смъртта на хиляди цивилни йеменци. Специалният пратеник на ООН Мартин Грифитс се надява до края на годината да събере воюващите страни в Йемен на мирни преговори. В изявлението си коалицията изрази надежда, че усилията й ще доведат до договорено споразумение, включително за прекратяване на ракетните нападения на хусите срещу саудитски градове и кораби в пристанище Ходейда. По думите на Матис всички страни подкрепят усилията на Грифитс. \"САЩ и коалицията планират да си сътрудничат за изграждането на легитимни йеменски сили, които да защитават йеменския народ, да пазят границите на страната и да допринасят за борбата срещу \"Ал Каида\" и \"Ислямска държава\" в Йемен и региона\", добави Матис. Последният кръг от преговори, който трябваше да се състои през септември, се провали, след като хусите не се явиха, като се оправдаха, че отпътуването на делегацията им било осуетено. Йеменското правителство обвини групировката, че се опитва да саботира преговорите. /БТА", "date": "2018.11.12", "title": "Защо САЩ ограничиха подкрепата за Саудитска Арабия в Йемен"}
{"url": "https://www.dnevnik.bg/skorost/2018/11/12/3344712_putnite_upravlenie_ot_utre_triabva_da_sa_v_gotovnost/", "text": "Със заповед на председателя на управителния съвет на Агенция \"Пътна инфраструктура\" инж. Светослав Глосов от утре се въвежда зимното поддържане на републиканската пътна мрежа, съобщиха от пресцентъра на агенцията. В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т.н. По опорните пунктове са осигурени необходимите количества сол, пясък, луга и химически вещества, се казва в съобщението. На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри. АПИ призовава шофьорите, ако досега не са сменили летните гуми на автомобилите си със зимни, да го направят, тъй като в края на седмицата се очаква застудяване и по високопланинските райони е възможно дъждове да преминат в сняг. Официално гумите, подходящи за зимни условия, са задължителни от четвъртък. Законът изисква от 15 ноември гумите да са зимни или с дълбочина на протектора минимум 4 мм.", "date": "2018.11.12", "title": "Пътните управления от утре трябва да са в готовност за зимно поддържане"}
{"url": "https://www.dnevnik.bg/bulgaria/2018/11/12/3344694_po_50_stotinki_na_chas_za_noshten_trud_shte_poluchavat/", "text": "Полицаите да получават допълнително възнаграждение от 50 ст. за всеки отработен час от 22 ч. до 6 ч. Това предвижда проект на заповед на вътрешния министър Младен Маринов, публикуван за обществено обсъждане. Освен това в него е предвидено, че за работа на официални празници ще се плаща допълнително удвоеният размер на основното месечно възнаграждение. Докато са на разположение, държавните служители в МВР пък ще получават допълнително по 35 ст. на час. От години полицаите искат нощният им труд да бъде по-високо заплатен. Последната заповед на бившия вътрешен министър Валентин Радев предвиждаше 25 ст. на час. С новата заповед на Маринов се регламентира и колко в повече ще получават хората в системата с научна степен. Тези със степен \"доктор\" ще вземат по 60 лв. допълнително, а докторите на науките по 90 лв. Министър Маринов урежда и колко ще е допълнителното възнаграждение за изпълнение на специфични служебни дейности. То е процент от половината от т.нар. база за определяне размера на основното месечно възнаграждение за най-ниската длъжност в системата. Тази година базата е 380 лв. Предложението на Министерството на финансите е и догодина да остане същата. Така основата за изчисляване на допълнителното възнаграждение за специфични служебни дейности ще е 190 лв. В заповедта се предлага то да е най-високо за разследващите полицаи в Столичната дирекция на вътрешните работи - до 230 на сто, т.е. да получават до 437 лв. отгоре над заплатата си. По 380 лв. над основаната си заплата ще получават служителите в Специализирания отряд за борба с тероризма. Добавката за агентурно-оперативна или издирвателна дейност ще зависи от това къде е извършена. Така полицаите в София ще получават до 171 лв., колегите им в Пловдив, Варна и Бургас до 133 лв., а всички останали до 95 лв.", "date": "2018.11.12", "title": "По 50 стотинки на час за нощен труд ще получават полицаите"}
{"url": "https://www.dnevnik.bg/sport/2018/11/12/3344686_rukovodstvoto_na_monako_zastava_zad_anri_vupreki/", "text": "Вицепрезидентът на \"Монако\" Вадим Василиев изрази подкрепата си към треньора на тима Тиери Анри. Руският бизнесмен заяви, че на Анри се разчита в дългосрочен план и назначаването му няма за цел \"да гаси пожари\". Бившият френски футболист пое \"Монако\" в средата на октомври и започна треньорската си кариера с две равенства и четири загуби в първите си шест мача. В тях тимът вкара четири гола и получи 14. Според Василиев многого контузени играчи са една от причините за незадоволителните резултати. \"Тиери Анри дойде за дълго време. Никога преди не сме имали толкова много контузени играчи. Липсва ни увереност и късмет\", каза вицепрезидентът на тима пред \"Канал +\". Към момента контузените играчи на \"Монако\" са десет. Анри не може да разчита на важни фигури като вратаря Даниел Субашич, защитника Камил Глик и атакуващите играчи Александър Головин, Рони Лопес, Адама Траоре и Стеван Йоветич. \"Монако\" се намира в трудна ситуация, като има едва една победа от началото на сезона. Френският отбор, който заема предпоследното 19-о място в първенството, е в серия от 16 мача без успех във всички турнири.", "date": "2018.11.12", "title": "Ръководството на \"Монако\" застава зад Анри въпреки лошата серия"}
{"url": "https://www.dnevnik.bg/bulgaria/2018/11/12/3344721_zam-ministur_na_pravosudieto_shte_sudi_universiteta/", "text": "Зам.-министърът на правосъдието Николай Проданов обяви пред Би Ти Ви, че ще съди Великотърновския университет (ВТУ), след като беше  дисциплинарно уволнен като преподавател миналата седмица . Той уточни, че ще заведе няколко иска. В съобщение на ВТУ беше обявено, че Проданов е уволнен, защото не си изпълнявал задълженията във висшето училище. В него се намекваше, че зам.-министърът е замесен в история за разпространена чрез медийни публикации информация за незаконни свидетелства за учителска правоспособност на 170 италиански граждани, издадени от учебното заведение. Веднага след като се разбра за уволнението му, Проданов уточни, че ще обжалва решението. По думите му между освобождаването му като преподавател и историята с дипломите няма нищо общо, тъй като по това време не е заемал никакви ръководни постове в университета. Той каза още, че и в заповедта му за уволнение не присъства нито един мотив, свързан с въпросните дипломи на италианците. \"Обвинен съм, че в края на април тази година не съм изпълнил едни задължения по взимане на часове. След 6 месеца се констатира, че трябва да бъда санкциониран. От съобщението на ВТУ се правят едни внушения, че зад заключенията на прокуратурата, която разследва случая с дипломите, стоя аз\", заяви Проданов.", "date": "2018.11.12", "title": "Зам.-министър на правосъдието ще съди университета, който го уволни"}
{"url": "https://www.dnevnik.bg/bulgaria/2018/11/12/3344704_da_ne_se_chete_nishto_ot_obvinitelniia_akt_v_sudebnata/", "text": "За да се пести време, при старта на делата в съдебната зала да не се чете дори заключителната част на обвинителния акт. Такова изменение в Наказателно-процесуалния кодекс (НПК) е внесъл председателят на правната комисия Данаил Кирилов между първото и второто четене на проекта за промени в Наказателния кодекс (НК), който е обединен от проекта на правителството и на група депутати, съобщава сайтът  news.lex.bg . Завишени са наказанията за кражба на автомобил, както и за производството на акцизни стоки, и се въвежда оспорваната от мнозина юристи възможност да не бъде уведомяван близък на задържания под стража за ареста му до 48 часа от задържането. Двата законопроекта (за изменения на НК) бяха обединени в един и ще бъдат обсъдени едновременно на второ четене от депутатите, като Кирилов внася свои предложения за промени в НПК. Това става само година след като беше променен НПК така, че да не се прочита в съдебната зала целият обвинителен акт, а само заключителната му част. Сега Кирилов предлага да не се чете и заключителната част, а процесът в съдебна фаза да започва с представяне на доклад, в който да са посочени основанията за образуването на съдебното производство и гражданските искове. Досега най-драстичен е примерът с обема на обвинителния акт по делото КТБ, което започна с четене на 5000 страници, а целят акт е 11 хиляди. Дори изчитането само на 5-те хиляди страници би отнело още година. Не е ясно обаче дали промяната ще се отнася само за предстоящи да влязат в съдебна фаза дела, или ще засегне и започнали вече процеси като делото КТБ.", "date": "2018.11.12", "title": "Да не се чете нищо от обвинителния акт в съдебната зала, предлага шефът на правната комисия"}
{"url": "https://www.dnevnik.bg/sport/2018/11/12/3344724_zverev_se_spravi_s_chilich_v_mach_s_mnogo_obrati_ot/", "text": "Александър Зверев започна с победа участието си във  финалите на АТП в Лондон . Германецът спечели трудно със 7:6 (5), 7:6 (1) срещу шестия в схемата Марин Чилич след 2.05 часа игра. Двамата тенисисти не бяха на висота, като в двубоя изобилстваха грешките. Мачът се запомни с честата смяна на предимството. По-късно ще се изиграе другият мач от групата. В 22 ч. водачът в световната ранглиста Новак Джокович излиза срещу осмия в схемата Джон Иснър. Двубоят започна с превъзходство на Чилич. Хърватинът пласираше ударите си с добра дълбочина, докато Зверев допускаше много непредизвикани грешки от форхенд. Поставеният под №3 беше неуверен в ударите си и бързо изостана с 0:3. Чилич можеше да пробие за втори път съперника си, но Зверев се измъкна от 0:30. При 5:3 Чилич сервираше за спечелване на сета, но играта му изненадващо се срина. 30-годишният хърватин не беше концентриран в най-важните моменти и сдаде гейма след двойна грешка. Впоследствие Чилич заигра агресивно и пое инициативата при 30:0 в подаването на Зверев. 21-годишният германец съумя да се върне след грешки на съперника, които доведоха до изравняване – 5:5. Първият сет влезе в тайбрек, а психологията вече беше на страната на Зверев, който поведе с 6:3. Германският тенисист обаче показа колебание и позволи преднината му да се стопи до една точка. Третият в схемата все пак успя затвори сета в своя полза след дълго разиграване. Втората част започна с размяна на сервис-геймове, като Чилич показа колебание при подаванията си. Хърватинът се събра в седмия гейм, когато проби съперника си. Чилич не успя да се възползва от предимството и на свой ред веднага загуби подаването си за 4:4. 30-годишният хърватин започна да се поддава на емоциите, което повлия на играта му. Двамата тенисисти играеха на приливи и отливи, като в края на сета Чилич спаси мачбол на свой сервис. В крайна сметка вторият сет влезе в тайбрек, където Зверев беше по-концентрираният от двамата и измъкна победата след 7:1.", "date": "2018.11.12", "title": "Зверев се справи с Чилич в мач с много обрати от финалите на АТП"}
{"url": "https://www.dnevnik.bg/sport/2018/11/12/3343962_federer_zapochna_finalite_v_london_sus_zagubi_ot/", "text": "Поставеният под №2 Роджър Федерер започна със загуба 16-ото си участие във финалите на АТП. Носителят на рекордните шест титли в турнира изигра неубедителен мач и отстъпи с 6:7 (4), 3:6 срещу японеца Кей Нишикори. Федерер допусна нетипично голям брой грешки, а форхендът му беше много далеч от познатото ниво. Нишикори също игра нервно и направи много грешки, но при него имаше по-малко спадове. Първият сет премина под доминацията на сервиращите тенисисти. Въпреки че Федерер вкара 60% от първите си сервиси, а Нишикори - едва 48%, нито един от двамата не успя да стигне до точка за пробив. Швейцарецът загуби само осем от разиграните 35 точки в своите шест подавания, а японецът - десет от 40. Така се стигна до тайбрек. Световният №9 спечели шест от първите седем точки и стигна до пет поредни сетбола. Той пропусна първите три, но се възползва от четвъртия. Грешките от ракетите на двамата продължиха с пълна сила и във втората част. Федерер проби още в първия гейм, но веднага след това се пропука при свой сервис и резултатът бързо беше изравнен. Последваха трудни минути за 37-годишния швейцарец, който в шестия гейм допусна втори пробив и изостана с 2:4. Нишикори затвърди предимството си за 5:2, а при следващото си подаване приключи двубоя след едва 87 минути игра. По-рано днес финалистът от \"Уимбълдън\" Кевин Андерсън победи финалиста от \"Ролан Гарос\" Доминик Тийм с  6:3, 7:6 (10) в първия мач от група \"Лейтън Хюит.  В понеделник са първите срещи от група \"Гуга Куертен\" - Александър Зверев срещу Марин Чилич от 16.00 ч. и Новак Джокович срещу Джон Иснър от 22.00 ч.", "date": "2018.11.12", "title": "Федерер започна финалите в Лондон със загуба от Нишикори"}
{"url": "https://www.dnevnik.bg/politika/2018/11/12/3343885_pravna_kultura_dialogichnost_chujdi_ezici_-_kakvo/", "text": "Авторитет, правна култура, познаване на институциите на Европейския съюз, висока нравственост, диалогичност, владеене на поне два чужди езика, един от които английски или френски, опит в политиката, магистърска степен - това са част от критериите, по които местните структури на БСП трябва да номинират кандидати за евродепутати. Изискванията бяха одобрени на закрит пленум на партията в неделя. При определянето на кандидати за евродепутати ще се спазват принципи като демократичност, както и ще се търси младежко представителство и равенство между половете. На изборите кандидатите за евродепутати на БСП ще търсят широка партийна и обществена подкрепа, но ще трябва да доказват, че са съпричастни към партийните цели и европейските ценности. Изборът на кандидати за евродепутати ще се проведе от 1 февруари до 15 март следващата година. Те ще бъдат предложени на Националния съвет на БСП за включване в листата, след като бъдат утвърдени на конференции на местните организации. Пред тях кандидатите трябва да представят автобиография и мотивационно писмо защо искат да бъдат представители на БСП в Европейския парламент. Окончателната листа ще бъде утвърдена от пленума, но се очаква да бъде предварително подредена от най-тясното ръководство на БСП - Изпълнителното бюро. Големият въпрос е дали президентът на Партията на европейските социалисти (ПЕС) Сергей Станишев ще остане водач на листата, какъвто бе на предишните избори. Според социалисти Корнелия Нинова е съветвана да заложи на непартиен кандидат за водач, като неофициално дори се коментират имената на бившия директор на ЮНЕСКО Ирина Бокова и на настоящия депутат от БСП Елена Йончева. Други пък смятат, че Станишев няма как да не остане начело на листата за евродепутати, тъй като според тях е сигурно, че през декември ще бъде преизбран за нов мандат като президент на ПЕС. При позициите за ратифицирането на Истанбулската конвенция се видя разнобой между Станишев и Нинова. Има предположения, че вътрешната опозиция може да предложи самата Корнелия Нинова да оглави листата като знак, че ще носи отговорност. На избираемо място в листата за евродепутати се очаква да бъде зам.-председателят на БСП Деница Златева. Позиции щели да загубят настоящите евродепутати Георги Пирински и Момчил Неков, смятат в партията. Социалисти обаче се шегуват, че ще има нов късметлия, избран като Неков с \"феномена 15/15\". На избираемо място може да е и настоящият евродепутат Петър Курумбашев. В листата може да бъдат и депутатите Антон Кутев, Петър Витанов и Тома Томов, твърдят техни колеги. Целта на партийното ръководство според депутати е БСП да има поне петима представители в бъдещия европейски парламент при сегашните четирима евродепутати, за да може да отбележи нов подем и да смята резултата за знак, че хората приемат партията като алтернатива на ГЕРБ.", "date": "2018.11.12", "title": "Правна култура, диалогичност, чужди езици - какво търси БСП в кандидатите за евродепутати"}
{"url": "https://www.dnevnik.bg/sviat/2018/11/12/3343988_jertvite_na_pojarite_v_kaliforniia_stanaha_31_a_nad/", "text": "Броят на жертвите на горските пожари в американския щат Калифорния достигна 31, а 228 души са в неизвестност, предаде \"Асошиейтед прес\", като се позова на властите, цитирана от БТА. Спасителните екипи засилиха издирвателните дейности в град Парадайс, който беше до голяма степен изпепелен. Над 8 хил. огнеборци се опитват да изгасят три големи пожара на площ почти 1040 квадратни километра в Северна и Южна Калифорния. Най-сериозните пожари бушуват в Северна Калифорния, където броят на жертвите нарасна на 29. В Южна Калифорния огънят е отнел живота на 2 души, а сред хората, принудени да напуснат домовете си, бяха знаменитости като Лейди Гага, Ким Кардашиян Уест и Мартин Шийн. Актьорът Джерард Бътлър заяви в Инстаграм, че домът му в Малибу е полуразрушен, а представител на риалити звездата Камил Грамър Майър каза, че къщата й в Малибу е разрушена. В Северна Калифорния са унищожени над 6700 сгради, а в Южна Калифорния - около 180. На близо 300 хил. жители в щата е било наредено да се евакуират. Пожарникарски синдикати заявиха, че най-малко 39 огнеборци са загубили домовете си, докато са се опитвали да спасят хиляди други от най-смъртоносните пожари в Калифорния", "date": "2018.11.12", "title": "Жертвите на пожарите в Калифорния станаха 31, а над 200 са в неизвестност"}
{"url": "https://www.dnevnik.bg/bulgaria/2018/11/12/3336684_koi_sa_novite_konstitucionni_sudii/", "text": "Тогавашният омбудсман - Константин Пенчев, коментира проведената процедура по избор с това, че няма никакви съмнения в прозрачността на избора на Панов. \"Тези, които застанаха зад Панова, не са съдиите на България и общественото мнение в България. В съдебната система има много вътрешни зависимости. Това не са гнили ябълки, а тумори\", подчерта Пенчев. По думите му Съюзът на съдиите се е превърнал в кадрови център на ВСС и Павлина Панова е била тяхна кандидатура. Сега двамата ще бъдат колеги в Конституционния съд.  Панова беше част от 3-членен състав на ВКС, който окончателно оправда бившия министър на отбраната Николай Ненчев по делото за армейските униформи. Като зам.-председател на ВКС тя често участваше в заседания на парламентарната комисия по правни въпроси при приемане на законови промени. Често опонираше на председателя на комисия Данаил Кирилов (ГЕРБ), както и на някои законодателни предложения. Панова се обяви против промените в Закона за съдебната власт, които предвидиха да се дават повече пари на спецправосъдието. По думите на Панова това ги превръща в специални структури, т.е. извънредни, което е забранено в конституцията. Тя беше против и преместването на делата за корупцията по високите етажи на властта в спецструктурите. Аргументите ѝ бяха, че Специализираният наказателен съд е наскоро създаден, а работещите в него съдии идват от най-ниска инстанция и от прокуратурата, като тепърва започват да разглеждат дела срещу организираната престъпност. През годините Панова се е обявявала против идеи на прокуратурата и на главния прокурор в частност. Тя поиска  държавното обвинение  да обоснове свое искане от 2015 г. - в определени случаи кореспонденцията да  бъде изземвана без разрешение от съда. Макар да не е известно да последва обосновка, идеята на прокуратурата беше записана в Наказателно-процесуалния кодекс. Кандидатурата ѝ беше предложена от председателя на ВАС Георги Чолаков и беше подкрепена с мнозинство от Пленума на съдиите на ВАС. Подкрепа изрази и неправителствената организация \"Юристи срещу корупцията\". През годините е била лектор в професионални обучения, организирани от Националния институт на правосъдието. Джелепова беше част от  съдебния състав, който отказа на наследниците на Камен Ситнилски  да встъпят в делото срещу неговото уволнение след смъртта му. (Ситнилски беше освободен като член на ВСС от предишния състав през 2014 година, като това се случи без необходимите по конституция гласове.) Джелепова е част от състава, който остави в сила повторното наказание на съдия Мирослава Тодорова - бивш председател на най-голямата магистратска организация - Съюза на съдиите, \"намаляване на заплатата\", след отмяната на нейното уволнение от съда. Част е и от петчленен състав, който отменя решението на долната инстанция и решението на тогавашния екоминистър Нона Караджова, според което екооценка по едно от делата, свързано с инвестиционно намерение на \"Юлен\" АД в Националния парк в \"Пирин\", не е задължителна.  Решението им е окончателно, но бива отменено по реда на отмяна на влезли в сила решения. Красимир Влахов е определян от колегите си като изключителен професионалист  Красимир Влахов е 46-годишен, от поколението магистрати, които навлизат в съда във времето на т.нар. демократичен преход. Завършил е право в Софийския университет \"Св. Климент Охридски\", има вече 22 години стаж и като съдия е доказал своята отлична подготвеност и компетентност в гражданското право и процес, казват колегите му. Преподавал е и е автор на десетки статии и помагала по гражданско и вещно право. Заемал е ръководни длъжности като заместник-председател и председател на Софийския районен съд, а през 2012 г., докато бе съдия в Софийски градски съд, бе предложен от председателя на ВКС Лазар Груев за заместник-председател на върховната инстанция и ръководител на Гражданската колегия и Висшият съдебен съвет гласува предложението. Именно с този избор бе свързан първият публичен шум около името на съдията заради прякото изкачване във ВКС. Но изборът му бе защитен от самия председател на ВКС проф. Груев с доказаните професионални качества на Влахов. Повече за него четете  тук . Кои дела ще поемат новите конституционни съдии От т.нар. стари дела, които вече са били обсъдени от КС, за решаване в новия му състав ще остане само  делото за чл. 230 от Закона за съдебната власт . Според която норма временно се отстраняват от длъжност магистрати, които са обвинени в престъпление, без значение какво е то. Вече е ясно и кои ще са първите дела, които ще получат новите попълнения в КС. По правило те се разпределят по старшинството на съдиите, информира news.lex.bg. Надежда Джелепова би трябвало да поеме делото срещу  промените в Закона за банковата несъстоятелност  (ЗБН), чиито вносители са депутатите от ДПС Делян Пеевски, Йордан Цонев и Хамид Хамид и с които със задна дата бяха обявени за недействителни прехващанията след поставянето на КТБ под специален надзор. В момента делото е на доклад на проф. Цанка Цанкова, чийто мандат приключва на 12 ноември. Зам.-председателят на ВКС Павлина Панова ще получи делото за промените в Административнопроцесуалния кодекс. Няколко от последните изменения в АПК бяха атакувани в КС от президента Румен Радев, депутати от БСП и омбудсмана Мая Манолова. При образуването на  делото  за докладчик по него беше определена Стефка Стоева, но нейният мандат изтича на 12 ноември. Другите двама нови в КС - проф. Атанас Семов и върховният съдия Красимир Влахов, ще получат на доклад следващите дела, които бъдат образувани в съда.", "date": "2018.11.12", "title": "Кои са новите конституционни съдии"}
{"url": "https://www.dnevnik.bg/biznes/2018/11/12/3342990_kak_stolichnata_obshtina_i_bnr_razbraha_che_radioto_ot/", "text": "През януари догодина Българското национално радио (БНР) за първи път от 1997 г. ще плати такса смет на Столичната община. Причината през последните 20 г. това да не е правено е, че от влизането в сила на Закона за местните данъци и такси през 1997 г. досега ръководството на радиото не е изпълнило задължението си да декларира сградата на бул. \"Драган Цанков\" в общината. Администрацията пък не е установила това, защото общинската информационна система няма връзка с Имотния регистър. Това се разбира от отговори на БНР и Столичната община до \"Дневник\". Поводът бе  погасителен план, гласуван от общинския съвет в четвъртък , по който радиото да плати дължимите близо 1.9 млн. лева по такса смет за периода от 2013 до 2018 г. - колкото е давността за неплатени данъци и такси. БНР стопанисва сградата си на бул. \"Драган Цанков\" и \"гаражно-складово стопанство\" на бул. \"Цариградско шосе\". Имотите са публична държавна собственост като в този случай таксата се дължи от стопанина, а от данък сгради обществената медиа е освободена. Задължение на всеки собственик е да си декларира собствеността в определен срок, каза зам.-кметът по финансите Дончо Барбалов. \"Ръководството на БНР няма информация поради каква причина това задължение не е изпълнявано през годините\", отговориха от радиото. Настоящият генерален директор на радиото Александър Велев е заемал поста и от 1998 г. (година след влизането в сила на закона за местните данъци) до 2001 г. Всяка година общината прави ревизии на задълженията на държавни и общински институции и учреждения в града. При тези проверки тя разбира дали даден собственик е декларирал своя имот и какви са задълженията му за местни данъци и такси, се казва в отговора на общината до \"Дневник\". Така за 5 години е установено, че всички  университети в столицата , Националният дворец на културата, Министерството на правосъдието и областната управа на София не са декларирали стопанисваните от тях сгради и не са плащали такса смет, каза пред \"Дневник\" зам.-кметът по финансите Дончо Барбалов. Задълженията винаги са за милиони, като от администрацията общината изпраща до длъжниците покана да изплатят парите. Най-често те оспорват и започваме съдебно дело, поясни Барбалов. В по-редки случаи институциите постигат споразумение за разсрочено плащане. Според Дончо Барбалов за всички общини в държавата ще е полезно, ако има автоматична електронна връзка между регистрите и Имотния регистър. \"Водим разговори в тази посока и надявам се от догодина тази връзка да бъде направена\", каза зам.-кметът по финансите. Той посочи, че свързването на общинската система с тази на КАТ е изключително полезна, защото без платен данък превозните средства не могат да преминат годишен технически преглед. В случая с БНР обаче не проверка довежда администрацията до информацията, че радиото не е декларирало в общината държавните имоти, а имотният пазар. В края на 2017 г. избран от ръководството независим оценител променя пазарната стойност на управляваните от радиото имоти. Така през март 2018 г. БНР изпълнява законовото си задължение и декларира промяната пред общината. Тя пък установява, че това не е правено досега. Сега радиото ще трябва да плати такса за 5 години назад. ", "date": "2018.11.12", "title": "Как Столичната община и БНР разбраха, че радиото от 20 години не плаща такса смет"}
{"url": "https://www.dnevnik.bg/biznes/2018/11/12/3343993_za_povecheto_lokomotivi_v_bdj_e_nujen_remont_za_da_se/", "text": "Повечето локомотиви, с които разполага дружеството \"Пътнически превози\" в БДЖ, се нуждаят от ремонт, за да се гарантира безопасността при пътуване. Това се разбра от думите на транспортния министър Росен Желязков пред \"Нова телевизия\". По думите му от 154 локомотива в движение 128 са с пробег на лимита си, което означава, че се нуждаят от ремонт, за да се гарантира безопасността. Желязков обаче обяви, че нямало да допусне компромиси със сигурността. Не бе попитан и не каза как ще стане това при техническите проблеми в компанията. Тъкмо вътрешен одит, свързан с ремонта на подвижния състав в БДЖ, стана повод миналата седмица  ръководството на холдинга да подаде оставка . Министърът разказа, че служител на компанията пратил одита на ДАНС предварително, вместо това да направи ръководител на компанията. Сега Желязков е назначил одит от Министерството на транспорта в \"Пътнически превози\", който се очаква да приключи до края на месеца. Не се разбра какви мерки ще се вземат за подобряване на ситуацията в БДЖ, но призна, че има \"невъзможност да се изпълнява графикът\", няма система за планиране, забавени са ремонти. \"Оптимизацията е неминуема\", обяви министърът, без да влиза в детайли. В края на седмицата Европейската комисия задейства няколко наказателни процедури срещу България, като една от тях е свързана тъкмо  с безопасността при железопътните превози . Посочва се, че България не прилага напълно директивата, изискваща от държавите членки да създадат разследващ орган, който да е независим. В отговор министърът посочи, че има такова звено, но то е в рамките на транспортното министерство. ", "date": "2018.11.12", "title": "За повечето локомотиви в БДЖ е нужен ремонт, за да се гарантира безопасно пътуване"}
{"url": "https://www.dnevnik.bg/sport/2018/11/12/3343997_mourinyo_vidia_izrastvane_v_junaited_vupreki_zagubata/", "text": "Мениджърът на \"Манчестър юнайтед\" Жозе Моуриньо смята, че отборът му показва израстване. Думите му дойдоха въпреки  загубата с 1:3 от \"Манчестър сити\" в дербито . След поражението \"Юнайтед\" остава осми с 20 точки и вече е на 12 от водача \"Сити\". \"Няма да бъдем засегнати от тази загуба. Само съжалявам, че следващият ни мач не е скоро и трябва да чакаме 13 дни до него\", каза Моуриньо. \"Ние подобряваме работата си, заедно сме и заедно ще останем до края\", добави португалският специалист. \"Манчестър юнайтед\" вече е допуснал 21 гола в 12 мача в първенството, което се случва за пръв път от 1966 г. Воденият от Моуриньо отбор е и единственият в челото на Висшата лига с отрицателна голова разлика. Специалния обаче отклони темата, като заяви, че точно след този мач не е правилният момент да се обсъжда тя. И поздрави Виктор Линдельоф и Крис Смолинг за представянето им.", "date": "2018.11.12", "title": "Моуриньо видя израстване в \"Юнайтед\" въпреки загубата в дербито"}
{"url": "https://www.dnevnik.bg/bulgaria/2018/11/12/3344001_kratki_novini_zapochva_proverka_v_agenciiata_po/", "text": "БНБ отпуска 3 стипендии  За период от 9 месеца БНБ отпуска две стипендии по 600 лв. месечно за студенти редовно обучение, обучаващи се за придобиване на образователно-квалификационна степен \"магистър\" и една от 800 лв. обучаващи се за придобиване на образователна и научна степен \"доктор\", съобщи институцията. Документите на кандидатите се подават в срок до 10 декември 2018 г. Подробна информация може да се види  тук . Германската полиция благодари на българските разследващи за съвместна работа  Дирекцията на полицията във Франкфурт на Майн изказа благодарност в писмо до зам.-главния прокурор и доскорошен шеф на спецобвинението Иван Гешев за отличната работа на български разследващ екип, участвал в съвместното разкриване на организирана престъпна група за изготвяне и разпространение на неистински документи. През юни 2018 г. български екип участва в съвместното разследване по линия на международната правна помощ и издадена Европейска заповед за разследване. Българските колеги \"се отзоваха образцово и в пълен обхват на молбата ни за правна помощ, както и повече от бързо осъществиха молбата за обширни действия по разследването\", се казва в писмото. \"Ще се радваме да работим с вас и вбъдеще\", уверяват от германската полиция. Започва проверка в Агенцията по вписванията Инспекторатът към правосъдното министерство започва проверка в Агенцията по вписванията във връзка с  раздадените там бонуси . Докладът ще е готов в края на следващата или по-следващата седмица, съобщи БНТ.", "date": "2018.11.12", "title": "Кратки новини: БНБ отпуска стипендии за студенти"}
{"url": "https://www.dnevnik.bg/bulgaria/2018/11/12/3344003_proverki_za_kachestvoto_na_gorivata_ne_pokazali_golemi/", "text": "Направените напоследък проверки за качеството на горивата и дали продаденото количество съответства на фактическото не показват големи отклонения. Това съобщи в ефира на БНТ Кирил Войнов, изпълняващ длъжността директор на Държавната агенция за метрологичен и технически надзор. Той посочи, че изненадващи проверки са направени на бензиностанции в Сливен, Ямбол, Плевен, Ловеч, Габрово, Велико Търново, Стара Загора и Хасково. Увери, че само той е знаел за мястото на проверките, за да има гаранция за резултатите от тях. Установените нарушения били в рамките на допустимото, като при взетите проби от бензин и дизел само в 9% от случаите имало отклонения, но уточни, че лабораторните анализи продължават. Основното нарушение е, че в горивата не се влагат биодобавките. От началото на годината след проверки са наложени малко над 1 млн. лв. санкции на бензиностанции и е установено, че малко над 1 млн. л гориво са некачествени и е предписано да се върнат за преработка. При това обаче било установено, че заради законодателен пропуск никоя институция няма задължение да контролира дали това наистина се случва. Войнов посочи, че е разговарял с депутата Емил Димитров да се попълни тази празнота в законодателството. Той е председател на парламентарната Комисия за наблюдение на приходните агенции и борба със сивата икономика.", "date": "2018.11.12", "title": "Проверки за качеството на горивата не показали големи отклонения"}
{"url": "https://www.dnevnik.bg/sport/2018/11/12/3344057_fotogaleriia_futbolniiat_praznik_okolo_superklasiko/", "text": "Бока хуниорс\" и \"Ривър плейт\" изиграха първия мач от финала в Копа Либертадорес. Двубоят на \"Бомбонера\"  .", "date": "2018.11.12", "title": "Фотогалерия: Футболният празник около \"суперкласико\" между \"Бока\" и \"Ривър\""}
{"url": "https://www.dnevnik.bg/citat_na_deniia/2018/11/12/3344147_citat_na_denia_ne_sme_v_revoljucionna_situaciia_po/", "text": "Там (в разбирането на Владимир Илич от 1915 г. за това какво е революционна ситуация, по думите на Росен Желязков - бел. ред) има три обективни и една субективна предпоставка. Управляващите да не могат, управляваните да не искат. Значи ние не сме в такава ситуация. Ситуацията за активност на улицата - да, има обективна, но няма субективна такава - да има смела работническа или каквато и да е партия, която да поеме управлението.\" Така министърът на транспорта Росен Желязков коментира в ефира на \"Нова телевизия\" различните протести в страната. Според него се търси ескалация с наближаването на зимата, когато сметките за енергия се увеличават. \"Няма обективни предпоставки за криза, доколкото причините за протестите са разнородни. Някои от тях са адресирани – като протеста на майките с искане на оставката на вицепремиера Валери Симеонов. Други не са адресирани - като тези за цените на горивата, защото тук е ясно, че правителството няма отношение за процеси, които се случват извън страната. Това е създаване на предпоставеност за усещане за кризисна ситуация, която може би търси ескалация на напрежението, особено зимата, когато се очаква сметките да скочат\", обясни министърът. \"Нито има правителствена криза, нито има парламентарна, така 50-60% от населението не гласуват, защото не вярват в нито една власт. В такъв случай недоволството е повече от доволството. Но аз като човек от правителството не мога да не оценя, че правителството изпълнява програмата си. Когато правителството изпълнява програмата си, тогава недоволството е по принцип, то не е адресирано към неизпълнение на ангажиментите\", обясни министърът на транспорта. Според него предпоставки за криза няма.", "date": "2018.11.12", "title": "Цитат на деня: Не сме в революционна ситуация по разбирането на Владимир Илич"}
{"url": "https://www.dnevnik.bg/ot_vas/novini_ot_vas/2018/11/12/3344067_da_pogovorim_za_albaniia/", "text": "Площта на Албания е само 29 176 km². Населението е 2 876 591 души (пребр. 2017).", "date": "2018.11.12", "title": "Да поговорим за Албания"}
{"url": "https://www.dnevnik.bg/bulgaria/2018/11/12/3344138_panov_napomni_na_komisiiata_za_konfiskaciia_che_ne/", "text": "Председателят на Върховния касационен съд (ВКС) Лозан Панов няма да се отзове днес на поканата на Комисията за противодействие на корупцията и отнемане на незаконно придобитото имущество (КПКОНПИ) за даване на обяснения. Поканата да се яви за даване на обяснения в качеството му на председател на ВКС грубо нарушава конституционния принцип на разделение на властите, напомня ръководителят на върховната съдебна инстанция в писмо до председателя на антикорупционната комисия Пламен Георгиев. На 7 ноември 2018 г., в отсъствието поради командировка на Панов, на съдия Павлина Панова - все още заместник на председателя на ВКС (тя бе избрана за конституционен съдия и ще положи клетва утре - 13 ноември), е било връчено писмо от трима служители на Комисията за противодействие на корупцията и за отнемане на незаконно придобитото имущество (КПКОНПИ), адресирано до Лозан Панов в качеството му на председател на ВКС. В писмото е посочено, че е необходимо той да се яви на 12 ноември 2018 г. в 10.00 ч. в сградата на Дирекция \"ПК\" – КПКОНПИ на основание чл. 41, ал. 1 от Правилника за устройството и дейността на КПКОНПИ във връзка с чл. 104, ал. 1, т. 5 от ЗПКОНПИ. Устно на съдия Панова изрично е обяснено, че писмото е адресирано до съдия Лозан Панов в качеството му на председател на Върховния касационен съд. Лозан Панов уточнява в писмото си до председателя на КПКОНПИ, че цитираните разпоредби от Правилника и Закона за КПКОНПИ регламентират \"призоваването и вземането на обяснения от граждани\". И не предвиждат хипотеза за призоваване на председател на съдебна институция. С оглед на това е недопустимо един председател на съд да бъде призоваван по този ред от държавен орган, чиито актове подлежат на съдебен контрол. Подобен подход грубо нарушава конституционния принцип на разделение на властите и същността на правовата държава, пише Панов. И заключава, че няма правно основание да се яви в КПКОНПИ в посочения от комисията ред. Писмото от КПКОНПИ е било връчено на 7 ноември във ВКС от трима агенти на антикорупционната комисия без уточняване по каква преписка и за какво е необходимо да бъде разпитан Панов. Неотдавна Националната агенция за приходите /НАП/ предприе данъчна проверка на Панов и изпрати ревизионния си акт на КПКОНПИ. Предполага се, че комисията на Пламен Георгиев се е задействала именно във връзка с тенденциозната  данъчна проверка  извършена от НАП. В такъв случай обаче Лозан Панов може да бъде призован като гражданин, не и като председател на ВКС.", "date": "2018.11.12", "title": "Лозан Панов напомни на Комисията за конфискация, че не може да го призовава като съдебен шеф"}
{"url": "https://www.dnevnik.bg/sviat/2018/11/12/3344204_alibaba_registrira_rekordni_prodajbi_v_denia_na/", "text": "В Деня на самотните сърца гигантът в онлайн търговията \"Алибаба\" (Alibaba) е продал стоки за 213.5 млрд. юана (30.8 млрд. долара), подобрявайки рекорда си от миналата година, предадоха световните агенции. Според информация на телевизионния канал Си Ен Би Си през 2017 година стойността на продадените от \"Алибаба\" стоки е била 168.2 милиарда юана (24.2 милиарда долара). Си Ен Би Си отбелязва, че още през първите 85 секунди на 11 ноември са били продадени стоки за 1 милиард долара. По данни на \"Блумбърг\" миналогодишният рекорд на китайския гигант в онлайн търговията е бил подобрен за 16 часа. Най-популярни сред продадените стоки са били продуктите на \"Сяоми\" (Xiaomi), \"Епъл\" (Apple) и \"Дайсон\" (Dyson). Денят на тоталната разпродажба, известен в Китай като  Деня на самотните сърца  или Световен ден на пазаруването, се провежда всяка година от 2009 г. на 11 ноември в платформите на \" Алибаба \". През този ден за 24 часа цените на всички стоки, които се продават в онлайн сайтовете на компанията, са значително намалени. Със смартфони в ръка десетки милиони китайци очакват началото на събитието в 12:00 часа на 11 ноември, за да се хвърлят на разпродажбите, информира \"Франс прес\". \"Алибаба\" и другите китайски компании за онлайн търговия са придобили навика от 2009 година да оповестяват на всеки 11 ноември  атрактивни отстъпки  в Деня на самотните сърца, наречен така заради повтарянето на цифрата 1 (11/11). Това трескаво пазаруване надминава стойността на продадените стоки през  \"Черния петък\" , петъка след Деня на благодарността в края на ноември в САЩ, и дава началото на покупките за Коледа. Денят на самотните сърца, които се смята, че имат голям търговски потенциал, е и най-голямото търговско събитие в света. Тъй като китайската икономика показва сигнали на задъхване заради американските търговски санкции, увеличението на оборота е по-малко през тази година спрямо миналата - то е достигнало 27% спрямо 39 процента през 2017 г. /БТА", "date": "2018.11.12", "title": "\"Алибаба\" регистрира рекордни продажби в Деня на самотните сърца"}
{"url": "https://www.dnevnik.bg/istorii_na_denia/2018/11/09/3339913_mama_tatko_i_az_edno_semeistvo_murzelivi_i_otdadeni/", "text": "Ако има по-точен термин за безделническата нагласа на италианците към живота от популярния Dolce far niente, това е Intalliamento. Писателят Бепе Севернини го описва като \"очарователно неаполско помайване\", или онзи момент между порция паста и сладолед, в който небрежно разсъждаваш какво да правиш после. И изяждаш още един сладолед. Като такива пътешественици се описват Мария и Андрей Андрееви – бавни, мързеливи, угаждащи си. А за 4-годишната им дъщеря Анна веднага разбираш, че е дете на светал. Пътува с родителите си от 16-ия си ден. От няколко дни вече има и сестра (родена след срещата за този текст - бел.ред.) и пътуванията ще станат за четирима. След 10-годишен опит в журналистиката, сега Мария се занимава с дигитален маркетинг, а Андрей е строителен инженер. Запознават се случайно покрай пътуване и имат  семеен блог за пътешествия . Той стартира през 2011 г. с идеята да е фотографски сайт на Андрей, но се разширява естествено заедно със семейството. Семейството пътува непрекъснато. И под непрекъснато имат предвид - всеки уикенд. Пътешествията с кола планират от днес за утре, а тези със самолет – за следващата седмица, най-много след месец. Смятат, че ако човек иска да е в движение, ще намери време и начин да го направи. Продължават да са влюбени в балканските дестинации, като приключенският им маршрут включва не само леснодостъпните Пирот, Белград, Скопие, Одрин и спретнатия Загреб, но и рафтинг по река Тара в Босна и Херцеговина и разходки по моста на Дрина във Вишеград, \"където просто се умълчаваш и се връщаш в романа на Иво Андрич\", разказва Андрей. Мария добавя: \"Една популярна, но не добре опитана балканска дестинация според мен е дървеният град на Емир Кустурица – повечето хора отиват само да го разгледат, а ние спахме там след една вечер в The Damned Yard – местен бар с жива балканска музика, без микрофони и озвучителна техника\" (повече за града -  тук ). Не са туристи, които стават в 7, за да хванат all inclusive закуската и да хукнат да покриват списък със забележителности. Когато са в нов град, Мария, Андрей и Анна се наспиват като местни и после се сливат с тях. Затова няма да ги засечете да катерят стълбите на искрящо белия монумент Vittorio Emanuele II в Рим, където не са и ходили заради неписаното правило да избягват свръхпопулярни места. През това време те са нахлули в кухнята на автентичен южноиталиански ресторант в някое от селата около Саленто, Матера или Алберобело, където преди тях не е стъпвал туристически крак. Въпреки невероятната красота и гостоприемството на Южна Италия, където е било двуседмичното им сватбено пътешествие, любимото място на Мария в страната е   – заради \"всичките арки, които създават усещане за уют, подреденост и закрила, особено ако си в компанията на дете\", и личния ѝ опит с кулинарния имидж на града. Там се запознали с 80-годишната домакиня на  Trattoria Anna Maria , където се готви само по наследени от бабите ѝ рецепти. Сред тях е не толкова елегантно звучащото, но може би най-вкусното италианско ястие: тортелини в бульон. \"Да, и ние така странно гледахме. Там всичко се прави много бавно, съставките за всеки сос трябва да си говорят поне осем часа, преди да бъде сервиран\", раказва Мария за пълнените с телешко тестени късчета, които плуват в приготвен от кокошка и зеленчуци бульон. Добавя, че рецептите от места като траторията са единствените \"сувенири\", които носят вкъщи. \"Доста мързеливи туристи сме и предпочитаме да си изберем два-три музея, които да разгледаме по-подробно и после да \"смелим\" видяното на по чаша вино и вкусен обяд\", казва Андрей. От дългия списък с музеи в Болоня и двамата препоръчват внушителния  Archiginnasio  – първата сграда на най-стария университет в света, основан през 1088 г., в който една от атракциите е Анатомичният театър - това е залата, в която се водели лекциите по анатомия през 17 и 18 век. (Историята в блога е  тук .) \"Целият град е забележителност, чувствам се добре на всяка улица, на всеки площад и във всеки храм\", казва Андрей за любимия си  , който според него е едно от най-добрите места за семеен уикенд. \"Ако сте с дете, задължително посетете  зоопарка в парка Максимир , където има прекрасна хармония между усещането, че си сред природата, и факта, че повечето животни все пак са в клетки, които дори не мога да нарека клетки, защото нилският крокодил например блажено се къпе под един красив водопад...\" Сред местата, които трудно биха могли да минат за голяма туристическа атракция, но е сред любимите открития на семейството, е и загребският  Арт Парк . \"За хора без деца това е чудесно място за почивка с бира, а ние ходихме там по две причини – едната е, че има страхотна детска площадка, а другата, че от двете страни на парка има входове към другата ни загребска слабост - тунела Грич, който искахме да изучим от всички посоки.\" И двамата не си падат по традиционните летни ваканции на море и така стигат до река Колпа, на границата между Словения и Хърватия, където последното лято са почивали с детето в  Big Berry.  Истинска glamping дестинация (бел. ред. от glam и camping - луксозно къмпингуване), където най-големият лукс не е джакузи на верандата, а огромно зелено пространство, с което всеки наемател на едно от 7-те бунгала разполага, както и възможността да стигнеш до хърватската провинция през реката. Често отскачат от една дестинация на друга, тъй като това е възможност да посетят място, което не биха планирали. \"Когато бяхме в Словения, един приятел предложи да отидем до Венеция. Не бихме се запътили умишлено към толкова популярно туристическо място, но ако е спонтанно – не отказваме\". Концепцията им да се сливат с местните включва не само това да си пъхат носа в кухните им, но и в обичаите им. Не пропускат минералните бани на местата, където те са издигнати в култ, например в Будапеща, \"и хората притичват боси от вкъщи до градската баня с хавлия на рамо\". Любимата им история обаче е от най-старата баня в   – Соколу хамам, където се  подлагат на здраво къпане  и масажи по всичките правила на ориенталска процедура. \"Никога не се бях чувствала по-чиста\", казва Мария, а Андрей добавя: \"Докато телякът втриваше сапун в кожата ми с онзи зловещ уред кесе, буквално виждах как изсветлявам\". Ако го питаш за наистина шокиращ обичай обаче, разказва за сватбената церемония в Туркменистан, на каквато попада при една командировка. \"За младоженците е задължително да се снимат с портрета на лидера Гурбангули Бердимухамедов. Освен че целият град е покрит с негови снимки, ликът му стои на видно място и на всяко сватбено тържество. Като изключим този момент, сватбите са доста колоритно събитие, особено заради облечените в красиви народни носии гостенки\". Извън любимите си балкански и италиански дестинации Мария и Андрей препоръчват  , която ги е спечелила с топлината и мекотата на архитектурата и хората като контраст на климата. Спомените им включват не само мускулната треска след катеренето на средновековни крепостни кули в Талин и издирването на истинска местна бирария, но и поредното спонтанно пътуване до  реновирано феодално имение от 17 век , разположено на брега на Финския залив на северния бряг на Естония сред безумно красива природа. (Историята -  тук ). Въпреки че фотографската техника е основният им багаж, Естония е една от страните, в които изпитваш нужда да се разхождаш и съзерцаваш, без да документираш, казват двамата. А на въпрос какво никога не снимат, имат много бърз отговор: залези. \"Иначе как ще им се насладиш?\" \"Не се самонастройвате отрицателно и не го приемайте като нещо много трудно и сложно, а като нещо по-забавно от обичайното пътуване без деца\" – това е един от съветите на Мария и Андрей към родителите, които още не са добре обиграни в изкуството на семейното пътуване. Според тях няма универсални предизвикателства в пътуването с деца – на някои им прилошава в автомобил и това често е най-трудната част от пътуването; други обичат да пътуват, но се плашат от непознатото, включително не искат да пробват различна храна и трябва да им носиш от къщи; трети имат режим за сън, който не подлежи на нарушаване и това може да обърка графика. \"Всяко дете е различно и просто родителите трябва да се съобразяват с неговите особености. \"Но това не прави пътуването невъзможно, просто малко по-различно\", казва Мария. Понякога за Анна самото пътуване като придвижване не е много приятно, но тя обича да открива нови места или да се връща на стари, които е харесала, казват родителите ѝ. \"Естествено, че не помни абсолютно всичко, но за нас е важно, че се е чувствала добре в този момент и се е радвала. Пътуванията я направиха много по-социална – по-лесно общува с хората и не се страхува от непознати места и неща\". На въпрос кога планират пътешествие с новия член на семейството си Адриана, казват: \"Както винаги, ще го решим от днес за утре или от днес за днес. Може седмица след изписването му от болницата да решим да потеглим някъде, може и да си останем с месеци в София – зависи от много неща, от детето, от нашето настроение.\" И обобщават: \"За нас е важно всички да са доволни и да се чувстват комфортно, дори когато не пътуваме - затова и пътуването с дете не ни разваля удобството.\" Мъртво море – защото е противоречиво, но интересно преживяване - Минерална баня в Будапеща – ние посетихме турската баня  Кирай  (Király fürdő), която е съвсем близо до площад Батияни, а следващата ни цел са популярните  Сечени  и  Гелерт  - Град Лвов в Украйна - заслужава си да се види всяка улица - Метеора в Гърция – защото е чудо на природата и цивилизацията - Мостар в Босна и Херцеговина, където ни посрещнаха с вино, една сутрин ни дадоха ракия вместо сок и се чувствахме на точното място - Плитвичките езера в Хърватия – невероятна красота и физико-биохимична лаборатория на открито - Пътуване по Трансфъгърашкото шосе в Румъния - най-красивият път, по който сме шофирали", "date": "2018.11.12", "title": "С деца на път – история от мързеливи и отдадени пътешественици"}
{"url": "https://www.dnevnik.bg/evropa/2018/11/10/3342772_zashto_vseki_vtori_germanec_iska_da_jivee_v_chujbina/", "text": "Всеки втори германец мечтае да заживее в чужбина. Това става ясно от проучването на института YouGov. Според резултатите 55% са готови да напуснат родината си временно или завинаги. Една трета от потенциалните емигранти биха се изселили в чужбина за постоянно. 13% от анкетираните биха могли да си представят да живеят в някоя друга страна за срок от две до пет години. А 9% са готови да живеят в чужбина не по-дълго от една година. Според проучването най-много кандидат-емигранти има сред германците над 55 години. Младите хора между 18 и 24 години проявяват по-скоро интерес за временно пребиваване зад граница. Те мечтаят за по-спокоен живот Желанието за по-спокоен живот и по-малко стрес в ежедневието е основната причина, караща германците да се замислят за емигриране. Съгласно анкетата на YouGov на по-спокоен живот в други страни се надяват 38% от участниците. А 33% от анкетираните посочват като основна причина \"качеството на живот\". По-хубавото време е от значение за 31%. Не са малко и германците, търсещи живот в по-стабилна политическа обстановка и възможности за по-високи доходи. Много от участниците в анкетата споделят, че през последните години са променили своето отношение към миграцията. Статистическите данни показват, че германците не само мечтаят. Много от тях действително реализират плановете си. Федералната статистическа служба във Висбаден съобщава, че през 2016 година 281 хил. германски граждани са се заселили в чужбина. В предишните години средният брой на германските изселници е бил около 140 хил. годишно. Най-често за чужбина заминават т.нар. романтици - хора, които са напуснали Германия по любов - става дума за 88% от изселниците. В повечето случаи те говорят много добре езика на съответната държава. Висок е и броят на висококвалифицираните специалисти, заселващи се в чужбина. Техният дял съставлява 27% и по правило те владеят езика на страната, в която се местят. Къде отиват германците Най-предпочитаните страни от германците са Швейцария, Австрия и Великобритания. Две трети от всички онези, които напускат Германия, се установяват в Европа. Сред по-далечните държави доминират САЩ, Австралия, Канада и Китай. Германците обичат и топлите страни с приятен климат като Турция, Испания, Франция и Италия. Има обаче и германски граждани, които се заселват в Русия. Така например през 2015 година 2341 души са се преселили за постоянно в Русия. А това надвишава броя на онези, които са отишли да живеят завинаги в Италия, в Канада или в Тайланд. Що се отнася до броя на германските граждани в България, според телевизионен репортаж на германското предаване Stern TV през 2017 в източноевропейската членка на ЕС вече е имало над 45 хил. германски заселници.", "date": "2018.11.12", "title": "Защо всеки втори германец иска да живее в чужбина"}
{"url": "https://www.dnevnik.bg/skorost/2018/11/12/3344219_asfaltut_krai_svoge_ne_bil_podmenen_predi_katastrofata/", "text": "Ръководството на Агенция \"Пътна инфраструктура\" е било информирано за искането на община Своге пътят край града да бъде ремонтирана заради лошо сцепление, но тромава процедура в комуникацията с \"Трейс\" е довела до забавянето и той не е бил оправен преди катастрофата от август, при която загинаха 20 души. Това стана ясно от изявление на председателя на управителния съвет на агенцията инж. Светослав Глосов пред Би Ти Ви. Коментарът му дойде след информация на депутата от БСП Елена Йончева, че разполага с документ още от миналата година, в който има информация за проблем с настилката. Глосов каза, че цитираният протокол не е \"нито сензация, нито откритие\" на Елена Йончева от БСП и голяма част от другите констатирани дефекти са били отстранени, но точно въпросът със сцеплението се е оказал спорен. Той поясни, че към изпълнителя \"Трейс\" са били отправяни искания да ремонтира пътя гаранционно още през миналата година, но последвал отказ с аргумента, че твърденията не отговарят на истината и че общината не е страна по договора за пътния участък. \"След техния отказ е направена оценка от нашата пътна лаборатория, която е констатирала конкретни проблеми\", обясни Глосов. Впоследствие бил оформен нов протокол с предписания към \"Трейс\", който обаче е направен броени дни преди инцидента. Глосов подчерта, че единственият начин да бъде \"притиснат\" изпълнител на пътен проект е в рамките на законово разписаните процедури. В отговор на въпрос ръководителят на АПИ каза, че не може да си обясни как в тази част на пътя асфалтът се е оказал със състав, различен от утвърдената рецептура. Според него обаче не става дума за измама, защото фирмата би си спестила под 2000 лв. за 350-метровия участък. Инж. Светослав Глосов призова преди произнасянето на следствието да не се предопределя причината за катастрофата.", "date": "2018.11.12", "title": "Асфалтът край Своге не бил подменен преди катастрофата заради лоша комуникация"}
{"url": "https://www.dnevnik.bg/bulgaria/2018/11/12/3344235_ot_sriada_shte_zastudiava_kum_kraia_na_sedmicata/", "text": "Седмицата започва със слънчево време в почти цялата страна и ще завърши с ниски температури и превалявания от сняг. По-значителна облачност днес се очаква в Източна България, ниска слоеста облачност ще има по поречието на река Дунав, съобщи \"Нова телевизия\". Температурите тази сутрин са от минус 2 до 3 градуса в Западна България, 9-10 - в Източна. Следобед температурите ще достигнат 16-18 градуса. В планините ще е слънчево на запад и облачно на изток. Температурите през деня ще са 2-3 градуса по високите части и към 13-14 градуса в ниските. Нахлуването на хладен въздух ще започне в сряда. Освен застудяване в четвъртък очакваме и слаби валежи. В планините, предпланинските райони и високите места на Източна България ще превали сняг. Съществена снежна покривка до края на тази седмица обаче не се очаква. Дневните температури в следващите 7 дни ще са от 10-12 градуса в началото на седмицата до 7-8 градуса в петък, когато се очаква да е най-студено.", "date": "2018.11.12", "title": "От сряда ще застудява, към края на седмицата синоптиците очакват сняг"}
{"url": "https://www.dnevnik.bg/biznes/2018/11/12/3344278_srednata_rabotna_zaplata_shte_e_povishila_s_blizo_8_za/", "text": "Средната работна заплата през третото тримесечие на тази година е със 7.7% по-висока от същия период на миналата година и е 1117 лева, сочат данните на Националния статистически институт. Най-сериозно са се вдигнали възнагражденията в секторите \"Създаване и разпространение на информация и творчески продукти; далекосъобщения\" (13.4%), \"Хотелиерство и ресторантьорство\" (12.0%), и \"Образование\" (с 10.2%). Информацията за трето тримесечие на годината сочи, че най-високите заплати взимат работещите в секторите \"Създаване и разпространение на информация и творчески продукти; далекосъобщения\" (2 661 лв.), \"Финансови и застрахователни дейности\" (1815 лв.) и \"Производство и разпределение на електрическа и топлинна енергия и на газообразни горива\" (1804 лв.). Най-ниски са доходите в секторите \"Хотелиерство и ресторантьорство\" (707 лв.) и \"Административни и спомагателни дейности\" (881 лв.). По предварителни данни на НСИ наетите лица по трудово и служебно правоотношение към края на септември 2018 г. са 2.32 млн. души, като те са с 6.9 хил., или с 0.3% повече от същия период на миналата година. Според данните на статистиката най-много хора работят в преработваща промишленост и в търговията и ремонта на автомобили и мотоциклети - съответно 21.9 и 16.9% от наетите. Спрямо второто тримесечие на годината през третото се отчита традиционното за това време на годината намаление на ангажираните в сектор \"Хотелиерство и ресторантьорство\" (с 14.8%). В същото време най-сериозно увеличение на наетите лица по трудово и служебно правоотношение е регистрирано в дейност \"Строителство\" - с 1.9%, и \"Образование\" - с 1.6%.", "date": "2018.11.12", "title": "Средната работна заплата се е повишила с близо 8% за година, отчете статистиката"}
{"url": "https://www.dnevnik.bg/biznes/2018/11/12/3344272_vladislav_goranov_1000_lv_za_grajdanska_otgovornost_ne/", "text": "Цена 1000 лв. за \"Гражданска отговорност\" не стои на дневен ред - подобна тема е спекулация, целяща създаването на обществено напрежение. Това каза пред журналисти министърът на финансите Владислав Горанов след проведен коалиционен съвет в Министерския съвет, съобщи агенция \"Фокус\". За такава цена  предупредиха представители на Асоциацията на българските застрахователи  във връзка с предлагани от ГЕРБ промени в закона за застраховането. Те пък са резултат от тълкувателно решение на Върховния касационен съд от началото на лятото, с което се разшири кръгът на хората, които имат право на обезщетение в случай на смърт при катастрофа на техен роднина или близък. \"Запознах коалиционните партньори и премиера с фактическото състояние относно основните теми, свързани с недоволството на българските граждани в последните дни. Информирах ги, че на дневен ред цена 1000 лв. за \"Гражданска отговорност\" не стои. Подобна тема е спекулация, която цели създаването на обществено напрежение\", обясни Горанов. Той уточни, че размерът на цената на \"Гражданската отговорност\" зависи от много фактори – от цялостното състояние на сектора и от темата за неимуществените вреди. Според него има смесване на темите за цената на \"Гражданската отговорност\" и системата \"бонус-малус\", която се предвижда да влезе в сила от 2019 г. Всички се обединихме около това, че по-рисковите шофьори трябва да плащат повече, коментира Владислав Горанов, като поясни, че е друг въпросът, че наредбата на Комисията по финансов надзор, с която се въвежда системата, е на много ранен етап. \"Дали ще остане в този вид тепърва ще се анализира. Дебат за 1000 лв. \"Гражданска отговорност\" няма, няма и такива цени на пазара в момента в България\", заключи министърът. До 10 лв. по-висок данък за старите коли Автомобилите, които замърсяват повече, ще плащат по-висок данък – увеличението може да достигне от 6 до 10 лв., обяви още Горанов, след като Народното събрание прие промени, с които старите автомобили ще имат по-висок данък заради по-голямото замърсяване. \"Макар да не е пренебрежима сума, е по наши оценки малко на фона на целите, които сме си поставили за чистотата на атмосферния въздух\", обясни той и припомни за напредналата фаза на наказателната процедура срещу България по отношение чистота на въздуха. \"В съшия момент да не вземаме никакви мерки, след като сме се превърнали в гробницата на Европа за стари коли и след като очакваме през следващите няколко години целият ЕС, в западната си част, дори съседна Гърция, да премахнат и ограничат използването на дизелови автомобили, можем да предположим къде тези превозни средства ще се насочат. Тази мярка според нас има своя икономически и екологичен смисъл. Тежестта върху по-старите автомобили не е такава, че да се превръща в непосилно бреме за българските граждани\", заяви финансовият министър. Според него оскъпяването, което се равнявало на две кутии цигари, не е такова, което може да промени драстично склонността към покупка на по-стари автомобили от страна на българските граждани. \"Ще се даде възможност за провеждането на една политика в областта на чистотата на атмосферния въздух и екологията. В същия момент, в който се коментира темата, в Русе се провежда протест срещу замърсяването на въздуха. Подобни протести е имало и в София\", допълни Владислав Горанов. \"Не произвеждаме суров петрол\" Цените на горивата не зависят от нас, ние не произвеждаме суров петрол, това коментира по повод протестите срещу високите цени на горивата финансовият министър. В неделя в няколко града имаше такива протести. Посочи, че очакването на правителството, което е заложено и в тригодишната бюджетна прогноза, е цените да се успокояват постепенно. \"Може би трябва повече да се обяснява и коментира. Не е изключена среща и с Българска петролна и газова асоциация, за да се обсъди веригата на доставки и да се докаже на българските граждани, че това са ценовите равнища, които могат да се прилагат в една пазарна икономика\", посочи Горанов.", "date": "2018.11.12", "title": "Владислав Горанов: 1000 лв. за \"Гражданска отговорност\" не е на дневен ред"}
{"url": "https://www.dnevnik.bg/politika/2018/11/12/3344301_paktut_za_migraciia_na_oon_niama_da_bude_podpisan_v/", "text": "Позицията на правителството и парламентарните групи от управляващата коалиция е да не се подпише  пактът за миграция на ООН . Това съобщи лидерът на ГЕРБ в парламента Цветан Цветанов след заседание на коалиционния съвет в Министерския съвет, което беше свикано заради  протестите през уикенда в цялата страна . Протестиращите искаха да бъдат намалени цените на горивата  и недоволстваха от предстоящото  увеличаване на данъците  и  застраховките \"Гражданска отговорност\"  за автомобилите. Продължават и протестите на майките на деца с увреждания, които настояват за оставката на вицепремиера Валери Симеонов заради неговото изказване, че са кресливи, а децата - уж болни. Протести за обсъжданото присъединяване на България към Пакта за миграция на ООН са обявени за четвъртък. Решението на управляващите идва след като лидерът на БСП Корнелия Нинова пое \"нова битка\", този път срещу Глобалния пакт за безопасна, организирана и законна миграция на ООН, който трябва да бъде подписан през декември. В петък в декларация от името на партията Нинова заяви, че иска дебат по темата и премиерът Бойко Борисов \"да обясни кога и кой реши да присъедини България към пакта на ООН за миграцията, който не защитава националния ни интерес\". Според нея става дума за документ, който стимулира по-голяма миграция и класифицира същата като \"добро и неизбежно явление\". Междувременно няколко страни обявиха, че  няма да подпишат пакта , сред тях са Чехия, Унгария, Полша, САЩ.  Цветанов видя подходи за дестабилизация на страната В немалко от случаите имаше доста провокация на вчерашните протести и се целеше сблъсък между тези, които искаха да се приберат, и тези, които искаха да блокират пътната инфраструктура, коментира протестите от неделния ден Цветан Цветанов. Той отбеляза, че протестът е част от формата на демократичните процеси, но смята, че има \"тенденциозните подходи, които някои организират, за да дестабилизират страната\". Според Цветанов българските граждани са достатъчно интелигентни, за да разберат и кой би искал да има политическо сътресение и политическа криза. Искам да изразя своето огромно задоволство от решението на коалиционния съвет България да не се присъединява към глобалния пакт за миграция на ООН, каза Ангел Джамбазки, евродепутат и заместник-председател на ВМРО, който заместваше Красимир Каракачанов по време на съвета. Той обърна внимание, че има застрахователни измами и затова идеята за таван на обезщетенията на пострадали от катастрофи трябва да се обсъди. \"Гражданска отговорност\" от 1000 лв. не е на дневен ред \"Запознах коалиционните партньори и премиера с фактическото състояние за основните теми, свързани с недоволството на българските граждани в последните дни. Информирах ги, че на дневен ред цена 1000 лв. за \"Гражданска отговорност\" не стои. Подобна тема е спекулация, която цели създаването на обществено напрежение\", каза след заседанието финансовият министър Владислав Горанов. Той разясни, че цената на \"Гражданската отговорност\" зависи от много фактори – от цялостното състояние на сектора и от темата за неимуществените вреди. Цялото му изказване четете  тук . \"Има смесване на темите за цената на \"Гражданската отговорност\" и системата \"бонус-малус\". Всички се обединихме около това, че по-рисковите шофьори трябва да плащат повече\", каза Владислав Горанов. Той добави, че обсъждането на наредбата на Комисията за финансов надзор, която трябва да създаде наредбата за определяне на цените, е на много ранен етап, въпреки че бе обявено, че тази система ще бъде въведена от 2019 г. \"Дали ще остане в този вид тепърва ще се анализира. Дебат за 1000 лв. \"Гражданска отговорност\" няма, няма и такива цени на пазара в момента в България\", каза още той.", "date": "2018.11.12", "title": "Пактът за миграция на ООН няма да бъде подписан в опит да се успокоят протестите в България"}
{"url": "https://www.dnevnik.bg/biznes/2018/11/12/3344307_iznosut_na_bulgariia_za_stranite_na_es_se_uvelichil_s/", "text": "Общият износът на България за периода януари - септември 2018 г е намалял с 1.5% до 39 795.2 млн. лв., съобщиха от Националния статистически институт (НСИ). През септември 2018 г. общият износ на стоки възлиза на 4 710.1 млн. лв. и намалява с 1.2% спрямо същия месец на предходната година. През периода януари - септември 2018 г. общо в страната са внесени стоки на стойност 46 154.3 млн. лв. (по цени CIF), или със 7.5% повече спрямо същия период на 2017 година. През септември 2018 г. общият внос на стоки се увеличава с 9.5% спрямо същия месец на предходната година и е 5 162.7 млн. лева. Външнотърговско салдо през периода януари - септември 2018 г. по цени FOB/FOB (след елиминиране на разходите за транспорт и застраховки при внос на стоки) е отрицателно и е в размер на 3 090.6 млн. лева. През септември 2018 г. външнотърговско салдо по цени FOB/FOB е отрицателно и е в размер на 112.4 млн. лева. Износът за ЕС скача с над 11% Износът на стоки от България за ЕС се увеличава с 11.1% за първите осем месеца на годината и достига 24 917.5 млн. лева, сочат данните на Националния статистически институт. Основни търговски партньори на страната са Германия, Италия, Румъния, Гърция, Франция и Белгия, които формират 68.0% от износа. През разглеждания период най-голям ръст е отбелязан в секторите \"Необработени (сурови) материали, негодни за консумация (26.7%) и \"Храни и живи животни\" (23.5%). Спад не се наблюдава в нито един от секторите. През август износът на стоки за ЕС нараства с 13.0% спрямо същия месец на предходната година и е в размер на 3307.1 млн. лева. Вносът на стоки в България от ЕС през периода януари - август 2018 г. се увеличава с 8.7% спрямо същия период на 2017 г. и е на стойност 26 369.1 млн. лв. Най-голям е стойностният обем на стоките, внесени от Германия, Италия, Румъния, Испания и Гърция. През август 2018 г. вносът на стоки в България от държавите - членки на ЕС, намалява с 6.4% спрямо същия месец на предходната година и е в размер на 2970.6 млн. лева. Експортът за трети страни спада с над 21% Износът на стоки от България за страните извън ЕС намалява с 21.3% за първите девет месеца на годината в сравнение със същия период на 2017 г. и е на стойност 11 649.3 млн. лева, сочат предварителните данни на НСИ. Основни търговски партньори на България са Турция, Китай, Сърбия, Съединените американски щати, бившата югославска република Македония и Руската федерация, които формират 53.1% от износа за трети страни. През периода януари - септември 2018 г. при износа на стоки от България за държавите извън ЕС ръст има само в сектор \"Мазнини, масла и восъци от животински и растителен произход\" (54.0%). Най-голям спад се наблюдава в секторите \"Минерални горива, масла и подобни продукти\" (51.4%) и \"Безалкохолни и алкохолни напитки и тютюн\" (39.3%). През септември 2018 г. износът на стоки от България за трети страни намалява с 8.4% спрямо същия месец на предходната година и е в размер на 1 481.7 млн. лева. Вносът на стоки в България от трети страни през периода януари - септември 2018 г. се увеличава с 6.1% в сравнение със същия период на 2017 г. и е на стойност 16 554.6 млн. лева. Най-голям е стойностният обем на стоките, внесени от Руската федерация, Турция, Китай и Сърбия. През септември 2018 г. вносът на стоки в България от държави извън ЕС се увеличава с 19.1% спрямо същия месец на предходната година и е в размер на 1 932.1 млн. лeвa. При вноса на стоки от трети страни, разпределен според Стандартната външнотърговска класификация, през периода януари - септември 2018 г. спрямо същия период на 2017 г. най-голямо увеличение е отчетено в секторите \"Мазнини, масла и восъци от животински и растителен произход\" (23.2%) и \"Химични вещества и продукти\" (17.3%) (табл. 4 от приложението). Най-голям спад се наблюдава в сектор \"Храни и живи животни\" (2.7%). Външнотърговското салдо на България с трети страни през периода януари - септември 2018 г. е отрицателно и е в размер на 3 491.6 млн. лева. след елиминиране на разходите за транспорт и застраховки при внос на стоки.", "date": "2018.11.12", "title": "Износът на България за деветмесечието спада с 1.5%"}
{"url": "https://www.dnevnik.bg/photos/2018/11/12/3344218_fotogaleriia_marshut_na_zombitata/", "text": "Стотици хора, маскирани на зомбита, се включиха в провеждания всяка година \"Парад на зомбитата\" в Мексико сити, Мексико.", "date": "2018.11.12", "title": "Фотогалерия: Маршът на зомбитата"}
{"url": "https://www.dnevnik.bg/video/2018/11/12/3344319_video_bezsilen_li_e_es_sreshtu_bezzakonieto/", "text": "На 13 ноември Европейската комисия ще разпространи поредния доклад за състоянието на правораздаването и борбата с корупцията и организираната престъпност в България. Това става за 11-ти път, откакто страната е член на Европейския съюз. Специалният механизъм, изобретен специално за България и Румъния, е критикуван в двете страни или като дискриминационен спрямо тях, или като набор от политически твърде коректни за реалността изрази, поради което крайният ефект от отправените препоръки остава спорен. Разочарованието от липсата на реформи или дори отстъпление от принципа на върховенство на закона вече предизвика безпрецедентни мерки на Европейската комисия и Европейския парламент срещу Полша и Унгария, а скоро може да ги последва и Румъния. В навечерието на изборите за Европейски парламент въпросът какво да се прави с \"непокорните\" и все по-авторитарни страни членки става все по-актуален. Вече се говори и за създаване на постоянно действащ механизъм за спазване принципите на ЕС като условие за достъп до евросредства. Безсилен ли е ЕС срещу беззаконието? Всички видеа от рубриката \"С две думи\" може да гледате  тук .", "date": "2018.11.12", "title": "Видео: Безсилен ли е ЕС срещу беззаконието"}
{"url": "https://www.dnevnik.bg/biznes/2018/11/12/3344306_prez_septemvri_se_uvelichavat_mestata_za_nastaniavane/", "text": "Чужденците през септември са повече от българските туристи, нощували са предимно в хотели от по-висока категория, престоят им е бил по-дълъг и приходите от тях растат по-бързо. Това се вижда от данните за работата на местата за настаняване с повече от 10 легла, оповестени от Националния статистически институт. Въпреки че броят на туристите се увеличава с 4.8% в сравнение със септември 2017 г. и достига 835.8 хил., заетостта на хотелите остава ниска - 37.4%, като остава на същото ниво спрямо година по-рано. Най-висока е заетостта на леглата в хотелите с 4 и 5 звезди - 50.5%, следват местата за настаняване с 3 звезди - 32.2%, и с 1 и 2 звезди - 20.1%. Едно от обясненията е увеличението както на местата за настаняване (с 4.1%), така и на леглата в тях - (с 2.4%). Приходите от нощувки през септември 2018 г. достигат 164.2 млн. лв., или със 7.6% повече в сравнение със септември 2017 година. Увеличение на приходите от чужди граждани е с 9.8%, а от българи - с 0.4%. Общият брой на нощувките във всички места за настаняване, регистрирани през септември, достига 3.12 млн., или с 2.6% повече в сравнение със същия месец на предходната година. Българските граждани са 365.7 хил. , а чужденците - 470.1 хил. През септември българите са оставали на хотел средно за 2.4 нощувки, а чужденците - за 4.8.", "date": "2018.11.12", "title": "Приходите на хотелиерите нарастват със 7.6% през септември"}
{"url": "https://www.dnevnik.bg/sport/2018/11/12/3344334_verstapen_e_nakazan_s_dva_dni_obshtestvenopolezen_trud/", "text": "Пилотът на \"Ред Бул\" Макс Верстапен получи наказание за два дни общественополезен труд, след като изпусна нервите си и няколко пъти бутна пилота на \"Форс Индия\" Естебан Окон. При започването на 44-ата обиколка Верстапен, който водеше състезанието, беше в позиция да изпревари изоставащия с обиколка Окон. Французинът обаче започна да се бори за позицията си, което доведе до контакт между болидите на двамата пилоти. Те се завъртяха, а Люис  Хамилтън се възползва, за да излезе начело и да спечели . Пилотът на \"Ред Бул\" няколко пъти бутнал френския си съперник след състезанието. По-късно холандецът не отрече, като заяви, че според него това е нормално. \"Всички сме отдадени на спорта, нали? Щеше да е странно да отида да му стисна ръката\", каза 21-годишният Верстапен.  \"Аз съм победител. Фактът, че бях лишен от победата, а и глупавият отговор, който получих от него, ме ядосаха изключително много\", добави той. След като събраха двамата пилоти, стюардите обявиха, че общественополезният труд трябва да бъде изпълнен в рамките на шест месеца под контрола на ФИА. Те посочиха, че приемат обяснението на холандеца, че не е имал желание да се стига до физическа саморазправа, но е изпуснал нервите си. \"Въпреки разбирането, което стюардите проявиха към инцидента, тяхното мнение е, че спортисти на такова ниво трябва да бъдат пример за всички пилоти в останалите класове. Верстапен не спази това.\"", "date": "2018.11.12", "title": "Верстапен е наказан с два дни общественополезен труд заради спречкване с Окон"}
{"url": "https://www.dnevnik.bg/bulgaria/2018/11/12/3344330_sudut_globi_konstantin_kamenarov_zaradi_porednoto/", "text": "Софийският градски съд (СГС) наложи максималната глоба по закон от 1000 лв. на генералния директор на БНТ Константин Каменаров заради поредното му неявяване в съда - този път без уважителна причина. Той е подсъдим за шофиране след употреба на алкохол. Шефът на националната телевизия има 7 дни да внесе глобата. Съдът разпореди, ако това не стане, да бъде издаден изпълнителен лист. Явяването на подсъдимия не е задължително по това дело. Тъй като досега той не се е явил нито един път в съдебната зала обаче, съдебният състав прие, че поведението на подсъдимия граничи със злоупотреба с право. Обясни, че неявяването му на следващото съдебно заседание през януари догодина ще се приеме вече за злоупотреба и делото ще бъде решено по същество в отсъствието на подсъдимия. Това е възможно, защото както не е задължително явяването на подсъдимия, така и съдът може да реши делото в негово отсъствие. Днес съдът глоби генералния директор на БНТ, защото е посочил като причина да не се яви - болест на адвоката си Людмил Рангелов от 11 ноември. Досега делото е отлагано няколко пъти заради неявяването именно на Каменаров. Първия път той не се намираше в България заради провеждането на певческия конкурс \"Евровизия\", който се предаваше по националната телевизия, и защото уреждаше правата за излъчването на световното първенство по футбол в Русия. Следващото заседание бе отложено заради  внезапно възникнали здравословни проблеми на подсъдимия, който обаче заяви , че желае да присъства в залата по време на процеса срещу него. Третото заседание се проведе в отсъствието на Каменаров, който беше представил  писмено съгласие делото да се гледа и в негово отсъствие,  но което важеше за конкретното заседание. Адвокат Людмил Рангелов пък следва да представи медицински документи за заболяването си и ако това не се случи, съдът ще изпрати сигнал в Софийската адвокатска колегия.  В края на миналата година Софийският районен съд наложи на Каменаров условно наказание от една година и три месеца и глоба от 600 лв., както и отнемане на шофьорската книжка за година и половина. За да постанови тази присъда, първата съдебна инстанция призна генералния директор на БНТ за виновен по чл. 343б, ал. 1 от Наказателния кодекс, т.е., че е шофирал с 1.6 промила алкохол в кръвта, установено с кръвна проба. Той обжалва съдебния акт пред СГС. Според Закона за радиото и телевизията членове на управата на БНТ и БНР, какъвто е и генералният директор, не могат да бъдат лица, осъждани на \"лишаване от свобода\" за умишлени престъпления от общ характер. Taĸa, aĸo присъдата на Каменаров влезе в сила - при потвърждаване от СГС, той ще попадне в хипотезата на несъвместимост и ще трябва да напусне поста. В случая не е от значение дали наложеното от съда наказание \"лишаване от свобода\" ще бъде условно или ефективно. Ако обаче бъде наказан с пробация или глоба, той ще може да запази поста си. В мотивите на Софийския районен съд се казва, че Каменаров разказал как във въпросната вечер - 23 юни 2016 г., ce прибрал в дома си около 23 часа, като, за да се отпусне, изпил едно уиски, но не уточнява количеството му. Посочва, че с цел стимулиране на метаболизма и загуба на телесно тегло приемал разтвор от билка \"златен корен\", която разтварял в чист етилов алкохол - медицински спирт, и съответната вечер изпил двойна доза от разтвора - \"поне 100 г\". Затова и такава била алкохолната проба. Каменаров допълва, че след 2.00 часа звъннала съпругата му, която била на парти, и му заявила, че не се чувства добре, като го помолила да я прибере от тържеството. Каменаров бил спрян за проверка, след като взел съпругата си. Той пледира, че е невинен, и иска да бъде оправдан. Това не е първото нарушение на правилата за движение по пътищата, се разбира още от първоинстанционното решение, където обаче не са посочени какви са били предишните нарушения. \"Причината, поради която е предприел управление на МПС, не изключва ангажирането на отговорността му – ако свидетелката К. е била в толкова влошено здравословно състояние, е могло - и е следвало, да бъде повикан екип на спешна помощ, ако ли не, то е било възможно ползване на таксиметрови услуги, респ. тези на компания от типа на \"Дринк енд Д.\", чиито служители да управляват автомобила на подсъдимия вместо него, както впрочем е постъпил след извършване на деянието\", се казва в мотивите на съдия Марина Манолова от СРС. Пред \"Дневник\" Каменаров отказа всякакъв коментар по случая.", "date": "2018.11.12", "title": "Съдът глоби Константин Каменаров заради поредното неявяване в съда"}
{"url": "https://www.dnevnik.bg/sport/2018/11/12/3344336_iguain_se_izvini_za_izgonvaneto_si_sreshtu_juventus/", "text": "Нападателят на \"Милан\" Гонсало Игуаин се извини за изгонването си в мача срещу \"Ювентус\". \"Росонерите\"  отстъпиха с 0:2 срещу шампиона на \"Сан Сиро\" . Аржентинецът пропусна и дузпа в края на първото полувреме. Той беше официално предупреден след сблъсък с Мехди Бенатия. Бившият нападател на \"Реал\" (Мадрид) и \"Наполи\" обаче започна да спори бурно с рефера, което доведе до изгонването му. \"Първо искам да се извиня на съотборниците ми, треньора, привържениците и съдията за действията ми\", каза Игуаин. \"Поемам пълна отговорност за случилото се. Беше един от онези моменти – изоставаме в резултата, аз пропуснах дузпа. Не сме роботи, а хора, но не искам да търся оправдания\", допълни той. Игуаин  е под наем в \"Милан\" именно от \"Ювентус\" . Той стана излишен, след като Кристиано Роналдо беше купен от \"Реал\" (Мадрид). Нападателят каза, че напускането му не е било по негово решение. \"Решението беше взето от други, не от мен. Аз давах всичко, което мога да предложа, докато бях в Торино\", заяви аржентинецът.", "date": "2018.11.12", "title": "Игуаин се извини за изгонването си срещу \"Ювентус\""}
{"url": "https://www.dnevnik.bg/evropa/2018/11/12/3344192_dvijenieto_na_makron_se_obedini_s_liberalite_za/", "text": "Движението на френския президент Еманюел Макрон \"Напред\" ще се съюзи с европейските либерали, за да създаде общ фронт срещу популистите и националистите – това официално решиха двете политически сили на конференция в Мадрид. Идеята е \"Напред\" и АЛДЕ (Алианса на либералите и демократите за Европа) да съставят ядрото на широко проевропейско обединение, което да включва либералите, център-лявото и център-дясното, пише в. \"Файненшъл таймс\". АЛДЕ, която е четвъртата по големина група в Европейския парламент, е ръководена от белгиеца  Ги Верхофстад. Последните проучвания показват, че \"Напред\" изостава от крайнодесния \"Национален фронт\" в допитванията. Албер Ривера, ръководителят на испанската  \"Сиудаданос \" (\"Гражданите\"), която е член на АЛДЕ, коментира пред ФТ, че центристкият съюз ще трябва да си сътрудничи с Европейската народна партия и социалистите, за да гарантира, че Европарламентът ще бъде ръководен от проевропейско мнозинство. Двете други основни сили представят един шпиценкандидат според наложилото се название на немски език за тази процедура, която изисква европейските партии да издигат \"водещия кандидат в листата\" за европейските избори. Идеята на този подход, възприет през 2014 г., е, че председател на Еврокомисията трябва да стане кандидатът на партията, излязла начело в изборите. Миналата седмица ЕНП номинира  Манфред Вебер , а социалистите – вицепредседателя на ЕК  Франс Тимерманс . Макрон обаче е против тази идея, така че неговият съюз ще предложи няколко кандидати, съобщи Ханс ван Баален, председателят на АЛДЕ, цитиран от \"Политико\". Този ход ще позволи на либералите да дадат път на някои от изявените жени в партията, например еврокомисарите  Маргрете Вестегер  и  Вера Йоурова.", "date": "2018.11.12", "title": "Движението на Макрон се обедини с либералите за евроизборите"}
{"url": "https://www.dnevnik.bg/bulgaria/2018/11/12/3344324_na_ti_s_shefa_polezno_li_e_za_karierata/", "text": "В работно време вашият началник може да ви \"строява\", но той може да бъде и страхотна компания за бира или купони. В крайна сметка и той е човек.  Приятелството с шефа , включително и само това във \"Фейсбук\", обаче може да се окаже нож с две остриета - всичко може да бъде използвано срещу вас на работното място.  Скъсяването на дистанцията и спечелването на доверието му може да улесни работата помежду ви, но може и да бъде погрешно разбрано или да не срещне одобрението на останалите служители, което в крайна сметка да влоши атмосферата в офиса. Не искате, докато сте \"любимец на шефа\", да се превърнете в \"черната овца\" в очите на колегите си, нали? Според специалисти проявата на  близост и симпатии между началник и служител  може да застраши ефективното функциониране на фирмата. Една от естествените реакции на екипа е да създаде коалиция срещу силното звено \" мениждър+приятел=подчинен \". Подмятанията и еднозначните погледи пък може да бъдат началото на една негативна реакция, която по-късно да прерасне в нещо много по-голямо и сериозно – например саботаж. Има и нещо друго – в дадени ситуации вашият шеф-приятел може да стане и по-суров към фаворита си (т.е. вас). И понеже сте станали приятели, началникът може да започне да ви се кара дори и за дреболии, за да покаже пред останалите, че не се ползвате с привилегии. Неприятно, нали? Споделете във форума какво мислите и вие за приятелството с шефа. Докъде трябва да се простира то и въобще трябва ли да се завързват приятелски отношения с някого от колегите в офиса? Какъв е вашият личен опит? Междувременно разгледайте и актуалните обяви за работа на  Karieri.bg . Може би ви е време да смените шефа с по-добър:  търси  Human Resources Executive  търси: Юрисконсулт Старши системен анализатор в отдел \"Информационни и комуникационни технологии\"  търси  PHP програмист  търси: Ръководител екип Директор дирекция \"Бизнес анализ и функционални спецификации\" Ръководител Отдел \"Архив\"  търси: Administration & Benefits Specialist Human Resources Generalist  търси: Junior Consultant – Aspiring Talent Senior Consultant – Leader, Dreamer & Achiever", "date": "2018.11.12", "title": "На \"ти\" с шефа. Полезно ли е за кариерата"}
{"url": "https://www.dnevnik.bg/sviat/2018/11/12/3344395_sauditci_blizki_do_princ_mohamed_obmisliali_ubiistva/", "text": "Високопоставени служители от саудитското разузнаване, близки до престолонаследника Мохамед бин Салман, миналата година са питали група бизнесмени дали може да се използват частни компании за убийства на ирански врагове на кралството, пише  американският в. \"Ню Йорк таймс\" , като се позовава на трима души, запознати с тези дискусии. Разговорите се състояли повече от година преди убийството на саудитския журналист Джамал Хашокжи и били организирани от Джордж Надер, бизнесмен от американско-ливански произход. Преди това той се срещнал с принц Мохамед и разговарял за иранския си план с представители на Белия дом, пише \"Ню Йорк таймс\". Обмислянето на убийства започнало след началото на утвърждаването на принца като силен човек в кралството. През март 2017 г. в Рияд бил разискван план на стойност 2 млрд. долара за привличане на служители на частни компании, които се занимават с разузнавателна дейност, към операции за дестабилизиране на икономиката на Иран, пише \"Ню Йорк таймс\". На срещата присъствал и вече уволненият генерал Ахмед Асири, който наредил убийството на Хашокжи, посочва изданието. Тогава високопоставени помощници на генерала се интересували за убийство на Касем Солеймани - лидер на Корпуса на гвардейците на ислямската революция, смятан за непоколебим враг на Саудитска Арабия. Интересът към убийства, тайни операции и военни кампании като войната в Йемен, надзиравани от принц Мохамед, бележи промяна в политиката на кралството, което исторически е избягвало авантюристична външна политика, която би създала нестабилност и би застрашила удобната позиция на Рияд като един от най-големите световни износители на петрол, изтъква вестникът. Бизнесмените с предишна кариера в разузнаването смятали този план срещу Иран като доходен източник на средства и начин да отслабят държава, смятана от саудитците за изключителна заплаха. На тези срещи участвал и израелецът Джоуел Замел, тясно свързан с разузнаването в еврейската държава. Надер и Замел смятали да разкрият скрити авоари на Корпуса на ислямската революция в Иран, да създадат фалшиви профили в социални медии на фарси за подклаждане на безредици в Иран, да финансират ирански опозиционни групи и да публикуват истински и фалшиви обвинения срещу високопоставени иранци, така че да ги настроят един срещу друг. Джордж Надер е съветник на престолонаследника на Обединените арабски емирства, държава, която заедно със САЩ и Израел смята Иран за най-голямата заплаха за стабилността в Близкия изток, съобщава \"Ню Йорк таймс\".", "date": "2018.11.12", "title": "\"Ню Йорк таймс\": Саудитци, близки до принц Мохамед, обмисляли убийства на врагове в Иран"}
{"url": "https://www.dnevnik.bg/bulgaria/2018/11/12/3344403_sudut_zaporira_smetki_i_imoti_na_minju_staikov/", "text": "Апелативният спецсъд наложи запори и възбрани на множество имоти, сметки и дружествени дялове на бизнесмена Миню Стайков, съобщи спецпрокуратурата, която е сезирала съда. Мерките са наложени, за да се обезпечи предвидената в закона конфискация за престъпленията, за които той е обвинен - ръководене на организирана престъпна група за продажба на цигари без акцизен бандерол, данъчни престъпления и пране на пари. Миню Стайков, синът му Стайко Стайков и още шестима души бяха задържани в началото на септември при акция на спецпрокуратурата във \"Винпром Карнобат\", \"СИС индустрийс\" и \"Топаз Мел\". В хода на разследването  прокурорите събрали и доказателства  Обвиненията са, че групата е организирала производството на цигари в нелегални фабрики и ги е разпространявала на черния пазар. С действията си участниците са избегнали и плащането на ДДС и са възстановили неследващ се данъчен кредит за над 1 млн. лева при търговска дейност, твърдят от обвинението. Миню Стайков и други двама от участниците в групата са в ареста. Синът му Стайко Стайков още се издирва.", "date": "2018.11.12", "title": "Съдът запорира сметки и имоти на Миню Стайков"}
{"url": "https://www.dnevnik.bg/sviat/2018/11/12/3344400_belgiiski_deputat_e_zapodozrian_v_shpionaj_v_polza_na/", "text": "Белгийският депутат Филип Девинтер, един от водачите на крайнодясната партия \"Вламс Беланг\", е заподозрян в шпионаж в полза на Китай, съобщиха местни медии. Девинтер е получавал облаги като съветник на китайско дружество с нестопанска цел, уличено в шпионаж от белгийското контраразузнаване. Дейността е наблюдавана в продължение на пет години, а ръководителят на дружеството преди година е бил прогонен от Белгия. Според следствието дружеството е действало под прикритието на организатор на културни събития. То се е опитвало да влияе на процеса на взимане на решения в Белгия с установяването на връзки с местните политически и делови среди. По искане на китайците Девинтер е имал среща с началника на федералната полиция, както и с посланика на Узбекистан. Той е пътувал многократно до Китай и е отседнал за пет дни в Казахстан. Всички тези дейности са били финансирани от китайското дружество, за което е установено, че е свързано с властите в Пекин. Депутатът отрича да е знаел за връзката на дружеството с китайските власти. Случаят е предаден на прокуратурата.", "date": "2018.11.12", "title": "Крайнодесен депутат в Белгия е заподозрян в шпионаж в полза на Китай"}
{"url": "https://www.dnevnik.bg/analizi/2018/11/12/3344337_zadava_li_se_rimeik_na_protestnata_2013_g/", "text": "В края на 2018 г. кабинетът \"Борисов 3\" изглежда все по-дезориентиран и слаб. Ще спомена само един факт, който издава задълбочаващата се анемия на властта: развързването на държавната кесия. Визирам планираното повишение на заплатите в бюджетната сфера с 10% от 1 януари 2019 г. България остава най-бедната страна в ЕС, а ръстът от 4% на БВП, с който управляващите се тупат шумно по рамото, категорично няма да помогне за това да се разделим с незавидното последно място в класацията (по данни на БНБ преките чуждестранни инвестиции през първото полугодие на 2018 г. са намалели с 63% спрямо същия период на миналата година; корупцията в публичния сектор е най-мащабната в ЕС). Този \"ръст\" ни стабилизира на дъното. Нито повече, нито по-малко. Да, заплатите трябва да се увеличават. Тук иде реч за друго. Когато едно правителство, чиято философия е базирана на строг фискален консерватизъм и подчертан отказ от каквато и да е емпатия към социалните проблеми, с разтреперани ръце посяга към прасенцето-касичка, това означава, че се опитва да си купи стабилност, да си плати за народната обич. Забележете, че въпросното увеличение от 10% не беше реакция на конкретни протестни действия. То беше заявено от министър Горанов още през септември в контекста на правителствената криза, породена от катастрофата край Своге, осветила непрозрачните механизми за реализиране на обществените поръчки.  Протестите, на които станахме свидетели през уикенда , са от друг порядък. Високите цени на горивата, очакваният скок в цените на застраховките \"Гражданска отговорност\", задаващите се значително по-високи спрямо предишния сезон сметки-резачки за парно и ток могат да мобилизират недоволството на много по-значителна част от обществото. Тук вече не става дума за възмущението на конкретен сегмент: учителите, майките на деца с увреждания и пр. Именно оттук, а не от интригите в парламента или дори в коалицията би могла да дойде – призракът на протестите от 2013 г., които доведоха до абдикацията на първото правителство на г-н Борисов. Кабинетът е изправен на ръба на разширяваща се пропаст. От една страна, министър-председателят се превръща все повече в заложник на изцепките и крамолите в лагера на \"Обединени патриоти\". От друга, ГЕРБ страда от негативите от ненаучените уроци в кадровата политика. Грешка в това отношение например е гласуването на доверие на фирми на \"наши хора\", които да \"ни ремонтират\" в продължение на месеци, оставяйки си ръцете. Багерната окупация на София, която превърна града в лабиринт, а гражданите в опитни мишки, вероятно ще вземе главата на кметицата на столицата Йорданка Фандъкова и ще се отрази негативно на представянето на ГЕРБ на местните избори през есента на 2019 г. От трета страна, \"конструкцията\" е заплашена от челюстите на менгемето на поголовните ниски доходи и повишаващата се цена на живота. През третия си мандат ГЕРБ и лично Борисов са изправени и пред ново предизвикателство или, ако предпочитате, вътрешнополитически дразнител, какъвто нямаха през предишните два. Става дума за президента Радев – В обръщението си по случай 10 ноември  президентът безкомпромисно сравни държавата на Борисов с тоталитарната държава на Живков: \"Възродиха се познатите механизми на партията-държава. Демократичните институции атрофират. Решенията се вземат на тъмно, често еднолично\" и т.н. (ако трябва да сме обективни, лидерът на ГЕРБ сам припозна бившия Първи като един от своите учители). Обръщението на президента е само поредният епизод от неговия неприкрит кръстоносен поход срещу това, което мнозина определят като \"безобразията на ГЕРБ\". А се вижда, че Радев печели от тази роля на строг съдник – високият му рейтинг го доказва. И тук никакви приказки на управляващата партия, че президентът трябвало да бъде надпартиен, че бил рупор на БСП и пр. няма да помогнат. В крайна сметка Радев дойде на крилете на опозиционната БСП. ГЕРБ сами позволиха на Радев и неговия екип да влязат на \"Дондуков\" 1; стратегът - г-н Цветанов, и кандидатката - г-жа Цачева, сътвориха една образцова по своята слабост, за да не кажа глупост, изборна кампания през 2016 г. Добрата новина за ГЕРБ е, че президентската институция е засега единственият пробив в железния бастион на \"конструкцията\". В ръцете на г-н Борисов е законодателната власт, изпълнителната, съдебната (\"ти сам си го избра\"), а и преобладаващата част от четвъртата – медиите. Един Радев дръзва да счупва хатъра и разваля хармонията в грижливо наредения в Банкя пъзел.  Равносметката от тези три измерения на разширяващата се и зееща бездна, в която все по-често трябва да се самосъзерцава министър-председателят, е проста: А независимо от милионите години еволюция, когато хищниците в асфалтовата джунгла подушат, че царят губи мощ и контрол, рано или късно всички се впускат към него; нареждат се на опашка, за да разкъсат тялото му, да получат парче от плътта му.  Печелившата тактика за ГЕРБ е в това да доплуват до европейските избори през 2019 г. Ако, както изглежда, те се представят добре на този вот – т.е. получат най-много мандати – това ще може да се интерпретира като лакмус за настроенията в обществото; ще даде тласък на управляващите, за това да додрапат до следващия спасителен остров, местните избори през есента. Не е тайна, че партията на Борисов е пуснала дълбоки корени по места; тя има добре изградени клиентелистки мрежи от хранени хора, които – съвсем естествено - ще се борят със зъби и нокти, за да не загубят позициите си. Тук обаче, пак поради некадърност (а и лакомия) от страна на ГЕРБ, на някои места настилката става все по-хлъзгава – далеч нямам пред вид само положението в столицата, разбира се.  Въпросът е в това как, на какъв сал, скован в открито море, биха могли да разчитат от ГЕРБ. Засега се очертават няколко метода за справяне с кризата, които вече се прилагат: споменатото разтваряне на блиндираните врати на хазната (платена политическа любов); налагане на алтернативен позитивен дневен ред (\"стой, та гледай какви външнополитически успехи жънем\"; уви, след европредседателството, все още не може да се намери подходящ медиен пълнеж от героични новини, на фона на които Борисов, от една страна, да триумфира, а от друга, да се заглушават воплите на досадните критици); стимулирането на разцеплението на опонентите (тук особени усилия не са нужни – традиционната десница и сама се справя с тази задача, и то с \"отличен\", а в БСП нарастват броженията срещу лидера Корнелия Нинова, която за момента не успява да се възползва от оголените слабости в защитата на ГЕРБ, за да нанесе решителния удар); не на последно място – изваждането на припек на скелетите от гардероба, показването на кирливите ризи на лидерите на опозицията с цел тяхната дискредитация. Ясно е, че в тази методи няма нищо ново; те са добре изпитани, използват се постоянно. Сега просто спешно трябва да се увеличи дозировката.  Контратактиката на всички, които искат Борисов да падне от коня, е да не позволят на управляващите да плуват необезпокоявани до май 2019 г. Ще има опити за давене, за пускане на акули във водата и пр. Тук съвсем не включвам само хора, които някой опозиционен \"зъл гений\", някъде в тъмна доба ще организира, а отчитам една значителна маса от свободни радикали, които търсят отдушник, за да излеят насъбрания през годините гняв срещу силните на деня, \"елитите\" изобщо. Лично аз категорично не пожелавам на България да става отново свидетел на отчаянието на мъченици като Пламен Горанов, 36-годишния фотограф и алпинист, който се самозапали на 20 февруари 2013 г. във Варна.  Дали обаче властта е научила нещичко от страниците на най-новата ни история, или ги е проспала, обвинявайки други за собствените си пороци?  В заключение, Студеното déjà-vu на протестите от 2013 г., което недоволните от статуквото ще се опитат да призоват, ще се сблъска с мрачния фантом на кабинета на Орешарски, на заплахата от завръщането на задругата между БСП и ДПС. Мотивиращите силици на втория фантом обаче изглеждат все по-неубедителни за публиката. Защото уютно приютено под тежката сянка на Пеевски и Доган дреме и бозае и настоящото управление.", "date": "2018.11.12", "title": "Задава ли се римейк на протестната 2013 г."}
{"url": "https://www.dnevnik.bg/sviat/2018/11/12/3344425_brekzit_zaplashva_iznosa_na_irlandskata_bira_gines/", "text": "Тъмна бира от изпечени зърна малц, покрита с гъста кремообразна пяна, сервирана в стъклена чаша с келтска арфа. Това е \"Гинес\" (Guinness) - емблематичната ирландска напитка, чието производство би могло да се наруши от Брекзит, информира агенция \"Франс прес\". От 1778 година тя се произвежда в  пивоварната \"Сейнт Джеймс гейт\"  (Saint James Gate) в Дъблин, огромен тухлен комплекс, разположен на брега на река Лифи, която пресича ирландската столица. От пивоварната всяка сутрин към северната част на острова тръгват камиони цистерни. По пътя те преминават през невидимата граница с британската провинция Северна Ирландия, за да стигнат до Белфаст, където бирата се налива в бутилки или кегове, преди да се завърне в Дъблин и да се натовари на кораб за износ. В рамките на  преговорите за Брекзит  Обединеното кралство и ЕС се ангажираха да не установяват никаква физическа инфраструктура, която може да попречи на свободното преминаване на хора и стоки през ирландската граница след излизането на Великобритания от ЕС. Така ще се запази  Споразумението от Разпети петък  (Белфасткото споразумение - бел. ред.). То е подписано през 1998 г. и слага край на 30-годишния кървав конфликт между протестантите юнионисти и католиците републиканци от Северна Ирландия. След предвидения за 29 март 2019 г. Брекзит обаче тази граница ще стане  външна за митническия съюз  на ЕС и за единния европейски пазар. Двете страни все още не са успели да се споразумеят за задоволително решение на проблема. С наближаването на крайния срок призракът на нов граничен контрол безпокои ирландската пивоварна индустрия. \"Всяко забавяне по логистичната верига дори с 1 час би довело до допълнителни разходи за стотици евро на камион\", каза директорът на Федерацията за алкохолни напитки на Ирландия Патриша Калън. Тази сума е значителна, тъй като 23 000 тежкотоварни камиона пресичат всяка година границата в името на доброто функциониране на тази индустрия. Марката \"Гинес\" принадлежи на гиганта \"Диаджео\" (Diageo), който с оборота си от 14 млрд. евро през 2017 г. изглежда достатъчно силен, за да поеме удара. Компанията обаче разполага с верига за доставки, която включва стотици малки компании в Ирландия. Те снабдяват с основни суровини и досега не са си задавали въпроса за пресичането на границата. \"Да разполагаме с граница, през която могат да преминават безпроблемно хора и стоки, е особено важно за нас\", призна президентът на \"Диаджео Европа\" (Diageo Europe) Джон Кенеди. Ако се възстанови митническият контрол, \"ще намерим някакво решение, ние сме голяма компания\", заяви той. Кенеди обаче казва, че въвеждането на подобен контрол би могло да се превърне в \"огромно бреме\" за цялата верига от доставчици.", "date": "2018.11.12", "title": "Брекзит заплашва износа на ирландската бира \"Гинес\""}
{"url": "https://www.dnevnik.bg/skorost/2018/11/12/3344387_fotogaleriia_novoto_micubishi_l200_idva_ot_tailand/", "text": "Новото поколение на пикапа \"Мицубиши\" L200 направи световната си премиера в края на миналата седмица в Тайланд, където ще се произвежда. Петото поколение на автомобила продължава една 40-годишна история и ще се предлага в около 150 страни по целия свят.", "date": "2018.11.12", "title": "Фотогалерия: Новото \"Мицубиши\" L200 идва от Тайланд"}
{"url": "https://www.dnevnik.bg/sviat/2018/11/12/3344417_sreshtata_za_libiia_v_italiia_dnes_e_zaplashena_ot/", "text": "Голямата международна среща на високо равнище за Либия, на която Италия се надяваше да бъде домакин тази седмица, се очертава да бъде дипломатическо събитие с намалени пропорции, но въпреки това може да доведе до полезни резултати. На събитието днес и утре в Палермо, Сицилия, министър-председателят Джузепе Конте се надяваше да общува с политици от ранга на президента Доналд Тръмп, президента Владимир Путин, канцлера Ангела Меркел и президента Еманюел Макрон, като даде нов тласък на стабилизирането на обхванатата от продължаващ конфликт северноафриканска държава. Въпреки това лидерите на САЩ, Русия, Германия и Франция няма да участват. Париж ще бъде представен от външния министър Жан-Ив льо Дриан, докато другите три столици се очаква да изпратят длъжностни лица на по-ниско ниво. Това е груб отказ лично към Конте, който само преди три седмици публично потвърди в \"Туитър\", че Меркел ще присъства. Германското правителство ще бъде представено от малко познатия заместник външен министър Нилс Анен. Според Клаудия Гацини, специалистка по Либия в мозъчния тръст \"Международна кризисна група\", след като не може да се очаква много от конференцията в Палермо, не е изненадващо, че мнозина лидери са решили да не отидат. \"Конференцията беше родена главно от желанието на Италия да покаже лидерството си и да уравновеси съперничещото влияние на Франция върху Либия, а не защото имаше развитие на терен, което я оправдава\", каза Гацини пред ДПА. В доклад пред Съвета за сигурност на ООН миналата седмица посланикът на ООН за Либия Гасан Саламе описа картина на трайна политическа безизходица и каза, че \"на либийците им е дошло до гуша и са уморени от военния авантюризъм и дребнавите политически маневри\" на играчите на терен. Противоборства Либия, страна, богата на нефт и газ, станала център на нелегалния миграционен поток към Европа и убежище за ислямски терористи, страда от размирици след подкрепеното от НАТО отстраняване на дългогодишния автократ Муамар Кадафи през 2011 г. В страната има поне две съперничещи си правителства: едното - базирано в столицата Триполи, признато от ООН, и още едно в източния град Тобрук. Има и десетки сражаващи се милиции, които се борят за власт. Разговорите в Палермо трябва поне да обединят отново главните политически играчи в Либия. Те са: лидерът на подкрепеното от ООН правителство Файез Серадж; генерал Халифа Хафтар, силен военен лидер, който контролира Източна Либия; както и председателите на двата съперничещи си парламента - Халед Мишри от Върховния държавен съвет и Акила Салех от Камарата на представителите. Четиримата мъже се срещнаха през май в Париж под егидата на Макрон. Той предложи 10 декември като дата за произвеждане на парламентарни и президентски избори, което след това се оказа откровено нереалистично. Италия се противопостави на френския план за избори на фона на дълбоко негодувание в Рим от подхода на Париж към либийските дела. Италия, бившата колониална сила в Либия, смята страната за част от своята географска сфера на влияние. Френско-италианското съперничество за Либия се характеризира и със съперничещите си интереси на нефтените и газовите компании на двете страни - \"Тотал\" и \"Ени\". Шанс за помирение Досега Париж държеше страната на Хафтар, докато Рим подкрепя Серадж. Двете държави трябва да започнат да работят заедно, защото Франция и Италия са достатъчно силни \"да се бойкотират една друга\" по плановете за Либия, но не и да успеят сами, написа бившият италиански премиер и председател на Европейската комисия Романо Проди в съботния брой на всекидневника \"Месаджеро\". Като използват разговорите в Палермо за сплотяване на редиците зад плана на Саламе за политически преход, предвиждащ т.нар. национална конференция, която да доведе до избори по-късно през 2019 г., Париж и Рим ще получат възможност да прекратят враждата си. В доклада си пратеникът на ООН каза, че Либия е \"богата\" държава, чието население е обедняло заради престъпни групи, които \"крадат милиарди от националната хазна\", и каза, че единството на международната общност е \"решаващо\" за стабилизиране на страната. Конте твърди, че Италия е готова да изиграе ролята си. \"Със сигурност не очакваме да решим всички проблеми, но искаме да предложим устойчива възможност за диалог\" на разговорите в Палермо, написа премиерът в петък във \"Фейсбук\", представяйки събитието като \"ключова стъпка\" в ръководената от ООН стратегия за Либия.", "date": "2018.11.12", "title": "Срещата за Либия в Италия днес е заплашена от провал"}
{"url": "https://www.dnevnik.bg/sviat/2018/11/12/3344466_liderut_na_bavarskite_konservatori_shte_napusne_posta/", "text": "Лидерът на Християнсоциалния съюз (ХСС) в Германия Хорст Зеехофер потвърди, че смята да се оттегли от ръководния пост в партията, предаде \"Франкфуртер алгемайне цайтунг\". Зеехофер, който е и вътрешен министър на Германия, обаче ще запази позицията си в кабинета на канцлера Ангела Меркел. Баварските консерватори, които са партия посестрима на християндемократите на Меркел, претърпяха разочарование на изборите в Бавария миналия месец и това постави под въпрос дори бъдещето на коалицията в Берлин според някои анализатори. \"Постът вътрешен министър по никакъв начин не е засегнат от това решение\", каза Зеехофер пред репортери. Той обяви и евентуалния наследник на Ханс-Георг Маасен като шеф на германското контраразузнаване. Маасен  бе уволнен след скандал  с необичайни коментари за видеозаписи, показващи насилие на крайнодесни екстремисти срещу мигранти. Миналата седмица  той загуби работата си  и във вътрешното министерство заради други изказвания. Става въпрос за Томас Халденванг, който някога бе заместник-директор на службата и е в нея от 2009 г. насам. Последната дума ще е на кабинета, но според германското издание не се очаква изборът на вътрешния министър да бъде поставен под съмнение.", "date": "2018.11.12", "title": "Лидерът на баварските консерватори ще напусне поста, но остава вътрешен министър"}
{"url": "https://www.dnevnik.bg/biznes/2018/11/12/3344468_tri_chetvurti_ot_bulgarite_mejdu_18_i_24_godini_iskat/", "text": "Три четвърти от притежателите на банкови карти активните картодържатели в България биха желали да използват своя смартфон за онлайн транзакции чрез мобилни приложения и за разплащания в търговската мрежа, като просто докоснат мобилното устройство до безконтактен терминал. Това показва проучване на технологичната компания за разплащания \"Мастъркард\" (Mastercard), според което най-голям интерес към мобилните разплащания (83%) заявяват потребителите на възраст 18-24 години. Според данните потребителите в България използват мобилния си телефон главно за обаждания (96%), достъп до социални мрежи (77.1%), сърфиране в интернет (71.9%), чат (59.8%), работа и достъп до електронна поща (58.7%) и снимане (66.8%).  Когато имат възможността да използват телефона си за плащане, 50% от потребителите биха използвали услугата при пазаруване в супермаркети, 40.7% - за плащане на сметки, 27.3% - за покупки на дрехи и обувки. Всеки пети заявява, че би използвал мобилния си телефон за плащане в ресторанти, кафенета и барове, а всеки шести – за покупка на билети и други транспортни документи.  Нарастващият тренд за предпочитане на мобилните разплащания е най-забележим сред българите на възраст между 35 и 44 години, сред жителите на големите градове и притежателите на дебитни карти.  Всеки трети българин използва повече от 10 цифрови услуги и прекарва повече от пет часа на ден пред своето мобилно устройство, което поставя България на лидерска позиция в Европа, показват данните от международното изследване на \"Мастъркард\" (Mastercard Mastercard's Innovation Study), проведено през 2017 г. ", "date": "2018.11.12", "title": "Три четвърти от българите между 18 и 24 г. искат да плащат с мобилния си телефон"}
{"url": "https://www.dnevnik.bg/sviat/2018/11/12/3344436_junker_edin-dvama_da_napusnat_pakta_na_oon_i_celiiat/", "text": "Достатъчно е един или двама от членовете на Европейския съюз да напуснат пакта на ООН за миграцията, за да бъде отслабена позицията на ЕС като международен фактор. Това заяви в Берлин председателят на Европейската комисия Жан-Клод Юнкер, цитиран от \"Ройтерс\". Позицията на правителството на България и на парламентарните групи от управляващата коалиция е да не се подпише  пактът за миграция на ООН , съобщи днес лидерът на ГЕРБ в парламента Цветан Цветанов след заседание на коалиционния съвет в Министерския съвет. То беше свикано заради  протестите през уикенда в цялата страна , в които не миграцията е водещата тема, а цените на горивата, предстоящото увеличаване на данъците и застраховките \"Гражданска отговорност\" за автомобилите. Управляващите отстъпиха още в първия работен ден, след като в петък лидерът на БСП Корнелия Нинова пое \"нова битка\" - срещу Глобалния пакт за безопасна, организирана и законна миграция на ООН, който трябва да бъде подписан през декември в Мароко. Българската позиция не е уникална за ЕС - Унгария, Полша и Австрия вече заявиха, че най-вероятно ще се дистанцират от пакта на ООН. Тази седмица и чешкото правителство трябва да гласува - но най-вероятно и то ще се дистанцира - за присъединяването към документа, одобрен през юли от всичките 193 страни - членки на ООН, без САЩ. В понеделник швейцарският дипломат Пиетро Мона, който бе една от ключовите фигури при подготовката на пакта, заяви, че с него малки държави като Швейцария по-добре ще защитят националните си интереси. \"Пактът ни дава допълнителни инструменти да постигнем споразумения за репатриране, например с държави като Еритрея\", обясни той. В Швейцария правителството заяви през октомври след спорове, че ще подпише документа, но след това и двете камари на парламента призоваха подписването да бъде отложено и дори - ако трябва - крайното решение да бъде взето на референдум от всички избиратели. Критици на пакта, идващи предимно от националистическите среди в различни държави, казват, че с него се размивала границата между легална и нелегална миграция. Според ООН текстът се занимава с това как да бъдат защитени мигрантите, как да бъдат интегрирани в отделните страни и как да стане връщането в родината им. Световната организация смята, че това е историческо и изчерпателно споразумение, създаващо основата за бъдещи политики по проблема с миграцията по света, който няма да изчезне в близките десетилетия.", "date": "2018.11.12", "title": "Юнкер: Един-двама да напуснат пакта на ООН и целият ЕС отслабва"}
{"url": "https://www.dnevnik.bg/sviat/2018/11/12/3344483_rabotnichka_tursila_otmushtenie_e_na_sud_zaradi_iglite/", "text": "                        50-годишна жена е обвинена за  откритите в ягоди игли  в Австралия, които стреснаха потребителите и вкараха в криза индустрията на стойност 116 млн. щатски долара. Над 200 жалби за игли за шиене, забити в опаковани плодове, бяха регистрирани от полицията през септември. Няколко големи супермаркета изтеглиха плодовете, потребителите започнаха да ги избягват, а някои производители се принудиха да изхвърлят узрялата продукция. Заподозряната на име Май Ут Трин е австралийска гражданка и е работила в една от засегнатите марки. Тя може да бъде осъдена на до петнадесет години затвор, след като в светлината на кризата  правителството затегна наказанията  за подобни престъпления. Според обвинителния акт тя е действала, мотивирана от желание за отмъщение срещу работодателя си. Банковата индустрия предложи финансова помощ на засегнатите фермери, някои от които харчат по 35 000 долара дневно само за да оберат ягодите, които им се наложи да изхвърлят. Двете най-големи вериги супермаркети в Нова Зеландия прекратиха  доставките на ягоди  от Австралия, макар там такива случаи засега да не са регистрирани. Шест пряко засегнати марки спряха плодовете си от продажба, а премиерът на щата Куинсленд Анастасия Палашчук обяви, че кабинетът отделя 1 млн. австралийски долара, за да съдейства на фермерите. Правителството обяви и награда от 100 000 долара за информация, която да доведе до ареста на виновните.", "date": "2018.11.12", "title": "Работничка, търсила отмъщение, е на съд заради иглите в ягоди в Австралия"}
{"url": "https://www.dnevnik.bg/zdrave/2018/11/12/3344479_bulgariia_e_na_purvo_miasto_v_es_po_prilagane_na/", "text": "Годишно 33 хиляди души в Европейския съюз и близо 700 хиляди в света умират от инфекции, причинени от бактерии, резистентни на антибиотици. В България според данни за 2018 г. се приема, че подобна е била причината за смъртта на 280 души, а случаите на хора с инфекции заради антибактериална резистентност са били 5374, като страната е на средноевропейските нива. Ако правителствата не вземат адекватни мерки, през 2050 г. тази причина за смъртност може да се превърне в по-често срещана от раковите заболявания. За това предупредиха днес представители на бюрото на Световната здравна организация в България, ръководители на Националния център за заразни и паразитни болести, на ветеринарномедицинския институт. Във връзка със започващата днес световна седмица за отговорно прилагане на антибиотици те поискаха от правителството да приеме, да задвижи на практика и да отдели необходимото финансиране за отлежаващия от 2016 г. национален план за действие срещу антибиотичната резистентност. И да състави предвиждания в плана междуинституционален съвет, който да координира политиките на здравното министерство, агенцията по храните, земеделското ведомство и образователните институции за информираност и превенция на неправилното използване на антибиотици. Евтини антибиотици в болниците България е държавата в Европа, която за миналата година е ползвала най-много евтини антибиотици - цефалоспорини трета генерация, в лечебните заведения, съобщи по време на пресконференцията днес доц. д-р Иван Иванов, завеждащ националната референтна лаборатория \"Контрол и мониториране на антибиотичната резистентност\". Това е и основната причина за антимикробната резистентност. По думите му болниците купуват масово този вид антибиотици, тъй като те са най-евтини и печелят обществените поръчки. Вследствие болниците ги прилагат и в случаи, за които те не са ефективни, като например след операция за превенция на инфекция. Според Иванов трябва да се възприеме практиката от други държави, където в подзаконови нормативни актове е уредена правилната употреба на антибиотици, да се напишат стриктни правила и да се предвидят дори санкции при неправилното и ненужно приложение. В доболничната практика положението според Иванов е по-добро, като и там се изписват подобни евтини антибиотици, но като цяло показателите на България за приемани антибиотици в доболничната помощ са под средните за Европа. В същото време той коментира, че трябва да се насърчат лекарите и пациентите да наблягат на мигробиологичните изследвания и антибиограмите, преди да се пристъпи към предписване на антибиотик. В същото време той отбеляза, че това често е проблем както за лекари, така и за пациентите, защото изисква повече време и повече посещения при лекаря. Антибиотици в земеделието По антимикробна резистентност сред животните, от които се произвеждат хранителни продукти, България е една от шестте европейски страни с най-печални резултати, коментира и проф. Христо Даскалов, ръководител на Националния център по безопасност на храните. До тези изводи експертите в центъра са стигнали след дългогодишни проучвания и изследвания. Даскалов отбеляза, че в Холандия например, където са приели и прилагат усилено на практика в последните шест години национална междуинституционална програма за правилната употреба на антибиотици, са намалели с 65 на сто случаите на употреба на антибиотици при животни. В Англия пък този процент е спаднал с около 40 на сто за около 4 години. Не става с единични, спорадични кампании За да се случи това в България обаче, наистина трябват целенасочени усилия на всички институции и това да е координирана национална политика, предупредиха участниците в днешната пресконференция. Единичните, изолирани мерки имат ограничено въздействие, коментира д-р Скендер Сила, представител на бюрото на Световната здравна организация в България. И призова правителството да приеме и финансира плана за междуинституционални действия. \"Не ни питайте нас защо няма такъв план, ние сме го изработили със съвместни усилия и сме го предложили на правителството още през 2016 г.\", заяви проф. Тодор Кантарджиев, директор на Националния център по заразни и паразитни болести. И според проф. Даскалов без общи усилия на различни институции няма да може да се работи ефективно за намаляване на неправилната употреба на антибиотиците. Той отбеляза множеството фактори за свръхупотреба на антибиотици, които трябва да се преодоляват на различни нива. В земеделието например антибиотиците, които се прилагат с фуражите, увеличавали печалбите с около 10-15 на сто. И ние, лекарите, сме станала доста по-мързеливи, свикнахме да имаме това мощно оръжие, което ни вършеше 60-70 на сто от работата и не ни се налагаше да измисляме различни комбинации, да отделяме време и енергия за други решения, допълни той. И посочи, че това важи както за ветеринарната медицина, така и за хуманната. В същото време и пациентите понякога от страх, презастраховане или с цел бързина и удобство сами искали да приемат антибиотици, независимо дали това е подходящо за заболяването им. Така се получават напластявани с години проблеми, практики и разбирания сред хиляди хора, които няма как да бъдат преодолени без целенасочена държавна политика, коментира проф. Даскалов. Наказания в аптеките Увеличаваме непрекъснато контрола, но при 4000 аптеки в страната няма как да контролираме всичко, коментира директорът на агенцията по лекарствата Богдан Кирилов. Отбеляза, че едно от основните откривани нарушения е продажбата на лекарства без рецепта, които не би трябвало да бъдат отпускани без лекарско предписание. За миналата година са били издадени 42 наказателни постановления за това нарушение, а до октомври тази година – 50.", "date": "2018.11.12", "title": "България е на първо място в ЕС по прилагане на евтини антибиотици в болниците"}
{"url": "https://www.dnevnik.bg/sport/2018/11/12/3344485_s_otlichniia_si_start_solari_vleze_v_istoriiata_na/", "text": "Временният треньор на \"Реал\" (Мадрид) Сантяго Солари влезе в историята на клуба. Той постигна най-добрия старт за треньор след изиграни четири мача. Под негово ръководство белите спечелиха четири победи при голова разлика 15:2. Последният успех дойде  с 4:2 срещу \"Селта\" . Мачът във Виго донесе и първата победа за \"Реал\" като гост в първенството от 26 август. С трите точки белите събраха общо 20 и са на четири от водача  \"Барселона\", който изненадващо загуби с 3:4 от \"Бетис\" у дома . Солари дойде на мястото на Хулен Лопетеги, освободен след серията колебливи резултати. Той застана на поста по спешност със статут на временен треньор. Според медиите в Испания е много вероятно аржентинецът да продължи да води \"Реал\". \"Да остана на поста? Важното е да правя това, което е необходимо за доброто на отбора. Останалото е без значение\", каза Солари.", "date": "2018.11.12", "title": "С отличния си старт Солари влезе в историята на \"Реал\" (Мадрид)"}
{"url": "https://www.dnevnik.bg/politika/2018/11/12/3344501_kmetove_na_malki_naseleni_mesta_se_otkazaha_da/", "text": "Националното сдружение на кметовете на малките населени места се отказа да протестира. Техният протест беше насрочен за събота, но беше отменен, след като кметове бяха поканени на среща с премиера. \"Доволни сме от срещата с премиера Бойко Борисов\", каза след среща, която се проведе днес сутринта, кметът на град Калофер и председател на сдружението Румен Стоянов. На срещата са били обсъдени исканията им за самостоятелен бюджет и по-голяма независимост от големите общини. Преди няколко дни се разбра, че кметове от цялата страна излизат на протест пред сградата на Министерския съвет, за да настояват за финансова независимост от общините, както и за връщане на прага за избор на кметове да става със 100 души по постоянен адрес. Преди месец кметовете дадоха едномесечен срок на правителството да бъдат направени законодателни промени. \"Постигнахме добър резултат в първата част от исканията си – бюджетните рамки. Всяко населено място ще си има бюджетна рамка. Кметът на общината, както искахме, ще бъде длъжен да я изпълнява според закона, който до седмица трябва да бъде изработен. Кметът ще взима участие и при контрола върху обществените поръчки. Това са най-важните неща, за които дойдохме\", обясни Стоянов. \"Никакви политически цели не сме имали или сме подбудени от подобни искания. Не сме си позволили да питаме никой от колегите кой от коя партия е. Аз съм независим, подкрепен от БСП\", каза Стоянов. Санкциите в Закона за местното самоуправление и местната администрация ще бъдат завишени, каза след срещата председателят на парламентарната комисия по финанси Менда Стоянова. Ще има текстове, които ще гарантират, когато се приема бюджетът на съответната община, той да бъде придружен с финансова рамка за следващата година. Ще има и засилен контрол по изпълнението на решенията на Общинския съвет от кмета по отношение на бюджетните сметки на кметствата. Разбрахме се, че е необходимо да има текстове в закона, че кметът има възможност да участва в изпълнението на обекти на неговата територия. Това ще се гарантира с втори подпис при приемането на обектите от кметовете. Бяха ни предоставени много случаи, при които кметовете не изпълняват разпоредбите, заложени в Закона за местното самоуправление и местната администрация. Затова ще завишим санкциите в закона\", обяви Стоянова. \"Изпълнителната власт може да осъществява само контрол. Кметовете на общините имат законови задължения, разписани в закона. Там, където не го изпълняват, ще има завишени санкции, за да изпълняват закона такъв, какъвто е\", каза Стоянова. Министърът на финансите Владислав Горанов добави, че е постигната договорка да бъде повишена отчетността на отделните кметства, без да се отнемат правомощията им. Санкциите няма да са сто тояги на голо на мегдана – ще бъдат имуществени и административни, каза Владислав Горанов. \"Трябва да има едно размахване с пръст, защото не можем да задължим кметовете да си вършат работата. Някои неща в закона трябва да се променят, защото в момента, ако кметът не си свърши работата, с нищо не можем да го задължим\", каза Румен Стоянов.", "date": "2018.11.12", "title": "Кметове на малки населени места се отказаха да протестират след среща с Борисов"}
{"url": "https://www.dnevnik.bg/razvlechenie/2018/11/12/3344476_vuzvishenie_izliza_vuv_format_blu-ray_za_kolekcioneri/", "text": "Година след като се появи на голям екран на 10 ноември 2017 г., българският филм \"Възвишение\" на режисьора Виктор Божинов ще излезе във формат \"Блу рей\" (Blu-ray), обявиха от екипа на лентата. Колекционерското издание се очаква да тръгне в продажба на 25 ноември и да съдържа три диска. Единият ще включва филма с опция 5.1 или стереозвук със субтитри на английски, руски, италиански, чешки и македонски. Вторият ще предлага непоказвани сцени от филма, както и седем тематични филма, проследяващи създаването на продукцията откъм режисура, актьори, операторска работа и монтаж, художник на костюми, музика и звук, продукция и премиери. Последният диск ще е изцяло с оригиналната музика на Петър Дундаков.  \"Възвишение\", който се базира на романа на Милен Русков от 2011 г. със същото заглавие, бе сочен за един от най-гледаните български филми за последните 7 години. Над 140 хил. зрители го гледаха в киносалоните. През март тази година той спечели и балканския конкурс в рамките на 22-ия \"София филм фест\". През октомври получи и специалната награда на журито от фестивала \"Златна роза\" във Варна, откъдето актьорът Александър Алексиев си тръгна със статуетката за най-добра мъжка роля. Филмът беше представен и на международни фестивали във Виена, Москва и Шанхай, както и на българския фестивал в Рим. Имаше организирани и серия от прожекции и за българите в чужбина в Прага, Копенхаген, Брюксел, Калгари, Скопие и Лондон. \"Това е филм, създаден, за да се гледа на голям екран. Вложихме много усилия и средства, за да изглежда по този начин, и се радвам, че \"Възвишение\" се задържа почти цяла година по киноекраните в страната\", коментира продуцентът Иван Дойков и допълва, че с \"Блу рей\" версията животът му има шанс да се удължи.  Филмът бе закупен и от HBO  за териториите на Балканския полуостров. Още след първата му седмица в платформата на HBO GO той бе сред най-гледаните заглавия в нея. ", "date": "2018.11.12", "title": "\"Възвишение\" излиза във формат Blu-ray за колекционери"}
{"url": "https://www.dnevnik.bg/bulgaria/2018/11/12/3344515_za_prezidenta_ostavkata_na_pravitelstvoto_ne_e/", "text": "Очаквам правителството и Народното събрание да посочат изход от тази ситуация на продължаващи протести. Оставката в момент на растящи цени, инфлация и увеличаваща се престъпност не е решение, а абдикация от отговорност, каза днес пред журналисти в Карлово президентът Румен Радев, цитиран от своя прессекретариат. Той поясни, че отказът от управление и бягството от проблемите поставят морални прегради пред амбицията да искаш властта отново. Според президента протестите възвръщат надеждата и достойнството на българите като граждани. \"Според мен тези протести са закономерни. Властта наказва гражданите за бедността, която тя не успява да пребори\", каза още Румен Радев. Той допълни, че болки и тревоги на гражданите не достигат до управляващите. \"Ако няма чуваемост и съответни мерки, ако продължават арогантните и цинични изявления, ако продължава това неразбиране, закономерно е протестите да продължат\", посочи държавният глава. Попитан дали протестите са режисирани, той отговори, че никой не може да изкара хората насила на улицата. По повод  обръщението му за 10 ноември  и о бвиненията на управляващите , че е разединител на нацията, Радев коментира, че не може да става обединител на политически партии. \"Аз съм обединител на българския народ и съм длъжен да изразявам неговите болки и притеснения и неговите надежди\", добави президентът. Румен Радев посочи, че в обръщението си е изрекъл истини, които българите знаят, но политиците отказват да приемат. \"Явно много от тях се плашат от истината\", обобщи той.", "date": "2018.11.12", "title": "За президента оставката на правителството не е решение при продължаващите протести"}
{"url": "https://www.dnevnik.bg/sviat/2018/11/12/3344504_sauditska_arabiia_sviva_proizvodstvoto_na_petrol_s_05/", "text": "Саудитският министър на енергетиката, промишлеността и минералните ресурси Халид бин Абдул Азиз ал Фалих заяви днес, цитиран от АФП, че според технически анализ световното производство на петрол трябва да се свие с 1 млн. барела дневно, за да се балансира пазарът, предаде БТА. Вчера на среща на страните - членки на ОПЕК, и на основните производителки на черно злато извън картела Ал Фалих заяви, че страната му ще свие собственото си производство, така че износът да бъде намален с 500 хил. барела дневно през декември спрямо ноември. \"Техническият анализ, който ние разгледахме вчера, сочи, че трябва да намалим добива с близо 1 млн. барела дневно, за да се балансира пазарът\", каза саудитският министър на конференция, посветена на енергийните проблеми в столицата на Обединените арабски емирства. \"Блумбърг\" отбелязва, че това е вторият рязък завой за Саудитска Арабия, най-голям производител сред страните от ОПЕК, от юни насам. Тогава Рияд убеди останалите страни да сложат край на съкращения в производството, продължили 18 месеца, заради намаляващия добив на Венецуела и Иран. Сега уахабитското кралство обаче предупреждава за риск от доставки на конкуретнтни суровини - например шистов петрол и газ - догодина.", "date": "2018.11.12", "title": "Саудитска Арабия свива производството на петрол с 0.5 млн. барела дневно от декември"}
{"url": "https://www.dnevnik.bg/sviat/2018/11/12/3344437_lukoil_i_oshte_9_giganta_zamraziha_cenite_na_gorivata/", "text": "\"Лукойл\" и останалите 9 големи руски производителя на петрол и горива подписаха в понеделник споразумение с правителството за замразяване на цените на нивото от началото на юни 2018 г. Това означава, че в търговията на едро 1 литър: -   не бива да струва повече от 39.86 рубли (0.52 евро/1.02 лева по днешния курс на рублата) -  5 не бива да надхвърля 42.77 рубли (0.56 евро/1.10 лева) -   е с таван 43.11 рубли (0.57 евро/1.12 лева). Под натиск от Кремъл на 31 октомври Министерството на енергетиката, антимонополната служба, петролните компании и независимите преработвателни предприятия се договориха да стабилизират цените на пазара, включително да съгласуват с фиксирани обеми и цени доставките на петролни продукти за търговия на едро и дребно. - от 1 януари 2019 г. поскъпването на горивата да не надхвърля 1.7%, но това не е от конюнктурата на пазара, а защото ДДС се повишава от 18% на 20%; - от 1 февруари цените ще се индексират в рамките на годишната инфлация, която в бюджета е прогнозирана да бъде 4-4.6%; - ще се увеличи и предлагането - с 3% повече спрямо същия месец на 2017 г. трябва да бъде производството и реализирането на петролни продукти на пазара на дребно и борсите за горива; - на независимите бензиностанции ще бъде гарантирано, че ще получават нужните количества; - определени са и ценови параметри за сделки на едро за всеки регион на Русия. Министерството на енергетиката и Федералната антимонополна служба ще следят всеки ден спазването на договореността и ако някоя от компаниите наруши договореното, правителството ще наложи в рамките на няколко дни защитни мита срещу износа на горива. Премиерът Дмитрий Медведев заплаши, че такава мярка ще струва на петролните компании до 420 млрд. рубли (над 5.5 млрд. евро). \"Подписахме. Компанията ни поддържа договореностите при подготовката на протокола. Аз подписах\", цитира РИА \"Новости\" думите на ръководителя на \"Лукойл\" Вагит Алекперов. \"Разбира се, както и останалитепроизводители, търпим загуби на пазара на дребно. Днес изчислихме, че за пропуснатите ползи за четири месеца стабилизиране на цените са в рамките на 8.5 млрд. рубли (115 млн. евро)\", допълва с откъс изказването му и ТАСС. Така компанията му стана петата поред, съгласила се да замрази цените на бензините и дизеловото гориво по бензиностанциите. Първи поставиха подписа си от \"Газпром нефт\" на 10 ноември, последваха \"Нефтегазхолдинг\", ГК \"Новый поток\" и \"РуссНефть\". В понеделник вицепремиерът Дмитрий Козак обяви на съвещание на министри при президента Владимир Путин, че и останалите са подписали (\"Роснефт\", \"Газпром\", \"Татнефт\", ТАИФ и \"Сургутнефтегаз\" - бел. ред.). По думите му споразумението вече се прилага от 1 ноември, когато \"на борсите дизелът поевтиня с 4%, бензин А92 - с 3.5%, а А95 - с почти 3%. И в момента те се държат приблизително в тези рамки\". Споразумението бе наложено преди всичко за да бъдат защитени малките и независими търговци, които и в момента продължават да се оплакват, че на много места не могат да купят от петролните бази дизел и бензин. \"Петролните компании понижиха цените на едро, но горива все още няма\", каза пред РБК Евгений Аркуша, председател на Руския съюз на търговците на горива. Правителството обмисля по молба на петролните компании временно да забрани на търговски посредници да играят на стоковите борси, за да прекрати спекулативни сделки. До понеделник е крайният срок за подготовка на нови правила, съгласно които до 31 март 2019 г. на борсите ще се допускат само вериги от бензиностанции и крайни купувачи на дребно от промишлеността и аграрния сектор. От 2019 г. петролните компании може да започнат да получават бюджетни субсидии за сдържане на ценовия ръст, срещу което част от сегашните ограничения ще престанат да действат.", "date": "2018.11.12", "title": "\"Лукойл\" и още 9 гиганта замразиха цените на горивата в Русия"}
{"url": "https://www.dnevnik.bg/bulgaria/2018/11/12/3344520_antikorupcionnata_komisiia_lozan_panov_e_pokanen_v/", "text": "Комисията за противодействие на корупцията и отнемане на незаконно имущество (КПКОНПИ) отвърна с позиция на  писмото на председателя на ВКС Лозан Панов , с което той напомни, че може да бъде викан като гражданин за обяснение по проверка, но не и като председател на съдебна институция. \"Г-н Панов е поканен в КПКОНПИ за вземане на обяснения във връзка с ревизионен акт от Националната агенция по приходите (НАП) на базата на законовите правомощия на Комисията да прави проверка за потенциални корупционни действия на лица, заемащи висши държавни длъжности. Г-н Панов е поканен в лично качество, на служебния му адрес, съгласно разпоредбите на процесуалните закони\", се казва в позицията на КПКОНПИ. Според КПКОНПИ, законът не прави разграничение в служебното качество на гражданите. Нещо повече, пише в писмото, Законът за ПКОНПИ изрично посочва, че комисията е органът, който разследва потенциално корупционно поведение на лицата, заемащи висши държавни длъжности, сред които е и председателят на ВКС. В позицията на КПКОНПИ се намеква, че председателят на ВКС \"се самоидентифицира с цялата съдебна власт и че използва институцията за да се постави над закона\". Лозан Панов стана мишена на подкрепящия кръг на главния прокурор скоро след като оглави върховната инстанция с това, че настоя за принципни проверки както на скандала със записите \"Яневагейт\", от които пролича задкулисно обвързване на видни фигури от ВСС, така и за проверка на срещата на главния прокурор с издателя на в. \"Сега\" Сашо Дончев и бизнесмена от БСП Георги Гергов в кабинета на последния в ЦУМ. В резултат срещу Панов и семейството му започна постоянна кампания, основно през медиите на депутата от ДПС Делян Пеевски. Последната публикация е от неделния брой на в. \"Монитор\" по повод общото събрание на Съюза на съдиите в България (ССБ). Панов е наречен \"скандален шеф на съдиите\", а съюза - \"тайната грантаджийска организация\".", "date": "2018.11.12", "title": "Антикорупционната комисия: Лозан Панов е поканен в лично качество, но на служебния му адрес"}
{"url": "https://www.dnevnik.bg/biznes/2018/11/12/3344421_prez_2019_g_shte_se_nabirat_proekti_za_evropeisko/", "text": "Общо 53 процедури за набиране на проектни предложения на стойност близо 1.150 млрд. лева ще бъдат обявени през следващата година по програмите, съфинансирани от европейските структурни и инвестиционни фондове, съобщи правителствената информационна служа. Това е решено по време на заседание на Съвета за координация на управлението на средствата от ЕС към Министерския съвет. Към момента по програмите са обявени 408 процедури за набиране на проектни предложения на стойност 17.996 млрд. лева, договорени са над 14.5 млрд. лева, или над 62.5% от общия бюджет. До бенефициентите са достигнали над 25.3% от бюджета на всички програми, или близо 6 млрд. лева, сочат данните на съвета. Следващата година ще е особено важна, успоредно с изпълнението на настоящия програмен период ще стартираме подготовката за следващия. Това е заявил заместник министър-председателят Томислав Дончев, който е председателствал заседанието. По думите му, цитирани от правителствената пресслужба, от изключително значение за подобряване на ефективността на европейските средства е да се осигури максимална синергия както между отделните програми, така и по отношение на предвидените в тях процедури. Индикативните годишни работни програми на управляващите органи са качени в публичния модул на  Информационната система за управление  и наблюдение на средствата от ЕС и могат да бъдат изтеглени от  тук .", "date": "2018.11.12", "title": "През 2019 г. ще се набират проекти за европейско финансиране за 1.2 млрд. лв."}
{"url": "https://www.dnevnik.bg/politika/2018/11/12/3344434_svetoslav_malinov_shte_e_kandidat_za_evrodeputat_ot/", "text": "Евродепутатът Светослав Малинов ще се кандидатира отново на предстоящите през май избори за Европейски парламент от \"Демократична България\", като решението за номинацията му идва от ДСБ. \"Демократична България\" е обединение от ДСБ, \"Да, България\" и \"Зелените\". Решението за номинацията е взето на национално съвещание на ДСБ, провело се пред уикенда. С решението се възлага националното ръководство на ДСБ да организира щабове за подготовка на партията за явяване на европейски, местни и предсрочни избори. От ДСБ призовават към партньорство на всички опозиционни, проевропейски сили в дясноцентристкото пространство в предстоящите избори. \"Благодаря на ДСБ за доверието, че ме избра да представлявам нашата партия в единната листа на \"Демократична България\" за европейските избори през май 2019. Сигурен съм, че ще се справим. Доказали сме, че можем. Тази увереност в успеха идва и от факта, че само нашата коалиция \"Демократична България\" може наистина да представлява проевропейските българи. Имаме изключително доверие по между си и искрено единомислие. Заедно можем повече, България може много повече\", е казал Малинов в обръщението си към ДСБ и \"Демократична България\" според партийния пресцентър. Това е първата официална номинация на кандидат за евродепутат.", "date": "2018.11.12", "title": "Светослав Малинов ще е кандидат за евродепутат от \"Демократична България\""}
{"url": "https://www.dnevnik.bg/sport/2018/11/12/3344514_hubchev_iska_da_sledi_mladi_bulgarski_futbolisti/", "text": "Селекционерът на националния отбор по футбол Петър Хубчев заяви, че иска да се изгради система, с която да се следят талантливи млади български играчи, живеещи в чужбина. \"Ще е много добре да се направи списък с тези имена и да се следят. Аз знам поне за пет (такива деца), някои от тях съм проверил\", посочи Хубчев в интервю с въпроси на запалянковци във \"Фейсбук\". Селекционерът каза, че всяка победа поражда много по-големи очаквания. \"Ние сме наясно с това, но хубавото е, че футболистите осъзнават това нещо, не се сърдят и го приемат. Крачките са малки, но трябва да се радваме на тези малки крачки, за да дойдат по-големите.\" Той посочи, че всеки месец би правил лагер за играчи, които остават извън националния отбор. По думите му обаче календарът в момента не го позволява. Хубчев уточни, че не се влияе от мнението нито на феновете, нито би се повлиял от това на президента на футболния съюз (Борислав Михайлов) при избора на футболисти. \"Със сигурност, ако има грешки, те са мои и на екипа ми.\" \"Гарантирам, че с екипа ми взимаме това, което според нашите разбирания, е най-доброто. Разбира се, съобразяваме се с противника, с който ще играем. Но по-важни са едни други качества - хъс, спортна злоба, готовност да се раздадеш повече, да тичаш малко повече\", каза Хубчев. \"В националния отбор никога не е стоял въпросът за подмладяване. Последното, което ме интересува, са годините и клубът, от който идват футболистите\", добави селекционерът. \"Според мен (националният отбор) има светло бъдеще. Има много добри момчета, има много таланти. Но няма гаранция.\" Според селекционера ключовата стъпка във футбола е преминаването от юноши старша възраст към мъжкия отбор. Българският отбор се подготвя за последните си два мача в групата си в Лигата на нациите. В петък съставът гостува на Кипър, а на 19 ноември е домакин на Словения.", "date": "2018.11.12", "title": "Хубчев иска да се следят млади български футболисти, живеещи в чужбина (видео)"}
{"url": "https://www.dnevnik.bg/kultura/2018/11/12/3343026_mohamad_salemi_kurator_pokrai_trump_i_metoo_se_povishi/", "text": "- В последното десетилетие, особено в годините след икономическата криза, светът на изкуството, който е изключително индивидуален, се отмести от въпроса за пола в ролята на изкуството. Но откакто консервативните крайнодесни сили се завърнаха в челните позиции в политиката както в САЩ, така и в Европа, тези въпроси се завърнаха в художествения свят. След избирането на Тръмп за президент и движението #MeToo се наблюдава повишен интерес към изкуството и артистите, които се занимават директно с въпроса за пола. Аз лично не съм убеден, че интересът от големите институции и кураторите е автентичен. Тук често става дума за един прибързан начин институциите да покажат гъвкавост в днешното време. Идвам от училище на мисълта, което намира пола за вторичен спрямо сексуалността. Маркс казва, че икономиката е основа, а културата е надстройка. За мен сексуалността е основа, а полът е надстройка. Мисля, че сегашните атаки срещу \"джендърите\" от страна на дясно-консервативните течения имат за цел да обезсмислят постиженията от последните 20 - 30 години на движенията, свързани с пола и сексуалността. Трябва да сме внимателни с тази атака срещу джендър изследванията, за да не дадем на тези, които атакуват половете, да заличат гражданските права и всички културни постижения, постигнати в областта на сексуалността и половете в последните 25 години. - Позициите на мигрант и на хомосексуален са две позиции на непривилегировано положение. По принцип хората си мислят, че съвместяването на двете ще създаде дори още по-проблематична ситуация и по-голямо непривилегировано положение. Но когато това се положи в контекста на емиграцията в Западна Европа и Америка, фигурата на хомосексуалния мигрант създава една уникална позиция в долната част на йерархията. В много европейски държави като Германия, Англия и Франция хомосексуалните мигранти получават предимство пред останалите мигранти, защото могат да се позоват и на сексуална дискриминация и следователно да бъдат третирани по-добре от институциите и от обществото, отколкото мигрантите, които не са хомосексуални. Това създава ситуация, в която мигрантите отиват на място, където тяхното неизгодно положение се удвоява или утроява и води до икономическо преимущество. Те са в икономически неизгодно положение, защото в държавата им се води война и живеят в общество, което има предразсъдъци спрямо тях. Но попаднат ли в държава като Германия, излизат по-напред от собствените си приятели, които не са хомосексуални. Това е доста по-комплексен проблем, отколкото можете да си представите. Има много случаи в Австрия и в Германия, когато хетеросексуалните приятели на гей хора ги молят да се представят за техни партньори, за да могат да си уредят статута. Именно това отразяваме с плаката на Sofia Queer Forum. - Напълно съзнателно избрахме двама по-възрастни артисти, чиито умове, тела и творчество все още носят спомените за времето, в което хомосексуалността все още не беше добре приета в западния свят. Това са Барбара Хамер и Брус Лабрус. Те помнят дните, когато хомосексуалните хора са били тормозени и нападани. Когато западните медии са били срещу тях. За нас беше важно да включим тази памет в изложбата. Избрахме и двама други артисти - Вирон Ерол Верт, който е мигрант и е преминал през този опит, и Боряна Венциславова. Последното, защото искахме да включим и артист, който има феминистка идентичност, за когото не беше необходимо да е хомосексуален. - Това зависи от социалната класа, от която идваш. Ако си богат, ще си останеш в \"килера\" до края на живота си. Милионите долари, които ще наследиш от своите родители, не струват колкото твоята сексуалност. Просто се жениш и разполагаш със средства да пътуваш по няколко пъти в годината на места, където хомосексуалността е позволена. Много често тези хора имат по няколко любовници в приятелски настроени космополитни места из света. И постоянно сменят идентичностите си и начина си на живот, обикаляйки от град на град. Ако идваш от средната класа, много често си ангажиран с някаква форма на социална промяна, която или незабавно, или дългосрочно би трябвало да отвори за теб пространство, в което да можеш да бъдеш това, което си. Ако си депривилегирован, започваш да си мислиш за това да напуснеш страната. Всеки има смартфон в джоба си и разбира за видовете свобода, които биха могли да бъдат на негово разположение, ако не живееше в хомофобско общество. - На първо място намирам българските мъже и жени за изключително привлекателни и сексапилни. Мисля, че някои остатъци от комунистическата епоха, за които може би не си даваме изцяло сметка, все още структурират светогледа на хората тук. Което не е по необходимост нещо лошо. Но това, което ми стана интересно, е, че при по-младото поколение, с което се срещам в центъра на града, съществува една форма на културата на хипстърите. Един вид по-младият племенник на метросексуалността. С изключение на това, че обратно на своя западен аналог тази хипстърщина е хомофобска. Това е метросексуална хомофобия. Тези хора изглеждат много либерални, много отворени - или поне са облечени така. Но по начина, по който се отнасят към теб, се усеща някаква форма на пасивна агресия. Защото съм тук с моя партньор и се държим за ръка. За нас, които живеем в Берлин, това тук е по-скоро присвояване на някакъв стил, на начин на обличане. В същото време младите хора се страхуват дълбоко от хомосексуалността.", "date": "2018.11.12", "title": "Мохамад Салеми, куратор: Покрай Тръмп и #MeToo се повиши интересът към въпросите за пола в изкуството"}
{"url": "https://www.dnevnik.bg/bulgaria/2018/11/12/3344566_deloto_sreshtu_miroslav_borshosh_zapochna_sudut/", "text": "Делото срещу бившия директор на Националния дворец на културата (НДК) Мирослав Боршош и бившия председател на съвета на директорите Валентин Кръстев започна в съда. Днес в Софийския градски съд (СГС) се проведе разпоредително заседание. Внесените срещу Боршош обвинения са от умишлена безстопанственост, през сключване на неизгодни сделки до присвояване на над три милиона лева, поверени му да ги управлява. Кръстев е обвинен, че е принудил трима служители на комплекса да занижат оценка по обществена поръчка на един от участниците в процедурата и завишат на друг участник. Съдът прие, че прокуратурата е отстранила процесуалните нарушения в обвинителния акт, и насрочи дата за започване на делото по същество - 14 януари 2019 г. Веднъж съдия Стефан Милев върна обвинението на прокуратурата, тъй като намери, че е неясно, противоречиво и двамата подсъдими не могат да разберат за какво престъпление ги съдят. Днес обаче Милев прие, че недостатъците са отстранени и не се съгласи с доводите на адвокат Даниела Доковска, че процесът трябва да се прекрати и да се върне на прокуратурата, защото не са отстранени всички неясноти и все още в обвинителния акт има пороци. Адвокатите на двамата подсъдими поискаха още отпадане на наложените им мерки за неотклонение - подписка, заради \"образцовото им процесуално поведение\". Съдия Милев заяви, че не се оспорва безупречното им процесуално поведение, но подчерта, че то е тяхно задължение по закон. А мярката гарантира изпълнението му. Освен това, съпоставяйки с тежестта на обвинението, спрямо двамата са взети най-леките мерки за неотклонение, затова съдът отказа да ги отмени. Градският съд прие за разглеждане заедно с делото два граждански иска - от държавата чрез финансовото министерство в размер на 3 431 146 лв. и от \"НДК Конгресен център София\" за 503 757 лв. Дали ще уважи исканата от тях стойност ще се реши в хода на процеса. По делото има конституирани и трима пострадали - Иван Станков, Даниела Иванова и Александър Владимиров , които са претърпели неимуществени вреди от действията на подсъдимите. ", "date": "2018.11.12", "title": "Делото срещу Мирослав Боршош започна, съдът допуска граждански искове за близо 4 млн. лв."}
{"url": "https://www.dnevnik.bg/sviat/2018/11/12/3344726_srubskata_curkva_otkaza_da_priznae_reshenieto_na/", "text": "Архиерейският събор на Сръбската православна църква обяви, че няма да признае решението на Вселенската патриаршия за каноничността на две църкви в Украйна, предаде институцията  със съобщение  на сайта си. Висшето духовенство в Белград поиска въпросът за автокефалността на Украинската православна църква - Киевска патриаршия (УПЦ-КП) и Украинската автокефална църква (УАПЦ), да бъде разгледан на специален Всеправославен събор. Решението на Вселенската патриаршия се обявява за \"канонически необосновано\", а главите на двете църкви - Филарет и Макарий - са представени като \"лидери на разколнически групи\". Миналия месец Светият синод на Вселенската патриаршия  разпространи решенията си  за признаване на двете църкви. Руската православна църква  реагира , като  прекъсна връзките си  с нея. \"Постоянен натиск на големи западни сили\" Според Сръбската православна църква решението на Вселенската патриаршия не е със задължителен характер и няма да се установява канонично общение с двете украински църкви. \"Съборът предлага на Цариградската (Вселенската) патриаршия и всички останали поместни автокефални православни църкви да се разгледат възможно най-скоро въпросите за автокефалията и православната диаспора на Всеправославен събор\", продължава съобщението. Според СПЦ това би утвърдило единството на православието и в бъдеще биха се избегнали изкушения \"като това, през което сега минава светото Православие\". Като обстоятелства в позицията се изтъкват и събитията в Косово и Метохия и условията на \"непрекъснати провокации от ръководствата на фалшиви държави и постоянния натиск на големи западни сили\".", "date": "2018.11.12", "title": "Сръбската църква отказа да признае решението на Вселенския патриарх за Украйна"}
{"url": "https://www.dnevnik.bg/bulgaria/2018/11/12/3344732_kliput_na_televiziia_alma_mater_e_svalen_upravata_na/", "text": "Рекламният клип, в който шефът на Студентската телевизия \"Алма матер\"  Башар Рахал призовава младежите да кандидатстват за работа,  за да станат известни, вече е свален от фейсбук страницата на медията. Днес на съвместното заседание на управителния и програмния съвет на телевизията той също не получи одобрение. Клипът събра множество критични коментари заради стила и посланието си. Във видеото актьорът Башар Рахал, който от няколко месеца е начело на студентската телевизия, влиза в ролята на режисьор. Млада секретарка тича напред-назад с кафето и сметанката му, докато шефът я оглежда одобрително и коментира, че тя \"вече също е известна\". За декор служат стълбите на Софийския университет със статуите на братята Евлоги и Христо Георгиеви. \"Запомни тази година - това е годината, в която ти стана известен\", казва Рахал и изброява дните за кастинг в различните градове. \"Клипът на телевизия \"Алма матер\" е жалък урок за всички бъдещи журналисти и само за 47 секунди им показва как НЕ се прави журналистика\", пък беше  позицията на Асоциацията на европейските журналисти – България  (АЕЖ). От Софийския университет разпространиха до медиите официално становище след днешното заседание на управляващия орган на телевизията. От него се разбира, че критиките към видеото са основателни, но не се уточнява по чие разпореждане е свален клипът. \"Стилистиката и посланието на клипа не са в съответствие с академичния тон, който се очаква от всяко звено на най-стария и най-авторитетен университет в страната. В проведения сериозен разговор директорът на телевизията Б. Рахал изрази съжаление за недобрата преценка докъде пародиен тон е приемлив и къде преминава в лош вкус и сексизъм\", пише в съобщението. Подчертава се, че \"след сериозната дискусия и ангажираността на всички участвали в обсъждането\" директорът и екипът на телевизия \"Алма матер\" ще се придържат към академичните стандарти.", "date": "2018.11.12", "title": "Клипът на телевизия \"Алма матер\" е свален, управата на медията също не го одобри"}
{"url": "https://www.dnevnik.bg/sport/2018/11/12/3344660_solari_veche_e_postoianen_trenyor_na_real_madrid/", "text": "Сантяго Солари ще остане начело на \"Реал\" (Мадрид) за постоянно. Това показват документите, които клубът е внесъл в испанската федерация, съобщава ESPN. Източници от федерацията са потвърдили информацията пред \"Марка\". Солари  застана начело на \"Реал\" като временен треньор след раздялата с Хулен Лопетеги . Бившият испански селекционер беше освободен заради слабите резултати на отбора. Правилата на испанската федерация гласят, че даден клуб може да има временен треньор за до две седмици, след което трябва да впише постоянен. Първоначално се появяваха различни варианти за поста, като най-често  се споменаваше Антонио Конте . Отличното представяне на \"Реал\" при Солари доведе до промяната. Аржентинецът  влезе в историята, като стана треньорът с най-добрия старт  начело на белите след изиграване на четири мача. Под негово ръководство белите спечелиха и четирите си срещи при голова разлика 15:2. Последният успех дойде  с 4:2 срещу \"Селта\" . С трите точки във Виго отборът събра общо 20 и е на четири от водача  \"Барселона\", който изненадващо загуби с 3:4 от \"Бетис\" у дома .", "date": "2018.11.12", "title": "Солари вече е постоянен треньор на \"Реал\" (Мадрид)"}
{"url": "https://www.dnevnik.bg/bulgaria/2018/11/12/3344803_prokuraturata_zapechata_prechistvatelnata_stanciia_v/", "text": "Прокуратурата запечата пречиствателната станция на ваканционно селище \"Елените\". Причина за крайното решение са неизплатени глоби в размер на 7 млн. лв., които са наложени от регионалната екоинспекция на собственика на обекта Ветко Арабаджиев, съобщава БНТ. В края на октомври се разбра, че пречиствателната станция няма разрешително за ползване като воден обект. Станцията е собственост на бизнесмена Ветко Арабаджиев и от 2012 г. работи без разрешително, установи проверка на екоинспекцията. Досега нито една наложена глоба не е била платена. Тази година е имало нова санкция в размер на 1.8 млн. лв. и след като отново не е имало плащане, е било разпоредено пречиствателната станция да бъде запечатана. Освен отпадните води на \"Елените\" и близките хотели, в станцията постъпват и всички отпадни води на Свети Влас. Арабаджиев и съпругата му Маринела са в неизвестност от началото на септември и се издирват с европейска заповед за арест от спецпрокуратурата по обвинение за участие в организирана престъпна група за данъчни престъпления, които включват укриване на данъци и пране на пари.", "date": "2018.11.12", "title": "Прокуратурата запечата пречиствателната станция в \"Елените\""}
{"url": "https://www.dnevnik.bg/sviat/2018/11/12/3344804_izrael_nanese_novi_vuzdushni_udari_sled_raketni_ataki/", "text": "Израел нанесе нови въздушни удари по ивицата Газа, която е под контрола на радикалната палестинска групировка \"Хамас\", предаде ДПА, цитирана от БТА. В нова ескалация на насилието израелските сили за отбрана съобщиха, че авиацията е започнала да атакува \"терористични мишени в цялата ивица Газа\". Преди около час говорител на израелските въоръжени сили, цитиран от в. \"Джерузалем пост\", съобщи, че са били поразени над 20 цели на организациите \"Хамас\" и \"Ислямски джихад\" в ивицата. Здравното министерство в Газа съобщава за смъртта на поне трима палестинци. Тези атаки бяха предшествани от вестта, че изстреляна от Газа ракета е поразила автобус на израелска територия и един човек е бил тежко ранен, отбелязаха ДПА и Би Би Си. Тази вечер от Газа към Израел са били изстреляни около 200 ракети, на повечето от тях са били прехванати и унищожени от израелската ПВО, предаде \"Джерузалем пост\". Най-малко 13 души са ранени. Със скандирания за отмъщение и под ескорта на въоръжени лица в камуфлажни дрехи и с маски хиляди палестинци присъстваха по-рано днес в Газа на погребението на седмината бойци от \"Хамас\", убити снощи от израелски огън, съобщи \"Асошиейтед прес\", цитирана от БТА. ООН предупреди, че нова война в Газа би била \"трагедия\" и трябва на всяка цена да се избегне. Според \"Хамас\" израелски войници под прикритие са прекосили снощи с цивилен автомобил границата и са влезли в престрелка с бойци на \"Хамас\". При размяната на огън са били убити седем въоръжени палестинци и един израелски подполковник. Конфликтът бе последван през нощта от въздушни удари от израелска страна и залп от ракетен огън от Газа към Израел. Преди няколко дни Израел и \"Хамас\" постигнаха с посредничеството на Катар и Египет принципно споразумение за доставка на твърда валута и течни горива за ивицата Газа, припомня \"Асошиейтед прес\". Споразумението е част от по-обхватни усилия за облекчаване на положението в мизерстващата Газа след 11 години на икономическа блокада от две страни - Израел и Египет. Не е ясно дали новият изблик на насилие ще попречи на този процес. Събитията по границата накараха израелския премиер Бенямин Нетаняху да съкрати посещението си в Париж и да се върне днес за консултации с шефовете на израелските служби за сигурност. След пристигането си в Израел Нетаняху изрази в \"Туитър\" почит към паметта на убития подполковник, чието име не бе съобщено. Ръководството на \"Хамас\" отмени редовния седмичен протест по северозападната граница на Газа с Израел. Организаторите се позоваха на \"текущото положение със сигурността\". От \"Изедин ал Касам\" - военното крило на \"Хамас\" - казаха, че израелските военни под прикритие са навлезли снощи на 3 км във вътрешността на ивицата. Те убили Нур ел Дийн Барака - командир от средния ешелон в командването на \"Изедин ал Касам\". Палестински бойци открили колата и започнали да я преследват, но израелската авиация открила огън и загинали няколко палестинци. Празният автомобил, използван вероятно от израелците, е бил намерен овъглен след няколко поражения с ракета. Израелските военни дадоха малко сведения за причините за операцията, освен че тя е била извършена от \"специални части\" и е била от \"голямо значение\" за сигурността на Израел. Целта ѝ според ръководството не е била \"да се убиват или отвличат терористи, а да се подсили сигурността\" на страната. Медии в страната говорят за \"провалена\" операция, вероятно само с разузнавателна цел.", "date": "2018.11.12", "title": "Израел нанесе нови въздушни удари след ракетни атаки от Газа"}
{"url": "https://www.dnevnik.bg/sviat/2018/11/12/3344594_diplomaciiata_na_bolsonaro_postavia_pod_vupros_iznosa/", "text": "Търговските отношения с арабските страни на най-големия износител в света на месо халал (допустимо за консумация според ислямския закон - бел.ред.), Бразилия, биха могли да бъдат застрашени, предаде агенция \"Франс прес\". Това би станало, ако новоизбраният президент на Бразилия Жаир Болсонаро премести бразилското посолство в Израел от Тел Авив в Ерусалим. През 2017 година Бразилия е изнесла говеждо месо за 5.06 млрд. долара, от което продукция за 983 милиона долара (19.4%) е била предназначена за 17 арабски страни. Начело в тази класация са Египет (4-о място), Саудитска Арабия (7-о място) и ОАЕ (10-о място). Износът на птиче месо е донесъл приходи от 6.58 млрд. долара, от които 2.67 милиарда долара (40 процента) към 20 арабски страни. Основните клиенти са Саудитска Арабия (1-о място), ОАЕ (4-място), Египет (7- о място), Ирак (9-о място) и Кувейт (10-о място). Евентуалното затваряне на тези пазари при преместване на бразилското посолство в Ерусалим предизвиква безпокойство сред животновъдите в латиноамериканската страна. Кандидатът на крайната десница Жаир Болсонаро, който бе избран в края на октомври за президент със силната подкрепа на евангелистките църкви, които са поддръжници на Израел, обеща по време на предизборната си кампания да направи това оспорвано преместване на посолството. \"Както вече обявихме, възнамеряваме да преместим посолството на Бразилия от Тел Авив в Ерусалим\", потвърди Болсонаро на 2 ноември в \"Туитър\". \"Израел е суверенна държава и трябва изцяло да уважаваме това\", добави той. След тази декларация Египет отложи, без да фиксира друга дата, посещението на министъра на външните работи на Бразилия Алойзио Нунеш. Кайро анулира и насрочените срещи на делегация от бразилски бизнесмени, вече пристигнали в страната, като официално обясни това с проблеми в работния график. Миналата седмица Болсонаро каза, че преместването на посолството \"все още не е решено\". Изказването ми сякаш бе стъпка назад в решението, но след това той отново остави деликатния въпрос в неясно положение. Думите на Болсонаро предизвикаха смущение в дипломатическите отношения, което не е добре за търговията, призна представител на Арабско-бразилската търговска камара. Това обаче не означава, че има скъсване на търговските връзки между двете страни, добави той. Големите месопреработвателни фирми и предприятия в Бразилия от години прилагат стратегия за завладяване на пазарите на мюсюлманските страни. Бразилия стана през 2017 година първият в света производител и износител на месо халал. Една стратегия, която е насочена и към търсенето на месо в мюсюлманските общности на азиатските страни като Южна Корея и Китай.", "date": "2018.11.12", "title": "Дипломацията на Болсонаро поставя под въпрос износа на месо халал от Бразилия"}
{"url": "https://www.dnevnik.bg/sport/2018/11/12/3344598_budeshteto_na_brazilskoto_sustezanie_vuv_formula_1/", "text": "Бъдещето на Гран при на Бразилия във Формула 1 остава несигурно. Настоящият договор е до 2020 г., като засега има трудности около подновяването му. Кметът на Сао Пауло Бруно Ковас заяви, че градските власти имат желание пистата \"Интерлагос\" да бъде приватизирана. Очакванията са това да помогне за модернизацията на съоръжението, без да се изисква голяма инвестиция с публични средства. \"Състезанието е много важно за града и имаме интерес да го задържим\", каза Ковас. Местната общественост обаче се притеснява от последния предложен план за приватизация. В него се предвижда около пистата да бъдат построени жилищни сгради. Бразилия е единствената страна в Южна Америка със  старт в календара на Формула 1 . С оттеглянето на Фелипе Маса в надпреварата вече няма бразилски състезатели. Надпреварата на \"Интерлагос\" се проведе в неделя пред пълни трибуни. Победител  стана шампионът Люис Хамилтън , който се възползва от  сблъскването между Макс Верстапен и Естебан Окон .", "date": "2018.11.12", "title": "Бъдещето на бразилското състезание във Формула 1 остава несигурно"}
{"url": "https://www.dnevnik.bg/biznes/2018/11/12/3344811_evropeiskata_centralna_banka_shte_napravi_cialostna/", "text": "Европейската централна банка (ЕЦБ) публикува информация за процеса на работата, свързан с искането на България от 18 юли 2018 г. за присъединяване към Банковия съюз, съобщиха от Българската народна банка (БНБ). Цялостна оценка, която представлява преглед на активите и стрес тест, ще бъде проведена на шест банки. Очаква се оценката да започне този месец, а резултатите да бъдат публикувани през юли 2019 г. Ще бъдат проверени УниКредит Булбанк, Банка ДСК, Обединена българска банка, Първа инвестиционна банка, Централна кооперативна банка и Инвестбанк. Българската народна банка съдейства на ЕЦБ за осъществяване на съответната дейност. Присъединяването към Банковия съюз е задължително условие пред България, за да може страната да кандидатства за приемане в \"чакалнята за еврото\" и след това в еврозоната.", "date": "2018.11.12", "title": "Европейската централна банка ще направи стрес тест на шест банки в България"}
{"url": "https://www.dnevnik.bg/sviat/2018/11/12/3344812_amnesti_interneshunul_lishi_lidera_na_mianma_ot/", "text": "Амнести интернешънъл\" обяви днес, че лишава Аун Сан Су Чжи от своята най-престижна награда \"Посланик на съвестта\" и обвини лидера на Мианма, че затвърждава нарушенията на човешките права, като мълчи за насилието в страната срещу мюсюлманското малцинство рохинджи, съобщава БТА. Възхвалявана в миналото като виден борец за демокрация, Су Чжи бе лишена от редица международни награди заради гоненията срещу рохинджите, започнали през август 2017 г. Над 700 хиляди човека от този етнос бяха принудени да избягат в съседен Бангладеш, когато армията на Мианма започна операция за прогонването им в отговор на въоръжени нападения на бунтовници рохинджи срещу силите за сигурност. Възложено от ООН разследване установи, че военните в Мианма водят кампания на убийства, изнасилвания и палежи \"с цел геноцид\". Администрацията на премиера Аун Сан Су Чжи отхвърли тези заключения като едностранчиви и заяви, че армията провежда законна операция срещу въоръжени бунтовници. \"Амнести интернешънъл\" - международна правозащитна група със седалище в Лондон и филиали в много страни по света, присъди през 2009 г. на Аун Сан Су Чжи наградата \"Посланик на съвестта\", докато тя все още беше под домашен арест заради съпротивата си срещу военната хунта, която управляваше Мианма. През осемте години след излизането си на свобода Су Чжи изведе своята партия до изборна победа през 2015 г. и после оглави правителство. Тя обаче трябваше да дели властта с военните и нямаше контрол върху силите за сигурност. В изявлението си \"Амнести интернешънъл\" обвинява ръководителката на Мианма, че с мълчанието си е прикривала отговорността, която носят силите за сигурност за репресиите срещу рохинджите. Правозащитниците наричат поведението й \"позорно предателство на ценностите, които някога е отстоявала\". Генералният секретар на \"Амнести\" Куми Найду е изпратила вчера писмо до Аун Сан Су Чжи, в което я уведомява, че престижната титла й е отнета, защото тя \"вече не е символ на надеждата, смелостта и непоколебимата защита на правата на човека\". През март Мемориалният музей на Холокоста в САЩ отне най-високата си награда, с която бе удостоил Аун Сан Су Чжи. След това градовете Дъблин и Оксфорд я лишиха от своите почетни награди, а през септември парламентът в Отава лиши Су Чжи от почетно канадско гражданство. Критици настояват да й бъде отнета и Нобеловата награда за мир от 1991 г., но фондацията, която присъжда това отличие, заяви, че няма да го направи.", "date": "2018.11.12", "title": "\"Амнести интернешънъл\" лиши лидера на Мианма от най-престижната си награда"}
{"url": "https://www.dnevnik.bg/evropa/2018/11/12/3344821_vlastite_v_makedoniia_izdadoha_zapoved_za_arest_na/", "text": "Македонските власти издадоха заповед за арест на бившия министър-председател Никола Груевски, осъден на две години затвор, съобщава БТА. Той бе признат за виновен в злоупотреба с влияние за купуването на луксозен автомобил на стойност 600 хиляди евро. Съд в Скопие в петък му нареди да се яви незабавно в затвора, но той не изпълни нареждането. Отхвърлено бе и последното му обжалване на присъдата. След няколко неуспешни опита на Груевски да му бъде връчено съдебното решение за присъдата, вътрешното министерство издаде заповед за арест и за отвеждането му в затвора. 48-годишният Груевски бе премиер от 2006 до 2016 и до миналата година бе начело на партията ВМРО-ДПМНЕ. Той твърди, че е жертва на политическо преследване.", "date": "2018.11.12", "title": "Властите в Македония издадоха заповед за арест на бившия премиер Никола Груевски"}
{"url": "https://www.dnevnik.bg/v_pamet/2018/11/12/3344825_pochina_edin_ot_suzdatelite_na_nai-populiarnite_komiks/", "text": "На 95-годишна възраст е починал един от най-популярните създатели на комкси Стан Лий. Той е създател в \"Марвел комикс\", съобщава БТА.  През последната година той е страдал от няколко болести, сред които пневмония и проблеми със зрението.  Като писател и редактор Стан Лий има сериозен принос за израстването на \"Марвел\" през 60-те години до водещи позиции в издаването на комикси. В сътрудничество с художниците Джак Кърби и Стив Дитко той създава редица истории със супергерои, вълнували младите поколение десетилетия наред. Негови творения са младият Спайдърмен, мускулестият Хълк, мутантите Екс мен (X-Men), плейбоят изобретател, известен като Железния човек (Iron Man), както и Фантастичната четворка (The Fantastic Four). През наястоящия век са правени игрални филми по десетки комикси на \"Марвел комикс\", почти всички с персонажи, създадени от Лий. ", "date": "2018.11.12", "title": "Почина един от създателите на най-популярните комикс герои на \"Марвел\""}
{"url": "https://www.dnevnik.bg/photos/2018/11/12/3344392_fotogaleriia_svetovnite_snimki_na_denia_-_12_noemvri/", "text": "Жена продава сладолед на улица в Порт-о-Пренс в Хаити.", "date": "2018.11.12", "title": "Фотогалерия: Световните снимки на деня - 12 ноември 2018 г."}
{"url": "https://www.dnevnik.bg/politika/2018/11/12/3344738_maikite_produljavat_protesta_si_do_ostavkata_na_simeon/", "text": "Майките на деца с увреждания продължават протеста си вече над 20 дни и днес дадоха заявка, че ще протестират докато вицепремиерът Валери Симеонов не подаде оставката си. Исканията им бяха предизвикани от думите на лидера на НФСБ, че \"законът за хората с увреждания беше започнат като  опит да се угоди на една група кресливи жени , които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях\".  Към протеста за втори ден се присъединиха и привърженици на партия \"Възраждане\" на Костадин Костадинов. \"Валери Симеонов е позор за страната ни, той няма място в управлението\", каза една от майките пред протестиращите. Тя уточни, че агресията няма да бъде толерирана по никакъв начин като коментарът ѝ беше заради запалената вчера на протеста армейска димка. Тя каза още, че оставката ще дойде, въпреки че на Симеонов му липсва достойнство, а с оставането му в кабинета премиерът Бойко Борисов показва, че не може да носи отговорност. \"Не ни интересува, че ще се счупи коалицията, а коалиционните партньори на Борисов са накарали думата \"патриот\" да звучи пошло\", добави майката на дете с увреждане. От националистическата евроскептична партия \"Възраждане\" също обявиха национален протест, но организаторите на протестите срещу цените на горивата, които  блокираха няколко града  през уикенда се разграничиха от Костадинов, като го наричаха \"Костя Копейкин\". Протести срещу цените на горивата в няколко града И днес имаше протести в няколко града срещу цените на горивата. Те не бяха толкова мащабни, както през уикенд, но се стигна до ексцесии. По данни на Би Ти Ви във Варна привърженици на партия \"Възраждане\" са били нападнати от мъже с качулки, но бързата реакция на полицията е предотвратила по-сериозни инциденти. За кратко беше блокиран и Аспаруховият мост в града. В Перник недоволните блокираха кръговото кръстовище на Драгичево, което води към магистралите \"Люлин\" и \"Струма\". Стигна се и до сблъсъци, след като полицаи не са позволили на протестиращите да блокират магистралите. В крайна сметка протестиращите успяха да затворят движението при пътен възел \"Даскалово\" в посока Благоевград. В Стара Загора и Добрич също се събраха стотици протестиращи.", "date": "2018.11.12", "title": "Протестът срещу Симеонов в София продължава, сблъсъци във Варна заради цените на горивата"}
