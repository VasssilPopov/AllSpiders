{"url": "http://www.dnevnik.bg/bulgaria/2017/12/18/3099777_nad_2_500_stari_gumi_sa_predadeni_pri_akcii_na/", "text": "Над 2500 непотребни автомобилни гуми са предадени в рамките на акцията на Столичния инспекторат в районите \"Овча купел\" и \"Младост\", съобщи БТА. Целта на инициативата е гумите да не бъдат безразборно изхвърляни или изгаряни, за да не се замърсява околната среда. Акцията ще продължи на 12 и 13 януари 2018 г. Тогава жителите на столичните райони \"Люлин\" и \"Връбница\" ще могат да предадат старите си автомобилни гуми в разкрити за целта пунктове. Акцията започна на 9 декември в столичния район \"Овча купел\" , където за два дни бяха предадени 2120 автомобилни гуми. Инициативата продължи през тази събота и неделя в \"Младост\", където са събрани 410 гуми. Всичките те са извозени за последващо оползотворяване, посочват от инспектората.", "date": "2017.12.18", "title": "Над 2 500 стари гуми са предадени при акции на столичната община в \"Овча купел\" и \"Младост\""}
{"url": "http://www.dnevnik.bg/sport/2017/12/18/3099704_snimka_na_denia_lebron_djeims_razkritikuva_trump_i/", "text": "Звездата на НБА Леброн Джеймс използва гостуването на \"Кливланд кавалиърс\" във Вашингтон, за да отправи поредната си атака срещу президента Доналд Тръмп. Двубоят между \"кавалерите\" и столичния \"Уизърдс\" се игра в зала \"Кепитъл уан\", която се намира на около миля от Белия дом.  Джеймс излезе на паркета със специално изработени кецове - един черен и един бял, на гърба на които беше изписано \"Равенство\" (Equality). Той изигра поредния си страхотен мач, като се отличи с трипъл-дабъл и изведе своя отбор до победа със 106:99. \"Всички знаем къде сме сега и кой е на кормилото тук. Независимо от коя раса сме, живеем в една красива страна и никога няма да позволим на един човек да диктува колко красиви и силни сме\", каза Джеймс след двубоя, като нито веднъж не пожела да назове Тръмп по име. ", "date": "2017.12.18", "title": "Снимка на деня: Леброн Джеймс разкритикува Тръмп и призова за равенство със специални кецове"}
{"url": "http://www.dnevnik.bg/biznes/2017/12/18/3099793_predsedateliat_na_energiinata_komisiia_suobshti_che_e/", "text": "Преди две години Националната служба за охрана е предложила на председателя на парламентарната комисия по енергетика Делян Добрев да бъде охраняван, заради заплахи за живота му, каза днес самият той по Би Ти Ви. Изявлението му беше в отговор на въпрос, дали е бил заплашван, заради работата си. Депутатът каза, че знае от къде е идвала заплахата, но отказа да влезе в подробности. Делян Добрев обяви, че знае и кой стои зад големите играчи на свободния пазар на ток,  които сега опитват да сключат  договори на двойно по-високи цени с клиентите си за следващата година, но няма да ги спомене,  заради стрелбата днес по служителя на НАП . Той подчерта, че \"няма да мине номера\" на компаниите от свободния пазар, които сега предлагат на клиентите си да подпишат договори за много по-скъп ток, защото от началото на следващата година, цялото количество електричество за него ще се търгува през енергийната борса. Така, за първи път в историята, щяло да има прозрачност на търговията с електроенергия. Добрев повтори призива си към малките фирми, които ползват ток с ниско напрежение, да се върнат към регулирания пазар, за да не бъдат засегнати от евентуално поскъпване на електричеството на свободния. Депутатът обаче не очаква голямо поскъпване, при положение, че вече не пет-шест играчи, а над 150 компании ще могат да си купят ток.", "date": "2017.12.18", "title": "Председателят на енергийната комисия съобщи, че е имало сигнали за заплаха за живота му"}
{"url": "http://www.dnevnik.bg/bulgaria/2017/12/18/3099790_dete_ot_siriiski_proizhod_e_bilo_napadnato_ot/", "text": "Ученик в пети клас е бил нападнат от двама маскирани в двора на варненското училище \"Никола Вапцаров\". След нанесения побой детето е било настанено в болница със счупен нос. След направената операция и оказаната медицинска помощ момчето е било върнато при родителите си за домашно лечение. Детето е било нападнато на 14 декември след края на учебните часове, но за инцидента стана известно едва днес. Нападателите са прескочили оградата на училищния двор, след което започнали да нанасят удали на детето. Неговите родители са сирийци, които от години живеят във Варна. Те са завършили висшето си образование в града, след което са останали да живеят и работят там. По данни на Регионалня инспекторат по образоването във Варна разследването, започнало веднага след нападението, все още не е довело до разкриването на самоличността на нападателите.", "date": "2017.12.18", "title": "Дете от сирийски произход е било нападнато от маскирани във Варна"}
{"url": "http://www.dnevnik.bg/sviat/2017/12/18/3099709_shtrahe_niakogashniiat_mlad_luv_na_avstriiskata_kraina/", "text": "Отдавна отмина времето, когато облечен в камуфлажни дрехи той участваше в паравоенни учения с неонацистите. Днес, на 48 години, някогашният амбициозен младок от австрийската крайна десница Хайнц-Кристиан Щрахе се готви да влезе в ролята си на вицеканцлер, след като грижливо излъска имиджа си. Очила, костюм с вратовръзка и сериозно изражение - така облечен, като държавник, беше синеокият водач на Австрийската партия на свободата (АПС), зъботехник по образование, когато в събота сутринта влезе в позлатените зали на двореца Хофбург. Заедно с коалиционния си партньор - консерватор и бъдещ канцлер Себастиан Курц, той представи пред президента Александер ван дер Белен одобрената ден по-рано правителствена програма. Щрахе трябва да е изпитал особено задоволство, заставайки пред държавния глава - еколог и либерал, който преди по-малко от две години каза, че \"на този етап\" не смята, че демагогът с бурно минало има място в управлението.  Човекът, който преди 12 години отстрани бившия си наставник Йорг Хайдер от собствената му дясна партия, се отказа от провокациите и се научи да се приспособява. След два месеца преговори \"на равна нога\" с младия лидер на консерваторите Себастиан Курц, спечелил парламентарните избори на 15 октомври, сега той се наслаждава на мига. \"След като завършихме трети на изборите, успяхме да се преборим за повече от 50 процента от позициите на АПС в коалиционната програма\", изрази задоволство Щрахе. Salonfähig Допълнително удовлетворение - въпреки демонстрирания от него скептицизъм по отношение на ЕС и неотдавнашните му изявления, че \"ислямът няма място в Австрия\", влизането му в правителството заедно с най-близкия му антураж не предизвика никакви емоции в Европа. \"Няма да има никаква мащабна съпротива, както през 2000 г.\", когато идването на власт на Австрийската партия на свободата на Хайдер доведе до налагането на европейски санкции на Виена\", отбелязва политологът Томас Хофер. Това, че стана salonfähig (обигран в светския живот), е не по-маловажен успех за този виенчанин, тръгнал от \"неонацистко движение\", казва журналистката Нина Хорачек, посветила му биография. След като пробва различни политически одежди - дотам, че представи кандидат ултранационалист на президентските избори през 2010 г., Щрахе в действителност постепенно смекчи риториката на партията си, отстранявайки фигурите, които най-много го притесняваха. Според Хорачек Щрахе е разбрал, че трябва \"да изглежда като държавник\", за да наложи партията си на избори. Тази стратегия се оказа печеливша: след като на президентските избори през 2016 г. стигна до втори тур - нещо небивало - АСП получи 26 процента от гласовете на последните парламентарни избори, налагайки се като предпочитан партньор за Курц. Шахматисти Дълбоко в себе си обаче Щрахе и партията му изобщо не са се отказали от ксенофобските и евроскептичните си възгледи, смятат анализаторите. Редовните намеци за опасността от \"масова инвазия\" и \"гражданска война\" показват ясно, че те си остават радикали, отбелязва Хорачек. Според Томас Хофер \"възприемането на умерен тон е просто тактика\". \"Играех шах с дядо си\", призна Щрахе по време на предизборната кампания, отбелязвайки, че винаги е пресмятал няколко хода напред. Сдобивайки се с четири ключови позиции (вицеканцлерската,  вътрешното министерство, отбраната и външните работи ), АПС направи голяма рокада: от опозицията - във възловите министерства, и отсега нататък ще управлява \"цялата сфера на сигурността\", отбелязва Хофер. Хайнц-Кристиан Щрахе е роден на 12 юни 1969 г. във Виена и е отгледан от майка си. Поема ръководството на Австрийската партия на свободата през 2005 г., когато е 35-годишен, след като притиска Йорг Хайдер (загинал впоследствие при автомобилна катастрофа през 2008 г.) да напусне партията и да основе Съюза за бъдещето на Австрия. Отслабена от участието си в управлението, формацията се възражда за нов живот под влиянието на този тридесетинагодишен редовен посетител на нощните заведения и деен участник в социалните мрежи, който подмладява електората си. Макар да се е отказала от откровено ксенофобските лозунги, АПС - партия, създадена от бивши нацисти - си остава \"непоправима\", твърди Комитетът \"Маутхаузен\", организация на депортираните. Печатът изрови снимки от 80-те години, на които Щрахе участва в паравоенни учения с членове на забранената неонацистка групировка \"Викинг югенд\". \"Бях глупав, млад и наивен\", защити се той./БТА", "date": "2017.12.18", "title": "Щрахе, някогашният \"млад лъв\" на австрийската крайна десница, опитва да изглежда като държавник"}
{"url": "http://www.dnevnik.bg/bulgaria/2017/12/18/3099809_sled_suzdavaneto_na_megabuhalkata_koiato_uj_da_bori/", "text": "В новия  антикорупционен закон , който се приема от парламента, има \"безумно каращисване на контролиращи органи\", а крайният резултат е създаването на следващата мега бухалка, която може да удари по всеки неудобен, каза днес по Би Ти Ви лидерът на \"Да, България\" Христо Иванов. Коментарът му беше по повод идеите да има една комисия, която обединява работата по конфликта на интереси и установяване на придобити със съмнителни средства имоти. \"Минава се Рубикон. \"Досега имаше баланс на свенливо беззаконие и липса на борба с корупцията, сега се преминава към брутален режим и управление чрез беззаконие\", каза Христо Иванов. Той посочи, че в закона няма гаранция, че няма да се прилага конфискация по случаи, по които съдът се е произнесъл, както става сега. \"Това е забранено от римско време насам\", уточни Христо Иванов. Бившият министър на правосъдието допълни, че румънската комисия, за контрол за конфликт на интереси, е обект на независим одит всяка година. Христо Иванов е на мнение, че президентът действително е избързал, като е обявил, че ще наложи вето на закона, още преди той да е окончателно приет. Той обаче изрази задоволство, че Румен Радев вече разбира, че законът няма да доведе до нищо добро.", "date": "2017.12.18", "title": "След създаването на мегабухалката, която уж да бори корупцията, никой не може да бъде спокоен, обяви Христо Иванов"}
{"url": "http://www.dnevnik.bg/bulgaria/2017/12/18/3099808_s_12_poveche_prihodi_ot_mg_sa_otcheli_hotelieri_vuv/", "text": "Близо 5.3 млн. лв. са приходите от реализирани нощувки в хотелите във Варненска област през октомври. Това съобщава Регионалното статистическо бюро като отчита, че това е ръст с около 12 % в сравнение със същия период на миналата годината. Около 22.6% от увеличените приходи са от нощувки на български граждани, а 6.5% от чужденци. Данните на статистиката показват още, че увеличените приходи са реализирани при едва 14% заетост на легловата база в 185 места за настаняване. Пренощувалите в тях през октомври са 38.5 хил. души, от които 57.5% българи. Чужденците са били 16.4 хил. Най-много – около 28.5% са били германците, следван от израелски туристи – близо 16% и румънци – около 8%. Общият брой на нощувките, реализирани в местата за настаняване във варненска област през октомври са били 104.7 хил., което е с 6.3% повече в сравнение със същия месец на м.г. Най-често посещаваните хотели са били категоризирани с 3 звезди като в тях са реализирани близо 11% от всички нощувки.", "date": "2017.12.18", "title": "С 12% повече приходи от м.г. са отчели хотелиери във Варна през октомври"}
{"url": "http://www.dnevnik.bg/skorost/2017/12/18/3099812_ne_trugvaite_na_put_tazi_nosht_ako_ne_e_speshno_shte/", "text": "През нощта се очаква снеговалеж и понижение на температурите. Агенция \"Пътна инфраструктура\" апелира шофьорите, на които не им се налага спешно да пътуват през нощта, да отложат тръгването за утре сутрин, това се казва в съобщение на пътната агенция от днес следобед. В него се посочва, че всички областни пътни управления и снегопочистващи фирми работят на 24-часов режим. За поддържане на републиканските пътища в готовност са около 3000 машини. Възнамеряващите да пътуват пък трябва да са подходящи гуми, да имат на разположение вериги, които да използват, ако е необходимо, и да карат със съобразена скорост и повишено внимание. Блокирането на движението от автомобили, които не са подготвени за пътуване при зимни условия, затруднява работата на снегопочистващата техника и възпрепятства пътуването на всички останали шофьори, казват още от АПИ.", "date": "2017.12.18", "title": "Не тръгвайте на път тази нощ, ако не е спешно, ще вали сняг, предупреждават от пътната агенция"}
{"url": "http://www.dnevnik.bg/video/2017/12/18/3099820_video_drugite_novini/", "text": "Биткойн стипендии във Варна Младежки трус е думата на годината според Оксфордският речник Марк Уолбърг е най-надцененият актьор през годината 1292 двойки в ритъма на валса Стая на коледната ярост Рудолф", "date": "2017.12.18", "title": "Видео: Другите новини"}
{"url": "http://www.dnevnik.bg/sviat/2017/12/18/3099769_moldova_otzova_poslanika_si_v_rusiia_zaradi/", "text": "Молдовското министерство на външните работи обяви, че извиква в Кишинев \"за неопределено време\" посланика на страната в Москва заради зачестяващите случаи \"на преследване и сплашване\" на молдовски държавни служители и политици от руските власти, предаде РБК, като цитира прессъобщение на институцията. Андрей Негуца се връща в Молдова \"за консултации\", по време на които \"ще бъдат разгледани начините за справяне със ситуацията и преодоляване на заплахата\", способна да подрине молдовско-руските отношения, които - доколкото това желаят властите в Молдова - трябва да останат приятелски, изпълнени с доверие и издържани в дух на взаимно уважение,\" продължава съобщението на модловската дипломатическа служба. Молдовският президент Игор Додон, известен с призивите за близки отношения с Русия и честото влизане в конфликт с проевропейското правителство, вече определи действията на министерството като \"провокация на евроунионисткия режим в Кишинев\", имайки предвид както ориентирания към Запада кабинет, така и политиците, искащи обединение с Румъния. Във \"Фейсбук\" той написа, че те \"фактически означават понижаване за неопределено време на нивото на дипломатическите отношения с нашия главен стратегически партньор - Руската федерация.\" \"Оценявам това като поредната провокация от проевропейското правителство, която цели да се подкопае стратегическото партньорство между нашите страни\" и да се покаже лоялност към Запада, каза Додон и добави, че ако решението е опит да бъде провалено негово планирано посещение в Русия, което ще се случи независимо от решението на външното министерство. Посланик в Русия за втори път Негуца веднъж  вече беше посланик  на Молдова в Русия - от 2008 до 2012 г. и бе отзован, след като тогавашният премиер Влат Филат призова този пост да заема човек, който може достойно да представлява националните интереси в Русия. След това в рамките на няколко години смени позиции като съветник в църковната дипломация, депутат и (от декември 2016 до пролетта на 2017 г.) съветник на молдовския президент по въпросите на външната политика. През май отново бе избран за посланик, а няколко месеца по-късно, в началото на октомври, връчи акредитивните си писма на руския президент Владимир Путин. В края на ноември той беше извикан в руското външно министерство заради \"решителен протест\" във връзка съ с зачестилите случаи на \"неоснователна забрана\" журналисти, държавни представители и граждани на Русия да влизат в Молдова. Дни по-късно руски съд  задочно арестува  лидера на управляващата в Молдова Деморатическа партия Владимир Плахотнюк, заподозрян в опит за убийство.", "date": "2017.12.18", "title": "Молдова отзова посланика си в Русия заради \"преследване и сплашване\" на политици"}
{"url": "http://www.dnevnik.bg/zelen/2017/12/18/3099826_djared_leto_poiska_ot_borisov_da_zashtiti_pirin/", "text": "Американският актьор и музикант Джаред Лето използва \"Туитър\", за да призове премиерът Бойко Борисов да защити националния парк \"Пирин\". \"Бойко Борисов моля защитете Национален парк \"Пирин\" от отвратителната сеч + инфраструктурата за ски\", пише Лето, като поставя в края, три събрани като за молба длани. Туитът идва три дни след като Лето призова следващите го в социалната мрежа близо 5 млн души да се включат в инициативата на Световния фонд за дивата природа (WWF) за спасяването на Пирин. Днешната публикация в \"Туитър\" на Лето е от 5.40 часа сутринта американско време (12.40 българско), а към 19 часа имаше 255 препубликувания и 960 харесвания. Джаред Лето участва в над 30 филма, като за изпълнението си в \"Клубът на купувачите от Далас\", през 2014 година печели \"Оскар\" и \"Златен глобус\" за поддържаща роля. Други филми с негово участие за \"Боен клуб\", \"Американски психар\" и други. Джаред Лето е популярен и като вокалист, китарист и текстописец на групата 30 Seconds to Mars, с която е бил в България през лятото на 2014 година. През миналата седмица  Министерството на околната среда и водите (МОСВ) публикува  за обществено обсъждане промените в действащия план за управление на Национален парк \"Пирин\". Пак миналата седмица, заради общественият натиск, кабинетът се  отказа да разгледа пр омяната  в концесионния договор за ски зона Банско в национален парк Пирин и отложи решението за следващо заседание.", "date": "2017.12.18", "title": "Джаред Лето поиска от Борисов да защити \"Пирин\""}
{"url": "http://www.dnevnik.bg/sviat/2017/12/18/3099711_v_izrael_stotici_protestiraha_sreshtu_planovete_na/", "text": "Служители на \"Тева фармасютикъл индъстрис\" (Teva Pharmaceutical Industries) в Израел протестираха днес за втори пореден ден, като блокираха пътища и затвориха много от заводите на компанията в цялата страна, предадоха \"Ройтерс\" и израелски медии. За вторник е насрочена стачка на всички работещи в \"Тева\". В Ерусалим, където е израелското финансово министерство, стотици служители блокираха пътя и входа към институцията, а преди това демонстрации препречиха улици в редица други градове в страната. В друга фабрика протестиращи се барикадираха и попречиха на част от директорите, пристигнали в сградата, да я напуснат. В Ашдод служители застанаха както на изхода на града, така и пред сграда на \"Тева\", а някои от заводите ѝ не отвориха. Демонстрации имаше и пред централата в Петах Тиква. В края на седмицата за часове заради стачката останаха затворени летището \"Бен Гурион\", редица банки и стоковата борса в Тел Авив, пише \"Ройтерс\". В неделя премиерът Бенямин Нетаняху каза, че планира да се срещне с изпълнителния директор на Тева Каре Шулц, за да види как може промените в концерна да се отразят възможно най-малко на персонала. Такъв разговор обаче беше проведен по телефона предната седмица, пише в. \"Джерузалем пост\". \"Тева\" е един от най-големите работодатели в Израел. Ави Нисенкорн, който оглавява организацията на синдикатите \"Хистадрут\", каза, че съкращенията трябва \"да са крайна мярка\", и призова правителството да минимализира вредата за работниците и да гарантира, че заводите на \"Тева\" ще останат в Израел. От 2016 г. \"Тева\" контролира в България бизнеса на \"Актавис\", разположен  основно в Дупница и Троян . Миналата седмица тя  обяви мащабен план  за реформиране на дейността си, включващ съкращаването на над една четвърт от служителите по цял свят, или 14 000 души. Освен това ще бъдат продадени множество от производствените и изследователските ѝ предприятия, ще спре и изплащането на дивиденти. Причината е нуждата да се намали с около 3 млрд. долара до края на 2019 г. разходната база от близо 16 млрд. долара през 2017 г. Компанията е затисната от дълг от близо 35 млрд. долара, след като плати за \"Актавис\" 40.5 млрд. долара. В официалното съобщение миналата седмица нямаше подробности кои страни ще са засегнати от плана. Според синдикатите в Израел са застрашени работните места на над 1700 души при общо близо 6400, наети в страната.", "date": "2017.12.18", "title": "В Израел стотици протестираха срещу плановете на собственика на \"Актавис\" за съкращения"}
{"url": "http://www.dnevnik.bg/zelen/2017/12/18/3099829_i_drujba_se_prisuediniava_kum_protesta_za_chist_vuzduh/", "text": "Дружба\" стана поредният столичен квартал, който подкрепя протеста за чист въздух в София, насрочен за утре, съобщиха от общественият съвет на квартала с писмо до медиите. Сборният пункт е до хипермаркет \"Кауфланд\", в \"Дружба\". До момента протести са заявили още жителите на \"Младост\", \"Красна поляна\", \"Западен парк\", \"Овча купел\" и \"Оборище\". \"Искаме нормални условия за живот и работа. Писна ни от погазването на нашите човешки права и затова ставаме поредния квартал, който излиза на протест с искане за чист въздух\", заяви д-р Николай Георгиев от \"Обществения съвет на Дружба 2\".", "date": "2017.12.18", "title": "И \"Дружба\" се присъединява към протеста за чист въздух"}
{"url": "http://www.dnevnik.bg/skorost/avtomobilna_industriia/2017/12/18/3099725_toiota_poema_uskoren_kurs_kum_elektromobili/", "text": "Автомобилният концерн \"Тойота\" обяви днес амбициозни планове за навлизане в сегмента на електромобилите и разширяване на гамата от коли с електромотор. Плановете на компанията са до 2030 година да продава повече от 5.5 милиона електрифицирани превозни средства, включително и 1 милион автомобили с нулеви емисии (модели с батерии и с водородни горивни клетки). Стратегията за периода 2020 - 2030 година се фокусира върху значително ускоряване на плановете за разработване и пускане на пазара на хибридни електрически превозни средства, плъгин хибридни автомобили, електрически превозни средства с батерии и електрически превозни средства с водородни горивни клетки. Освен това до 2025 г. всеки модел в гамата на \"Тойота\" и \"Лексус\" ще бъде или само с електрическо задвижване, или с електрифицирана опция. Плановете са до 2030 година компанията да представи десет електромобила, които ще бъдат лансирани първо в Китай, Япония, Индия и САЩ, а след това и в Европа. Гамата от коли с горивни клетки пък ще включва както пътнически, така и търговски автомобили. Продуктовата гама на хибридните автомобили също ще нараства благодарение на развитието на второто поколение на Toyota Hybrid System II чрез въвеждането на по-мощна версия при някои хибридни модели, разработването на по-опростени хибридни системи. \"Тойота\" също планира да разшири своята гама плъгин хибриди през годините след 2020-а. През 2012 година със зареждащата се от контакта версия на \"Приус\" компанията беше сред пионерите с плъгин хибридни модели. Моделът обаче, изглежда, беше изпреварил времето си и не се наложи. Плъгин хибридна версия вече беше показана и на актуалното поколение на \"Приус\". От \"Тойота\" припомнят, че от 2014 година на пазара е серийният водороден автомобил \"Мирай\", който е добре възприет от клиентите в Япония, САЩ и Европа. Към момента от компанията отчитат продажбите на над 11 милиона електрифицирани автомобила. Предвид това не е изненада, че списание \"Нюзуик\" (Newsweek) за пореден път определи \"Тойота\" за една от най-зелените компании в света. Фирмата беше класирана на 16 място сред 500-те най-зелени компании в света и номер 1 в категория автомобили.", "date": "2017.12.18", "title": "\"Тойота\" поема ускорен курс към електромобили"}
{"url": "http://www.dnevnik.bg/evropa/2017/12/18/3099286_izpraven_pred_izpitaniia_es_se_opitva_da_opazi_duha_na/", "text": "Единството в ЕС трябва да бъде възстановено, защото беше изгубено. Диагнозата е на председателя на Европейската комисия Жан-Клод Юнкер и бе изречена 17 дни преди края на отминаващата година. Друг път, когато попитат Юнкер дали е оптимист (за която и да е от европейските кризи), той отговаря, че това ще проличи от аутопсията. Както самият Юнкер твърди, въпрос на гледна точка е дали общността тази година постигна успехи, или се придвижи напред по пътя на разединението. Макар да остана официално единен по повечето ключови въпроси, ЕС отчете трайни разногласия по една от основните политически теми - приема на мигранти. Освен покрай войните в Близкия изток и Африка тази тема се превърна в оголен нерв и заради настояванията на елита в Германия, че европейската солидарност означава всяка от 28-те държави да приеме поканените от Берлин чужденци. Разделение На европейски терен германските идеи за миграцията бяха подкрепени от въведените от Европейската комисия преди две години задължителни квоти за разселване, но станаха повод в самата Германия наскоро канцлерът Ангела Меркел да изгуби почва под краката си. Новата година ще покаже дали Меркел пак ще управлява и каква тежест ще имат накърнените й позиции. Какъвто и да е отговорът, последните събития върнаха в Бундестага за пръв път след края на Втората световна война крайната десница. Крайнодесните  напреднаха и в Австрия , където отново след 17 години влизат в управлението. Последния път, когато това се случи, Австрия бе изолирана от останалите в ЕС за девет месеца, а впоследствие бе приет чл. 7 от договора за ЕС. В близките дни предстои еврокомисията да реши дали да не приложи този текст за пръв път -  срещу Полша, заради неспазване на общностното право  и все по-голямата самоизолация на Варшава. Държавите от Вишеградската група (Чехия, Словакия, Полша и Унгария) и Австрия отказват твърдо да приемат повече мигранти, а заради миграционния наплив шенгенското споразумение все повече съществува на хартия, отколкото в действителността. Днес шест страни от Шенген прилагат гранични проверки и няма изгледи скоро да ги отменят. Изобилстват коментарите, че положението не се влошава допълнително само заради действията на Турция в задържането на пришълците по пътя им към Европа. Въпреки това ЕС реши през ноември  да ограничи предприсъединителните фондове за Анкара , а Европейският парламент призова за прекратяване на преговорите за присъединяване на Турция към ЕС покрай действията на властите в разрез с човешките права. За следващата година пред ЕС остават задачите да приеме промените в миграционното законодателство, както и списък на \"сигурните държави\", чиито граждани не подлежат на закрила в Европа. Може би догодина най-после ще бъдат приети и правила за законна миграция, чрез които предварително подбрани чужденци ще могат да идват, за да допринасят с труда си за европейската икономика. Единство  Въпросите, по които ЕС остана единен през тази година, преобладаваха. Сред тях бяха темите за  продължаването на санкциите срещу Русия , за въвеждането на още санкции срещу Северна Корея, за запазване на ядреното споразумение с Иран, за решението на близкоизточния въпрос чрез съществуването на две държави, за запазване в Тел Авив на дипломатическото представителство на общността в Израел. Според председателя на Европейския съвет Доналд Туск най-ясен израз на единството е  обособяването на европейската отбрана  - решение за съчетаване на силите в отбранителната област не за да се създава обща войска, а за да може военните бюджети на държавите от ЕС да се употребяват по-добре. В светлината на тези решения НАТО уточни, че Източна Европа няма инфраструктура по изискванията на алианса за бързо разполагане на сили. Особено силен израз на единството на 27-те бяха  досегашните преговори с Лондон  по оттеглянето на Великобритания от ЕС. Макар и изкушени да се договарят поотделно с Лондон, всички в ЕС успяха да устоят и да проявят твърдост в преговорите по въпросите как и на каква цена ще настъпи раздялата. В навечерието на \"развода\" с Лондон Юнкер обърна лице към Източна Европа с призивите за незабавно приемане на България и Румъния в Шенген, както и за осигуряване на европейска перспектива на страните от Западните Балкани. Европа е от Виго до Варна, от Испания до България, и трябва да диша с двата си дроба - източния и западния, иначе ще се задушим, заяви той в годишното си слово пред европарламента. В началото на годината председателят на Европейската комисия представи т.нар. Бяла книга за бъдещето на ЕС и остави държавите в общността да изберат как ще взаимодействат занапред. Европа на няколко скорости или истинска федерация бяха две от петте възможности, разположени в двата края на \"ветрилото\" от идеи. Каквото и да избере ЕС, изглежда, Юнкер няма да бъде там при взимането на решенията, защото обяви оттеглянето си след края на председателския си мандат след година и половина. Отминаващата 2017 г. изтласка назад сериозните опасения за политически сътресения на континента с изборите в Холандия и Франция. Засега остават големи въпросителни около  управлението в Германия , както и за Испания, където  упоритите каталунци  са в състояние да предизвикат нестабилност и нови крайности. Каталунската криза постави под въпрос спазването на европейските ценности от самата Европа, но не бе единственото събитие, породило такива съмнения. В Малта, друга държава от ЕС,  разследващ журналист бе взривен  в автомобила си след публикации срещу местния политически елит. Основателно възникнаха колебания как в ЕС се опазват свободата на словото и свободно волеизявление - ценности, проповядвани и \"изнасяни\" от ЕС в други държави, понякога и с употребата на (мека) сила. Какво мислят европейците Макар че тази година ЕС бе такъв, а не по-добър, мнозинството европейци го харесват, показват официални данни. Общо 59 на сто са положително настроените, като от тях 23 на сто са твърди оптимисти. Десетина на сто очакват ЕС да бъде по-демократичен, по-еднороден, като \"съединени европейски щати\", и да харчи повече за хората. Отхвърлящите европейската политика са едва 14 на сто. На този фон от 1 януари България поема за пръв път председателството на Съвета на ЕС - институцията, в която се подготвят общите решения. Страната ще има възможността на свой ред да бъде \"честен посредник\", каквато е ролята на председателството. Остава надеждата, че до юли, когато отговорностите ще бъдат поети от Австрия, проблемите няма да се множат, а ще се решават./БТА", "date": "2017.12.18", "title": "Изправен пред изпитания, ЕС се опитва да опази духа на единство"}
{"url": "http://www.dnevnik.bg/bulgaria/2017/12/18/3099162_dvama_ministri_pokazvat_remontiraniia_ndk/", "text": "Министърът за Българското председателство на Съвета на ЕС 2018 Лиляна Павлова и министърът на културата Боил Банов организират днес обиколка за журналисти из ремонтираните зали на НДК, в които ще се провеждат събитията и срещите от календара на българското европредседателство, което започва на 11 януари. Ремонтът беше съпътстван с всякакви скандали и макар първоначалната сума да беше 17 млн. лв., впоследствие разходите надхвърлиха 40 млн. лв. Строителните дейности по НДК възлизат на 24 млн. лв., отделно са вложени 4.5 млн. лв. в техника и 12 млн. лв. в сигурност. \"Запазен е стилът на НДК. В същото време залите отговарят на световните стандарти. Всичко е направено с мисъл\", коментира преди време ремонта министърът на културата Боил Банов.", "date": "2017.12.18", "title": "Двама министри показват ремонтирания НДК"}
{"url": "http://www.dnevnik.bg/zelen/2017/12/18/3099166_sedmicata_zapochva_s_niski_temperaturi_i_sniag/", "text": "Днес в югозападната половина от страната ще вали сняг, а в югоизточните райони ­- дъжд. Ще духа слаб, в Източна България до умерен северен вятър. Минималните температури ще са от минус 3° до 2°, а максималните ще са между 1° и 6°, показва справка на сайта на Националния институт по метеорология и хидрология при БАН.  Атмосферното налягане ще е близко до средното за декември и ще остане без съществена промяна. По Черноморието облачността ще е значителна. Слаби валежи от дъжд ще има на места по южното крайбрежие. Ще духа до умерен вятър от север­северозапад, който постепенно ще се ориентира от север­североизток. В планините ще е облачно с валежи от сняг. Ще духа слаб, по най­високите части – умерен вятър от юг­югозапад. Максималната температура на 1 200 метра температурата ще е около 0°, на 2 000 метра - около минус 5°. През следващите дни застудяването ще продължи. Във вторник облачността ще се задържи значителна, на места с превалявания от сняг. В сряда слаб сняг все още ще превалява на отделни места в Източна България, но над западната половина от страната вече ще е без валежи, облачността ще се разкъсва и ще намалява. Ще духа слаб до умерен северозападен вятър. В четвъртък ще има повече разкъсвания и намаления на облачността. Сутринта ще е доста студено, минималните температури на места ще са около и под минус 10°, а и максималните ще остават отрицателни.", "date": "2017.12.18", "title": "Седмицата започва с ниски температури и сняг"}
{"url": "http://www.dnevnik.bg/sport/2017/12/18/3099207_mo_fara_specheli_nagradata_sportna_lichnost_na_godinata/", "text": "Британският лекоатлет Мо Фара беше определен за \"Спортна личност на годината\" във Великобритания в традиционната анкета на на BBC. Роденият в Сомалия състезател, спечели трети пореден  златен медал на 10 хиляди метра  на световното първенство по лека атлетика през лятото. Фара взе и сребро на 5000 метра. Лекоатлетът получи 15.32% от зрителския вот (83 524 гласа) и за първи път спечели най-ценното отличие на Острова. В предишните две години наградата беше за бившия №1 в тениса Анди Мъри. Именно леката атлетика е най-успешният спорт в анкетата с 18 първи, 14 втори и 19 трети места. \"Не мога да повярвам, че спечелих, защото няколко пъти съм бил в анкетата, но никога не съм бил първи. Това само показва, че ако работиш здраво някой ден ще сбъднеш мечтите си\", каза Фара, който прекрати кариерата си през лятото. Зад Фара се класира шампионът по мотоциклетизъм в клас \"Супербайк\" Джонатан Рей, а трети остана друг лекоатлет Джони Пийкок, който бяга с протеза на десния крак. Топ 10 допълниха Антъни Джошуа, Адам Пийти, Люис Хамилтън,  Крис Фрум , Хари Кейн, Аня Шръбсол (крикет), Бианка Уокдън (таекуондо), Джоана Конта и Елиза Кристи (бързо пързаляне с кънки). В категорията \"Спортна личност на света\" наградата отиде при Роджър Федерер, който спечели 19-ата си титла от Големия шлем и  осма рекордна на \"Уимбълдън\" . По време на церемонията имаше и включване на живо от Крис Фрум, който даде положителна проба за наличие на салбутамол. Шампионът от \"Тур дьо Франс\" и \"Вуелта Испания\" ще трябва да се защитава пред Международния колоезадачен съюз (UCI), за да не получи наказание. \"Аз съм астматик, още от дете и използвам инхалатор, който ми помага да дишам. Но никога не съм използвал повече от разрешеното, защото това е спорт и много добре знам правилата. Ситуацията е ужасна и аз съдействам, за да изчистим това\", каза Фрум, който в момента е на лагер с тима си \"Скай\" в Майорка.", "date": "2017.12.18", "title": "Мо Фара спечели наградата \"Спортна личност на годината\""}
{"url": "http://www.dnevnik.bg/analizi/2017/12/18/3091915_v_cennostno_otnoshenie_se_vurnahme_v_epohata_ljudmila/", "text": "- Обиди, контра-обиди, ре-контра-обиди. - Недокомплект. - Защото свършиха бежанците. - Самоубиха национализма. - Скромност и реализъм навън, хвалба и фанфари навътре.  - Опозицията и лично Борисов. - Очаквах, че ще е по-зле. - Има разделение на различни групи, но то не е по Монтескьо. - В ценностно отношение се върнахме в епохата Людмила Живкова. За разбитите тротоари, състоянието на изкуствата или мораториума върху лекарствата да не почваме. ", "date": "2017.12.18", "title": "В ценностно отношение се върнахме в епохата Людмила Живкова"}
{"url": "http://www.dnevnik.bg/sviat/2017/12/18/3098529_trump_predstavia_nova_doktrina_za_nacionalna_sigurnost/", "text": "Виждането на президента Доналд Тръмп за \"Америка на първо място\" е твърд мироглед, според който съперниците се борят помежду си за надмощие или влияние и който не изпитва особени симпатии към съюзите, договорите и други международни споразумения, освен ако те не облагодетелстват пряко Съединените щати, тяхната промишленост и работници. Доктрината на Тръмп, която трябва да бъде представена днес, когато той обяви своята Стратегия за национална сигурност (СНС), твърди, че националните държави са в постоянно съперничество и САЩ трябва да се борят на всички фронтове, за да защитават и бранят суверенитета си в еднаква степен от приятели и врагове. Правителството често казва, че \"Америка на първо място\" не значи \"Америка сама\", но СНС, която трябва да бъде представена от Тръмп в понеделник, ще даде ясно да се разбере, че Съединените щати отстояват своите позиции, дори това да значи да действат едностранно или да отблъснат другите по въпроси като търговията, климатичните промени и имиграцията, заявиха източници, запознати със стратегията. Ако бъде напълно приложена, стратегията може да представлява значителна промяна в сравнение с традиционния подход към световните въпроси, възприеман след студената война от правителствата и на двете политически партии през последните три десетилетия. С малки изключения тези правителства се придържаха или се стремяха да се придържат към многостранно сътрудничество и ангажираност. Въпреки че стратегията на Тръмп носи риск от възможна изолация, нейните основни елементи не будят изненада. \"Асошиейтед прес\" разгледа откъси от късна чернова на документа, състоящ се от почти 70 страници, и разговаря с двама източници, запознати с него. Стратегията е извлечена главно от теми, които Тръмп е описвал в свои речи, и се основава на четири стълба: защита на родината, стимулиране на американското благоденствие, насърчаване на мира чрез сила и укрепване на американското водачество. Тя се корени в убеждението на Тръмп, че съперничеството, а не сътрудничеството, определя сегашната среда в света, казаха източниците. В откъс от стратегията, разгледан от \"Асошиейтед прес\", се подчертава, че Америка често се е борила, за да защитава своите интереси. \"Постиженията и позицията на Америка в света не бяха нито неизбежни, нито случайни, се казва в черновата. В много случаи американците е трябвало да си съперничат с противникови сили, за да запазят и отстояват своята сигурност, благоденствие и принципите, които ценят.\" Съветникът по националната сигурност Х. Р. Макмастър очерта четирите стълба на стратегията в реч по-рано тази седмица, в която заяви \"геополитиката се завръща, и то с отмъщение\". Той каза, че новата стратегия, която е първа за правителството на Тръмп, ще определи заплахите за Съединените щати и техните интереси от \"ревизионистични сили\" като Русия и Китай, \"проблемни режими\" като Иран и Северна Корея и недържавни субекти като терористични групировки и престъпни организации. По този въпрос стратегията не е по-различна от тези на предишните правителства. Но източниците, които разкриха подробности за прегледа на Макмастър при условие да останат анонимни, защото не бяха упълномощени да говорят публично за речта на Тръмп преди нейното произнасяне, казаха, че в нея ще бъде подчертано, че икономическата сигурност на САЩ е национална сигурност и че икономическата сигурност трябва да бъде гарантирана с военна мощ. И казаха, че в нея ще бъде изтъкнато, че САЩ са заинтересовани само от отношения с други страни, включително съюзи като НАТО, които са справедливи и реципрочни. Освен това в стратегията ще бъде заявено, че поддържането на конкурентоспособност и успешното защитаване на суверенитета на САЩ започва със защита на границите на Америка и контролиране кой може да преминава през тях. \"Засилването на контрола върху нашите граници и имиграционна система е от основно значение за националната сигурност, икономическото благоденствие и върховенството на закона\", се казва в черновата. \"Терористите, наркотрафикантите и престъпните организации използват пропускливите граници и заплашват сигурността и обществената безопасност на САЩ. Тези субекти бързо се приспособяват, за да превъзхождат нашата отбрана. Съединените щати потвърждават суверенното си право да определят кой да влиза в страната и при какви условия.\" В ранната чернова на стратегията се изказваше съжаление, че Америка се е поставила в неизгодно положение, участвайки в многонационални споразумения като тези, които са насочени към борба с климатичните промени, и въвеждайки вътрешни политики за тяхното прилагане. В тази чернова се омаловажаваше опасността за националната сигурност от климатичните промени и се изтъкваше цената за икономиката на САЩ от екологични и други регулации, насочени към тяхното смекчаване. За момента не беше ясно дали текстът за климатичните промени ще присъства в окончателния вариант на стратегията. Източниците казаха, че в документа ще бъдат определени хищници и ще бъде обещано, че САЩ ще се отнасят към тях като такива. Китай например ще бъде смъмрен за предполагаемо манипулиране на основания на правила за международен икономически ред в своя полза, а Русия - за кампании за подкопаване на демократичните процеси в бивши съветски републики, Европа и САЩ. /БТА", "date": "2017.12.18", "title": "Тръмп представя нова доктрина за национална сигурност"}
{"url": "http://www.dnevnik.bg/sviat/2017/12/18/3094183_srubskiiat_prezident_shte_obsujda_s_putin_turski_potok/", "text": "Сърбия и Русия ще подпишат важни споразумения и договори в енергийната сфера по време на посещението на сръбския президент Александър Вучич от 18 до 20 декември. Освен това се очаква да бъдат сключени и споразумения за селското стопанство, иновациите, научно-техническото сътрудничество, покупката на въоръжение. Това съобщи преди дни сръбският президент в интервю за руската агенция ТАСС, цитирано от БТА. \"Вие знаете, че Сърбия почти 100 процента зависи от руския газ, а всяка година Сърбия увеличава потреблението на газ с 300-400 милиона кубически метра\", каза Вучич. Той припомни, че неотдавна в Сърбия беше ръководителят на \"Газпром\" Алексей Милер, и изрази надежда, че работата по енергийните споразумения ще бъде завършена скоро и те ще бъдат подписани в присъствието на руския президент Владимир Путин. По официални сръбски данни потреблението за 2017 г. вероятно ще бъде в рамките на 2.1-2.2 млрд. куб.м газ. Вучич, цитиран от агенция ТАНЮГ, казва, че прогнозите са след три години то да достигне 2.7 млрд. куб.м, а от 2021 г . да надхвърли 3 млрд. куб.м. Очаквам и разговор за газопровода \"Турски поток\", каза още сръбският президент. Той припомни, че страната му няма никакви дългове към \"Газпром\" и изпълнява всичките си задължения навреме. През май тази година по време на посещение в Пекин Вучич заяви, че Сърбия планира да увеличи тройно покупките на руски газ - от 2 милиарда до 6-7 милиарда кубически метра. Руският министър на енергетиката Александър Новак от своя страна съобщи, че Унгария и Сърбия проявяват интерес към проекта за газопровод \"Турски поток\" и ако бъдат получени гаранции за покупки, ще се актуализира въпросът за споразумение за втора линия на този газопровод.", "date": "2017.12.18", "title": "Сръбският президент ще обсъжда с Путин \"Турски поток\" в Москва"}
{"url": "http://www.dnevnik.bg/detski_dnevnik/2017/12/18/3098514_kak_se_zadurjat_decata_v_obrazovatelnata_sistema_-/", "text": "С Дарел Кол и Лаша Стодър \"Детски Дневник\" разговаря за разработените програми, за опита им във въвличане и задържане на децата в образователната система, както и помощта, която оказват на младите хора в избор на професия.  Дарел Кол: Идеята за нашата организация беше посята преди много време чрез собствения ми опит и този на моите връстници през системите за образование и заетост в Канада. Гледах как много от нас се борят да разберат как получаването на образование има връзка с живота ни, неясно какви предмети да се изберат в училище, несигурни в това кои бяхме и къде бихме паснали в нашето общество. Като резултат много хора пропадаха или се бориха, докато развият своя потенциал. Въпреки че този личен опит беше преди много години, предизвикателствата и системите остават в огромната си част непроменени и до днес. Докато младите хора срещат хиляди препятствия пред своите образователни постижения, ние се стараем да дадем отговор на колкото се може повече от тях. Ето някои ключови: Младите хора са умни. Ако те наистина разберат как образователните постижения имат положителен ефект върху животите им, те ги приемат. Това става още по-вярно, когато позволим на децата да преживят как училището и предметите в него имат положителен ефект върху техните животи. Кариерното развитие е най-неразвитото средство за отговор на въпроса за връзката, но дори и адекватно прилагано, то се прави много по-късно - в гимназиален етап. Това води до ненужна загуба за учениците преди гимназията. Колкото по-рано ние можем да отговорим на тези належащи въпроси, толкова по-големи резултати ще бъдат постигнати за младите хора.  Ние знаем, че най-голямо влияние в живота на детето има животът му у домa, затова въвличаме и родителите. Да бъдеш родител е предизвикателство, още повече в този толкова бързо променящ се свят. Нашият опит показва, че положителното включване на семейството не само помага на детето, но мотивира други негови членове в техния собствен образователен и професионален път.  Образованието на е единствена отговорност на училището. То е отговорност на общността. Когато децата чувстват, че тяхната общност се грижи за тях и им оказва подкрепа и любов, са много по-склонни да заблестят във всеки аспект от живота си, особено в този на граждани. - Career Trek ръководи няколко програми, които обслужват 800 младежи годишно. Нашите програми дават възможност на млади хора на възраст между 10 и 21 години да участват в практически обучение по време на средното си образование. В продължение на 20 седмици участниците изпробват до 80 професии и завършват програмата с по-нататъшно разбиране на бъдещите си планове за образование и кариера. Всички учебни планове включват \"Пътна карта\", която помага на учениците да разберат значението на текущите си предмети в училище, да знаят какви са изискванията на предметите в гимназията, да научат за възможностите след средното образование и как хората във всяка професия могат да променят света. Нашата програма \"Спестяване за образование\" мотивира деца и техните семейства да направят финансов план за бъдещето и окуражава учениците да продължат с образование след завършване на гимназия. Координаторът на програмата работи със семействата за разработването на изпълним план, за да могат да финансират бъдещото образование на своите деца. \"Чудесата на професията\" е нашата основна програма и обслужва ученици от 5-и и 6-и клас от целия регион на провинция Манитоба, които са били номинирани от своите училища. Разходите за транспорт са покрити и се организира церемония при завършването на програмата всяка година. Завършилите от своя страна в 10-и и 11-и клас стават ментори на участници от 5-и и 6-и клас. Нашата програма М осигурява кариера и основни умения за развитие на млади майки и техните бебета. Подкрепата в програмата включва транспорт, вечеря и грижа за децата. - Ангажиране на семейството означава започване от там, където се намират хората. Ние се стремим да разкрием истинските причини хората да не искат техните деца да ходят на училище. И най-интересното е, че повечето от тези бариери са емоционални и често рационални, породени от познанието или личния опит на родителите. Въпреки че има много фактори, ние знаем кои от тях са ключови и разработваме решения, като например да позволим на родителите и роднините да дойдат и да опитат програмата за себе си. - В Канада компаниите отчаяно търсят качествени служители. В момента те разбират, че не могат да бъдат просто пасивни потребители на усилията на другите. Ако искат качествени служители, те трябва да бъдат там, на място и да им помагат, като осигуряват подкрепа и възможности за младите хора. Компаниите и организациите, които гледат напред в бъдещето, разбират това и подкрепят този процес. - Най-очевидните резултати от нашите програми включват повишена гъвкавост в образованието, подобрено самочувствие и подобрено ниво на ангажираност в училище. Изследванията показват, че младите хора от нашите програми придобиват и поддържат позитивно отношение към училището, тъй като се увеличава разбирането за неговата приложимост в живота. За тях е чест да участват в програмата и често от позиция на изоставащи започват да се чувстват по-уверени в училище и да имат повече лидерски роли в училищната общност. Тъй като вярата и доверието в себе си, в семейството, в училището и общността се увеличават, пътуването на младия човек към самоусъвършенстване също се развива. - Всяко дете иска да принадлежи. Всяко дете иска да допринася. Но за да правят това, те трябва да се чувстват желани, уважавани и ценени. Когато децата чувстват това от тяхната общност, те по естествен начин отговарят, тъй като привързаността им към общността расте. - При завършване на програмите на Career Trek, участниците в тях са изпробвали голямо разнообразие от професии. Интересно е, че много от нашите служители на непълно работно време са открили своята страст да преподават и да работят с деца заради работата си в организацията. Като резултат много от тези ученици преразглеждат своя професионален път, завръщат се в образованието, за да учат педагогика с надежда да станат учители един ден.", "date": "2017.12.18", "title": "Как се задържат децата в образователната система - опитът на канадски експерти"}
{"url": "http://www.dnevnik.bg/sviat/2017/12/18/3097960_aktivnostta_shte_reshi_izborite_v_katalunia_tozi/", "text": "Над пет и половина милиона каталунци могат да гласуват на изборите в Каталуня този четвъртък, свикани от испанския премиер Мариано Рахой, след като Мадрид наложи пряко управление на автономната област, чийто парламент обяви независимост в края на октомври. Общо 224 000 каталунци, живеещи в чужбина - предимно във Франция, Аржентина, Германия, САЩ, Мексико, Андора, Великобритания и Швейцария - ще са от ключово значение за гласуването на 21 декември. Причината е в очакваната минимална разлика между двата оформили се лагера, на поддръжниците и противниците на отделяне в Испания. Според всички последни проучвания разликата между тях е в рамките на едно депутатско място. Подобен извод беше публикуван и в изследването на агенция \"Метроскопия\", изготвено за \"Ел паис\", според което партиите, подкрепящи независимостта, ще получат 63 места, а т.нар. конституционалистки блок - 62. Нито един от тези условни лагери няма да има мнозинство от 68 места в 135-местния парламент и ще трябва да се търсят коалиции с партиите, които са на по-двусмислени позиции за отделянето (като каталунския клон на крайнолявата \"Подемос\"). Същото проучване дава на \"Граждани\" - създадената в Каталуня партия, подкрепяща единството с Испания, която през последните години се превърна в  национална политическа сила  - първото място с най-голям брой депутати, но експерти предупреждават, че и предишни изследвания за националните избори, проведени от тази и други агенции, са надценили успеха ѝ на изборите (както са подценили успеха на партите на независимостта на каталунския вот). Определяща за това дали урните ще покажат този или друг резултат ще бъде активността - поддръжниците на независимостта често говорят за \"мълчаливото мнозинство\". Разделения Предизборната кампания  започна на 5 декември . Няколко седмици преди това двете водещи партии поддръжници на независимостта - Демократичната европейска партия на Каталуня (PDeCAT) и Каталунската републиканска левица (ERC) на уволнения премиер Карлес Пучдемон и бившия му заместник Ориол Жункерас - решиха да не се явяват заедно. На предишните избори през 2015 г. в коалицията \"Заедно за \"Да\" те успяха да си осигурят мнозинство заедно с крайнолявата Кандидатура за народно единство (CUP) и това има даде възможност да управляват и да търсят легитимност за референдума за независимост (отхвърлен от Мадрид) и декларацията за отделяне от Испания, гласувана от парламента. Въпреки това Жункерас и Пучдемон - първият в испански затвор, а вторият в Брюксел - опитаха  да покажат единство в част от кампанията , без тя да прераства в остри нападки помежду им. Същевременно, докато Пучдемон допусна възможността  да се върне в Испания , ако спечели и стане премиер и не отхвърли категорично повторното обявяване на независимост, заместникът на Жункерас в ERC Марта Ровира  направи крачка назад  от исканията за краткосрочно отделяне, които бяха в основата на успеха на коалицията \"Заедно за \"Да\" на предишните избори. Сряда ще е ден за размисъл, а в четвъртък ще се гласува в работен ден за пръв път от 28 години. Причината е във факта, че постановлението за изборите се издаде в събота, а каталунският изборен кодекс изисква вотът да се случи 54 дни след публикуването на указа за изборите - в този случай събота, 28 октомври. Това решение означава и че вотът няма да се случи в разгара на коледните и новогодишните празници, които за Испания завършват чак с празника на влъхвите на 6 януари.", "date": "2017.12.18", "title": "Активността ще реши изборите в Каталуня този четвъртък"}
{"url": "http://www.dnevnik.bg/sviat/2017/12/18/3099210_sebastian_pinera_specheli_prezidentskite_izbori_v_chili/", "text": "Консерваторът милиардер Себастиан Пинера спечели президентските избори в Чили. Бившият държавен глава на южноамериканската страна получава 54.5% от гласовете при преброени 96 на сто от бюлетините. Съперникът на Пинера Алехандро Гилиер призна поражението си, предаде Франс прес. По данни на чилийската избирателна комисия за сенатора социалист са гласували 45.4 процента. Той призова победителя да продължи реформите, започнати от досегашния левоцентристки президент Мишел Бачелет. Право на глас имаха 14.3 милиона чилийци.", "date": "2017.12.18", "title": "Себастиан Пинера спечели президентските избори в Чили"}
{"url": "http://www.dnevnik.bg/sport/2017/12/18/3099209_holandski_otbor_shte_uvolni_trima_koloezdachi_zaradi/", "text": "Колоездачният отбор \"Лото Йъмбо\" започна дисциплинарно производство срещу трима свои състезатели, нарушили правилника на предсезонния лагер в Испания. Според официалната информация от холандския състав Хуан Хосе Лобато, Антван Толхок и Паскал Енхорн са хванати да смесват сънотворни лекарства и алкохол. \"Тримата състезатели са използвали или са били под влияние на лекарства за сън (които не са свързани с допинг), които не са предоставени от лекарския ни екип. Това е сериозно нарушение на правилата за поведение на \"Лото Йъмбо\", гласи официално съобщение от отбора. През миналата седмица двамата холандци Толхок и Енхорн са били засечени в три часа сутринта във фоайето на хотела в неособено адекватно състояние. Те само са съобщили, че са получили таблетки Ноктамид и Стилнокс от колегата си Лобато. Испанецът е бил открит в стаята си, но заради лекарствата за сън, дълго време не е можел да бъде събуден. От \"Лото\" са изпратили колоездачите си в болница, а кръвните проби са показали и сериозно наличие на алкохол. По-късно и тримата са изпратени по домовете си, като са били изключени от лагера в испанския град Жирона. Ако се приемат единично лекарствата не застрашават здравето, а помагат при продължително безсъние. Те не са забранени от Световната антидопингова агенция (WADA), а Стилнокс се използва широко в колоезденето, защото е на основата на тютюнев прав и лекува физическата умора. Смесването на таблетките с алкохол обаче може да води до сериозни халюциногенни ефекти. В понеделник двамата холандци Енхорн и Толхок ще имат среща с мениджмънта на \"Лото Йъмбо\". Паскал Енхорн е само на 20 години е считан за един от големите таланти в Холандия, той е новобранец в отбора и ще стане професионалист от началото на сезон 2018. Толхок пък едва завърши първата си година в \"Лото\". Възможно е договорите и на двамата да бъдат прекратени, защото от ръководството считат това за сериозно нарушение. Почти сигурно и Лобато ще бъде уволнен, след като той е разпространявал таблетките. Испанецът, който скоро ще навърши 29 години, пристигна в \"Лото\" в началото на сезона от \"Мовистар\". \"Това не е нормално отношение, а другите двама ще се отърват, само защото са холандци\", каза мениджърът на испанеца Хуан Кампос. Лобато има договор с \"Лото Йъмбо\" и за сезон 2018, а годишната му заплата е 250 хиляди евро.", "date": "2017.12.18", "title": "Холандски отбор ще уволни трима колоездачи заради злоупотреба със сънотворни лекарства и алкохол"}
{"url": "http://www.dnevnik.bg/video/2017/12/18/3098053_katalunia_igra_na_glasove_video/", "text": "Независимостта на Каталуня отново ще бъде във фокуса на световното внимание заради изборите в областта тази седмица. Вотът ще е показателен и за настроенията \"за\" или \"против\" автономията. Истината обаче е, че противоречията между Мадрид и Барселона имат дълга история - вижте я във видеото. Още видео от рубриката \"С две думи\" -  тук.", "date": "2017.12.18", "title": null}
{"url": "http://www.dnevnik.bg/evropa/2017/12/18/3097786_polsha_ochakva_tazi_sedmica_nai-tejkoto_nakazanie_v_es/", "text": "Новият полски премиер Матеуш Моравецки очаква тази седмица Европейската комисия да започне безпрецедентна наказателна процедура срещу Варшава след продължилите месеци спорове около законността в страната, предаде \"Ройтерс\". Миналата седмица няколко хиляди души се събраха в най-големите полски градове, за да протестират срещу спорната реформа на съдебната система, докато горната камара на парламента обсъждаше предложеното законодателство. Моравецки,  който пое премиерския пост  миналата седмица, защити съдебните промени. Според някои страни в ЕС, Европейската комисия и опозицията в страната обаче реформите подкопават независимостта на съдилищата, като ги поставят под директния контрол на правителството. Късно в петък горната камара на полския парламент, Сенатът, одобри два спорни законопроекта за съдебната система, въпреки предупрежденията на Европейския съюз, че страната може да бъде лишена от правото си на гласуване в организацията, предаде \"Асошиейтед прес\", цитирана от БТА. По-рано двата законопроекта вече бяха одобрени от Сейма, долната камара на полския парламент. Остава те да бъдат подписани от президента Анджей Дуда - нещо, което е смятано за сигурно - за да влязат в сила като закони. Нормативните актове дават на изпълнителната власт по-голям контрол над Върховния съд и Националния съвет на магистратурата (де факто Висш съдебен съвет). Те са част от политиката на управляващата консервативна националистическа партия \"Право и справедливост\" да назначи свои хора в двете институции и да затегне своята хватка над ключовите органи на съдебната власт. Според законодателството парламентът на практика ще има свободата да избира членовете на Националния съдебен съвет, който решава за съдебните назначения и повишения – право, което досега принадлежеше основно на съдиите. Броени часове по-рано Сеймът одобри спорни промени в Изборния кодекс, които според критиците подкопават независимостта на избирателните комисии и възможността за произвеждане на честни избори. Друг спорен законопроект предвижда намаляване на задължителната възраст за пенсиониране за съдиите във Върховния съд до 65 години от 70, което ще накара голяма част от тях да напуснат. Това заедно с промените в държавните медии, предприети от управляващата националистка партия \"Право и справедливост\", принуди еврокомисията да заплаши Полша, че ще задейства чл. 7 срещу Варшава. Полша води спор с ЕС и за  масовото изсичане на дървета във вековната Беловежка гора , която е списъка с обектите от световното наследство на ЮНЕСКО. Властите се аргументират, че сечта цели да предотврати разпространяването на заболяване на дърветата, причинено от невиждана от години популация на бръмбари корояди. Така се гарантирала безопасността на хората из гората да не пострадат от рухнали върху тях проядени дървета. Споровете и около миграцията засилиха изолацията на Полша в ЕС, след като \"Право и справедливост\" спечели изборите през 2015 г. Напрежение Задействането на чл. 7 на практика би замразило членството на страната в ЕС и би я лишило от право на глас в институциите му. Това все пак е малко вероятно, тъй като изисква единодушната подкрепа на всички държави членки, нещо, което Унгария обеща да блокира, коментира \"Ройтерс\". Миналата седмица преди срещата на върха на ЕС обаче Моравецки изглеждаше сякаш в приел, че това ще се случи. \"Ако процесът е започнал и, доколкото разбирам, вече е взето решение следващата сряда Европейската комисия да започне (процедурата), тогава тя най-вероятно ще бъде задействана\", каза той пред репортери. \"От началото на тази несправедлива процедура за нас, докато тя приключи, със сигурност ще разговаряме с партньорите си\", допълни премиерът. \"Ако съдебните промени бъдат прокарани, ще задействаме чл. 7\", коментира висш служител от ЕС. \"Ако промените бъдат отложени до януари, тогава ще видим\", допълни той.", "date": "2017.12.18", "title": "Полша очаква тази седмица най-тежкото наказание в ЕС"}
{"url": "http://www.dnevnik.bg/sviat/2017/12/18/3099212_spirane_na_toka_predizvika_haos_na_nai-natovarenoto/", "text": "Спиране на тока предизвика закъснения и отменяне на стотици полети на международното летище \"Хартсфийлд-Джаксън\" в Атланта, щата Джорджия. Причината за спирането на тока все още не е известна. Федералното управление по въздухоплаване спря полетите към Атланта, заминаващите полети бяха отложени заради неработещата техника в терминалите, а международните полети бяха отклонени. Контролната кула на летището обаче работи нормално. Все още аварийни екипи работят по отстраняването на проблема. Няма официална информация до кога аерогарата ще остане без ток. Летището \"Хартсфийлд-Джаксън\" обслужва 104 милиона пътници годишно и е най-натовареното в света от 1998 г. Всеки ден през него преминават 275 000 пътници и кацат или излитат 2500 самолета. Сред най-засегнатите от спирането на тока на летището в Атланта са тези в Чикаго, тъй като десетки полети се пренасочват основно към летище \"О'Хеър\", което е най-натовареното в САЩ именно след \"Хартсфийлд-Джаксън\".", "date": "2017.12.18", "title": "Спиране на тока предизвика хаос на най-натовареното летище в света"}
{"url": "http://www.dnevnik.bg/photos/2017/12/18/3091295_fotogaleriia_nai-dobrite_prirodni_snimki_za_2017/", "text": "Жители наблюдават първия айсберг за сезона, докато преминава покрай \"Алеята на айсбергите\", близо до град Фериленд на остров Нюфаундленд, Канада. Районът по крайбрежието на Нюфаундленд и Лабрадор е познат като \"Алеята на айсбергите\", заради огромния брой ледени блокове, които всяка пролет се спускат от Арктика. В много случаи те могат да бъдат наблюдавани до началото на лятото.", "date": "2017.12.18", "title": "Фотогалерия: Най-добрите природни снимки за 2017"}
{"url": "http://www.dnevnik.bg/bulgaria/2017/12/18/3099235_parlamentut_blamira_pravitelstvoto_za_zashtitata_na/", "text": "Правосъдният министър Цецка Цачева заяви пред Би Ти Ви, че не подкрепя решението на парламента подателите на сигнали за корупция да не получават защита от съдебно преследване. В края на миналата седмица  депутатите гласуваха това предложение  при окончателното разглеждане на текстовете на нов закон за борба с корупцията. Идеята е на ДПС и \"Обединени патриоти\", като първоначално не беше приета в комисия на второ четене миналата седмица, но след това мина в пленарната зала. В проекта на ГЕРБ беше записано, че срещу подателите на сигнали няма да могат да бъдат завеждани граждански дела, но предложението им не беше одобрено. В текстовете от закона е записано още, че подателите на сигнали ще трябва да се идентифицират с три имена, ЕГН, адрес, телефон, факс и електронен адрес. \"Не подкрепям това решение на парламента. Трябваше да се гласува предложението на правителството да не се повдигат обвинения на свидетелите. В това отношение Народното събрание бламира предложението на правителството\", заяви Цачева. Тя добави, че ако някой реши да подава сигнал за корупция, той трябва да разполага с данни и доказателства, за да е сигурно, че няма да попадне под ударите на закона. Цецка Цачева коментира и  смяната ѝ в тясното ръководство на ГЕРБ с Даниела Дариткова . По думите ѝ като правосъден министър има много ангажименти, а освен това партията имала нужда от обновяване.", "date": "2017.12.18", "title": "Парламентът бламира правителството за защитата на подателите на сигнали за корупция, обяви Цачева"}
{"url": "http://www.dnevnik.bg/na_put/2017/12/18/3086554_fotogaleriia_duhut_na_kolednite_bazari_v_evropa/", "text": "Когато дните намалеят и стане по-студено, това означава, че празниците наближават и е време за празничните базари с греяно вино, захаросани ябълки и шумна музика.", "date": "2017.12.18", "title": "Фотогалерия: Духът на коледните базари в Европа"}
{"url": "http://www.dnevnik.bg/evropa/2017/12/18/3099254_nad_polovinata_britanci_veche_iskat_da_ostanat_v_es/", "text": "Над половината британци, или 51%, биха гласували за оставане в Европейския съюз, а 41% - за напускането му, предаде \"Ройтерс\", като цитира проучване на BMG, публикувано вчера във в. \"Индипендънт\". Проучването е произведено от 5 до 8 декември с участието на 1400 души. То беше публикувано в момент, когато страната  преминава към втората фаза  от преговорите за напускане на ЕС, която ще се фокусира върху търговията. В. \"Индипендънт\" отбелязва, че предимството на привържениците на оставането в съюза е най-голямото отчетено след референдума през юни миналата година. Директорът на BMG обаче посочва, че то се дължи на промяна на нагласите на тези, които не са гласували миналата година, а 9 от 10 гласували не са променили възгледите си. На референдума миналата година 52% от британците гласуваха за напускане на ЕС, а 48% - за оставане в съюза./БТА", "date": "2017.12.18", "title": "Над половината британци вече искат да останат в ЕС, показа проучване"}
{"url": "http://www.dnevnik.bg/bulgaria/2017/12/18/3099257_po_koleda_shte_e_studeno_i_zasnejeno_obiavi_klimatolog/", "text": "Времето по Коледа ще е студено, като се очаква да има и снежна покривка. Това заяви пред Нова телевизия климатологът Георги Рачев. Той уточни обаче, че на 23 и 24 декември са се очаквали доста обилни снеговалежи, но \"циклонът не е успял да се формира добре\". На Коледа температурите ще са доста ниски, особено сутринта. Така ще е и през цялата седмица, която предстои до празника. В някои от затворените котловинни полета на Югозападна България може да се достигне до минус 10 градуса. Рачев допълни, че към момента се очаква да има валежи от дъжд в последните дни на годината. По думите му най-вероятно и новата 2018 г. ще започне с валежи.", "date": "2017.12.18", "title": "По Коледа ще е студено и заснежено, обяви климатолог"}
{"url": "http://www.dnevnik.bg/evropa/2017/12/18/3099258_finlandiia_pozvoli_na_magazinite_da_prodavat_po-silni/", "text": "Финландските депутати решиха в магазините за хранителни стоки да могат да се продават по-силни алкохолни напитки, предаде \"Ройтерс\". Магазините ще могат да продават напитки с алкохолно съдържание 5.5%. Това означава вдигане на лимита от 4.7%, който бе определени през шейсетте години. Според поддръжниците на решението то ще подкрепи пивоварите и продавачите на дребно и ще означава отдръпване от контролиращите инстинкти на \"държавата бавачка\". \"Финландците бяха покровителствани дълго време, сега правим голяма стъпка към по-широка индивидуална свобода\", коментира депутатът Силон Ело от съуправляващата евроскептична Синя реформаторска партия. Парламентарната комисия по социални въпроси и здравеопазване и други депутати се обявиха против вдигането на лимита. \"Това е тъжен ден в историята на политиката за алкохола във Финландия... парламентът съзнателно взе решение, което ще увеличи бедността, причинените от алкохола смъртни случаи и болести, нападенията и шофирането след употребата на алкохол\", коментира депутатът от опозиционната Християн-демократическа партия Пайви Расанен. В момента силните бири, вината и спиртните напитки може да се купуват единствено от 350 държавни магазини. Някои депутати искаха да последват примера на съседна Швеция и да намалят лимита до 3.5% в магазините за хранителни стоки.", "date": "2017.12.18", "title": "Финландия позволи на магазините да продават по-силни алкохолни напитки"}
{"url": "http://www.dnevnik.bg/photos/2017/12/18/3099256_fotogaleriia_nai-goliamoto_predizvikatelstvo_za/", "text": "Всяка година през декември Атлантическият океан запраща срещу португалския бряг при Прая ду Норте край Назаре огромни вълни, които се превръщат в най-голямото предизвикателство за сърфистите в света.", "date": "2017.12.18", "title": "Фотогалерия: Най-голямото предизвикателство за сърфистите в света"}
{"url": "http://www.dnevnik.bg/sport/2017/12/18/3099348_nadal_se_prisuedini_kum_grigor_dimitrov_za_shou_turnir/", "text": "Световният номер 1 Рафаел Надал е четвъртият участник в демонстративния турнир Fast4, който ще се изиграе в Сидни на 8 януари. Носителят на 16 титли от Големия шлем се присъединява към Григор Димитров, Александър Зверев и Ник Кириос, които по-рано потвърдиха присъствие. Турнирът за пръв път ще се проведе в олимпийския парк в Сидни. Това е първата надпревара, в която беше тестван форматът с необходими четири гейма за спечелването на сет. \"Рафа Надал е суперзвезда не само в тениса, но в спорта като цяло. Ще бъде фантастично да го приветстваме в турнира. Той допълва нашия звезден списък от играчи и ние нямаме съмнение, че ще дойдат фенове отвсякъде, за да видят тези тенисисти в действие и да изпитат всичко, което нашият град може да предложи през лятото\", заявиха организаторите. \"Fast4 вече ангажира трима от четиримата най-вълнуващи тенисисти в лицето на Димитров, Зверев и Кириос, а прибавянето на най-добрия играч в света ще вдигне още повече нивото на турнира\", каза турнирният директор Лорънс Робъртсън. Демонстративният турнир ще се проведе в деня, в който стартира турнира от категория \"АТП 250\" в Сидни. По-голямата част от водещите играчи ще пропуснат надпреварата, тъй като слея нея започва първия турнир от Големия шлем - Australian Open, a предишната седмица са турнирите в Бризбейн и Доха.", "date": "2017.12.18", "title": "Надал се присъедини към Григор Димитров за шоу турнир в Сидни"}
{"url": "http://www.dnevnik.bg/evropa/2017/12/18/3099356_sindikatut_na_irlandskite_piloti_na_raiuneur_ottegli/", "text": "Синдикатът, представляващ пилотите на \"Райънеър\" (Ryanair) в Ирландия обяви късно снощи, че оттегля призива си за стачка, след като ръководството на нискобюджетния авиопревозвач е приело да започне преговори по исканията на пилотите, предадоха \"Ройтерс\" и \"Франс прес\", цитирани от БТА. В петък ирландската авиокомпания  прие да признае синдикати  на работещите за нея служители за първи път, след като пилотите й в Ирландия, Великобритания, Германия, Италия, Испания и Португалия заплашиха със стачки с приближаването на ваканциите в края на годината. В събота ръководството на \"Райънеър\" съобщи, че е готово да се срещне във вторник, 19 декември, което е в навечерието на планираната стачка в Ирландия, с представители на \"Импакт\", синдиката, защитаващ правата на ирландските пилоти. Първоначално \"Импакт\" обяви, че не може да преразгледа призива си за стачката преди срещата, но след това, в ново комюнике, съобщи, че го оттегля. \"Синдикатът прие да се срещне с ръководството във вторник вечерта, но е готов за среща и по-рано\", заяви негов представител. Призивът за стачка бе подкрепен от 94 на сто от пилотите, които са наети от \"Райънеър\" директно в Ирландия. Мнозинството пилоти, които работят за компанията в Ирландия обаче не се наемат пряко от \"Райънеър\", уточни \"Франс прес\". Във Великобритания синдикатът \"Балпа\" прие да бъде признат като профсъюзна организация, представляваща пилотите на \"Райънеър\" в Обединеното кралство, при условие че Британският конгрес на профсъюзите присъства на преговорите. Съобщението на \"Райънеър\" от петък стана причина и пилотите от италианския синдикат \"Анрас\" и португалския СПАК да оттеглят призива за стачка. Пилотите на \"Райънеър\" в Германия предвиждаха да обявят стачка по време на празниците и местният синдикат заяви, че сега е време компанията да докаже, че намеренията й са сериозни. В Испания не бяха планирани протестни действия на пилотите, но синдикатите на наземния персонал не изключиха да има такива на 30 декември. В петък говорител на ирландската авиокомпания съобщи, че тя ще публикува днес, 18 декември, план за действие в извънредни ситуации с цел да бъдат минимализирани последиците от евентуални от стачки. Протестът е заради настоявания да се промени цялата система на договори и колективно договаряне, която според пилотите дава твърде много власт на ръководството. Пилотите твърдят, че европейската компания с най-много превозени пътници изпитва недостиг на екипажи.", "date": "2017.12.18", "title": "Синдикатът на ирландските пилоти на \"Райънеър\" оттегли призива си за стачка"}
{"url": "http://www.dnevnik.bg/bulgaria/2017/12/18/3099361_danuchen_slujitel_e_prostrelian_v_avtomobila_si_v/", "text": "Мъж на 43 години е бил прострелян в автомобила си в София тази сутрин, съобщи МВР. Инцидентът е станал към 8.40 ч. в района на ул. \"Дунав\" в центъра на столицата. Сайтът на в. \"Капитал\" съобщи, че раненият е Иво Цветанов Стаменов, който е началник на отдел \"Фискален контрол\" в НАП. Това е звеното, което осъществява контрол върху движението на стоки с висок фискален риск. От няколко месеца в списъка със стоки са добавени и горивата. Мъжът е откаран в болница, подробности за състоянието му не се съобщават. Пострадалият е служител на Националната агенция по приходите (НАП), съобщиха БНР и Би Ти Ви. По информация на държавното радио той е прострелян на три места, най-вероятно с пистолет. По-късно главният прокурор Сотир Цацаров коментира, че мъжът е бивш полицейски служител, който след това е започнал работа в НАП. Той е прострелян на две места, като в момента лекарите се борят за живота му. Районът е отцепен и се извършва оглед. Стрелецът се издирва.", "date": "2017.12.18", "title": "Данъчен служител е прострелян в автомобила си в София (допълнена в 15:19 ч.)"}
{"url": "http://www.dnevnik.bg/sport/2017/12/18/3099354_david_gofen_stana_sportist_na_godinata_v_belgiia/", "text": "Световният номер 7 в мъжкия тенис Давид Гофен спечели наградата за спортист на годината в Белгия. 27-годишният тенисист беше предпочетен пред шампиона в професионалния колоездачен тур и победител в класиката \"Париж - Рубе\" Грег ван Авермат. Гофен е първият тенисист, който печели отличието. Той изпрати страхотна година, в която спечели две титли, достигна до четвъртфиналите на Australian Open и игра финал в заключителния турнир на АТП в Лондон, където отстъпи срещу Григор Димитров. Гофен помогна и на белгийския национален отбор по тенис да стигне до финала за купа \"Дейвис\". Той спечели и двете си срещи във финала с Франция, но усилията му се оказаха недостатъчно и белгийците загубиха битката след 2:3 победи. Тенисистите спечелиха наградата за отбор на годината в Белгия. Те грабнаха отличието за втори път след 2015 г., когато отново достигнаха до финала за купа \"Дейвис\", но загубиха от Великобритания. Лекоатлетката Нафисату Тиам спечели наградата за спортистка на годината. Световната и олимпийска шампионка в седмобоя беше избрана за номер 1 в Белгия за втори пореден път и общо трети в последните четири години. За пръв път от основаването на наградите през 1967 г. двама френски говорещи са избрани за най-добър спортист и най-добра спортистка в една година. Наставникът на Тиам - Роже Леспаняр, спечели отличието при треньорите за втори пореден път.", "date": "2017.12.18", "title": "Давид Гофен стана спортист на годината в Белгия"}
{"url": "http://www.dnevnik.bg/sport/2017/12/18/3099374_klivland_dobliji_bostun_sled_treti_poreden/", "text": "Леброн Джеймс направи трети пореден трипъл-дабъл, а \"Кливланд кавалиърс\" записа пета последователна победа в Националната баскетболна асоциация (НБА) и се доближи до лидера в Източната конференция \"Бостън селтикс\". \"Кавалерите\" спечелиха гостуването си на \"Вашингтон уизърдс\" със 106:99, а Джеймс се отличи с 20 точки, 15 асистенции и 12 борби. 32-годишното крило записва трипъл-дабъл в три поредни мача за пръв път от 2009 г., когато носеше екипа на \"Маями хийт\". Джеймс заема шестото място във вечната класация за най-много мачове с двуцифрен актив в трите основни статистически категории. Той има 61, а с повече са само Уилт Чембърлейн (78), Ръсел Уестбрук (89), Джейсън Кид (107), Меджик Джонсън (138) и Оскар Робъртсън (181). Кевин Лав беше най-резултатен за победата на \"Кливланд\" с 25 точки, към които добави девет борби. Джеф Грийн се включи от пейката с 15 точки, а Кайл Корвър се отчете с 11 точки. За \"Вашингтон\" Брадли Бийл отбеляза 27 точки. \"Кливланд\" постигна 23-ата си победа от 31 мача през сезона. \"Кавалерите\" са все по-близо до \"Бостън\", който има 25 спечелени и седем загубени срещи. \"Торонто раптърс\" е трети с 20 победи и осем поражения, следван от \"Детройт пистънс\" и \"Индиана пейсърс\" с по 17 победи от 30 мача. \"Вашингтон\" е на осмо място с 16 победи и 14 загуби. В Западната конференция начело в \"Хюстън рокетс\", който се намира в серия от 13 поредни победи. \"Ракетите\" са спечелили 24 от 28-те си двубоя. Шампионът \"Голдън стейт уориърс\" е втори с 23 победи и шест загуби, а \"Сан Антонио спърс\" заема третата позиция с 20 победи от 30 мача.", "date": "2017.12.18", "title": "\"Кливланд\" доближи \"Бостън\" след трети пореден трипъл-дабъл на Леброн Джеймс"}
{"url": "http://www.dnevnik.bg/bulgaria/2017/12/18/3099366_bulgarskata_curkva_da_ne_se_mesi_v_problemite_na/", "text": "Решението на Българската православна църква (БПЦ) да разгледа искането на македонската да я признае и да ѝ стане \"църква майка\" е намеса в юрисдикцията на сръбската, каза в съобщение Църквата на Гърция, цитирана от \"Дойче веле\". Светият архиерейски синод на институцията колегите ѝ в София трябва да премислят още веднъж, защото стъпката им да съдействат на Охридската архиепископия за каноническия ѝ статут и признаването ѝ в православния свят противоречи на църковните правила. \"Светият синод (на Църквата на Гърция) изразява загриженост поради намесата с това решение на Българската православна църква в юрисдикцията на друга православна църква, а именно на сръбската... стъпка, противна на светите канони, които предвиждат водеща роля на Вселенската патриаршия\", се казва в съобщението. Според него действията на българската църква може да дадат начало на \"неприятни събития\" и да не се пристъпва към изпълнение на \"решението на сестринската Българска православна църква.\" Светият синод в София взе решението на заседание в края на ноември и  се ангажира да се застъпва  за възстановяване на каноническия статут, без да говори в прав текст за \"признаване\". За православния свят македонската църква, обявила автокефалност през 1967 г., е в разкол със сръбската и въпросът се счита за вътрешен проблем на сръбската институция. По-рано миналия месец Македонската архиепископия  поиска от БПЦ  да възстанови евхаристийното общение с нея, а в замяна предложи да я признае като \"църква майка\". Македонската телевизия НОВА отбелязва, че в изявлението,  публикувано на сайта на институцията , се говори за \"разколната църква\" на \"Македония\", като последната дума е в кавички. Гръцки официални институции принципно не я употребяват, говорейки за територията на Република Македония, тъй като Атина не признава конституционното ѝ име. Църквата на Гърция - автокефална и призната от патриаршията в Константинопол още през 1850 г. - има юрисдикция върху голяма част от територията на страната, но става дума за районите, които са в границите ѝ отпреди балканските войни. Северната част на страната, макар формално да е част от диоцеза на църквата, е под духовната юрисдикция на Вселенската патриаршия.", "date": "2017.12.18", "title": "Българската църква да не се меси в проблемите на сръбската, призова Църквата на Гърция"}
{"url": "http://www.dnevnik.bg/zelen/2017/12/18/3099384_blizo_97_ot_jitelite_na_general_toshevo_glasuvaha/", "text": "Близо 97% от гласувалите на местния референдум в добруджанската община Генерал Тошево за добив на природен газ се обявиха против предложението. Това показват данните на местната избирателна комисия.  Резултатът от допитването е валиден , тъй като избирателната активност е минала 40%. До урните вчера отидоха общо 6671 души, които представляват 52.72% от имащите право на глас. 96.9% от тях са отговорили с \"Да\" на въпроса \"Против ли сте община Генерал Тошево чрез общински съвет или кмета на общината да одобрява устройствени планове, определящи териториите за проучване, добив, преработка на следните подземни богатства: нефт, природен газ, твърди горива, минни отпадъци\". До референдума се стигна след многоседмични протести на местните жители. Те се притесняваха, че ако започне добив на газ, питейната вода и земята ще бъдат замърсени. А главният поминък на местните – земеделието, ще бъде застрашен. Кметът на Генерал Тошево Валентин Димитров заяви пред \"Фокус\", че гласувалите на референдума са показали категоричната си позиция по въпроса. Общината от своя страна щяла да настоява пред държавата да се съобрази с решението на местното население. По думите му резултатите от допитването не са изненадали никого в града, като около предвиденото отдаване на терен на концесия за 35 години на фирма инвеститор, предвиждаща 41 сондажа, е имало множество неясноти.", "date": "2017.12.18", "title": "Близо 97% от жителите на Генерал Тошево гласуваха против добива на газ"}
{"url": "http://www.dnevnik.bg/biznes/2017/12/18/3099387_antimonopolnata_komisiia_razreshi_prodajbata_na_moto/", "text": "Само за осем календарни дни Комисията за защита на конкуренцията (КЗК) одобри продажбата на официалния вносител на Ford, Volvo, Land Rover и Jaguar за България - дружеството \"Мото Пфое\", на японската Sumitomo Corporation, съобщава  \"Капитал Daily\"  в днешния си брой. Сделката  е сред най-големите за годината - бизнесът на \"Мото Пфое\" е оценен на около 60 млн. евро. При продажбата е имало няколко кандидата - все големи компании от сектора, включително и местно лизингово дружество. Цената не е обявена в решението на КЗК, но според източници на \"Капитал\" сделката оценява бизнеса на \"Мото Пфое\" в България на около 60 млн. евро, или около 5 пъти оперативната печалба. Консолидирани приходи на българското дружество за миналата година достигнаха 188 млн. лв. при печалба от почти 10 млн. лв. Според отчета й за миналата година компанията държи 9.41% от пазара на нови коли (през 2015 - 8.73%), от които на Ford се падат 7.1%. \"Мото-Пфое\" стартира дейност в България преди 26 години, когато хамбургската фамилна компания Hugo Pfohe започва да внася Ford. По-късно добавя към портфолиото си и Jaguar, Volvo и Land Rover. Макар търговията с автомобили да не е сред най-големите бизнес дейности на Sumitomo, японският гигант развива такъв бизнес от години. Европейското подразделение Sumitomo Corporation Europе има автодилъри в Швеция, Полша, Словения и Словакия. Те продават марки като Ford, Hyundai, Honda и Citroen, като предлагат и финансови услуги. Има и съществен бизнес с производство и дистрибуция на авточасти в Европа.", "date": "2017.12.18", "title": "Антимонополната комисия разреши продажбата на \"Мото Пфое\""}
{"url": "http://www.dnevnik.bg/sport/2017/12/18/3099393_manchestur_siti_podgotvia_nov_dogovor_za_pep_guardiola/", "text": "Манчестър сити\" ще започне преговори за нов договор със своя мениджър Пеп Гуардиола, обявиха медиите в Англия. Настоящият контракт на испанския специалист изтича през лятото на 2019 г. Желанието на \"гражданите\" е да преподпишат дългосрочен договор. Гуардиола прави исторически сезон начело на \"Сити\". Отборът е безапелационен лидер в шампионата със 17 победи и едно равенство в 18 мача. \"Гражданите\" подобриха рекорда на \"Арсенал\" за най-много поредни победи във Висшата лига. Авансът им на върха в класирането е цели 11 точки, а головата разлика - 56:12. Небесносините се представят много солидно и в Шампионската лига, където спечелиха пет от шестте си двубоя по пътя към осминафиналите. Те изтеглиха добър жребии и в битка за място във финалната осмица ще срещнат \"Базел\". Според \"Скай спортс\" собствениците на \"Сити\" се надяват с Гуардиола начело да направят династия, подобна на тази на сър Алекс Фъргюсън в \"Манчестър юнайтед\". Президентът на клуба Халдун ал Мубарак и изпълнителният директор Феран Сориано ще опитат лично да убедят испанеца да подпише нов договор по време на годишната среща на \"гражданите\" след края на сезона. Очаква се \"Сити\" да направи Гуардиола най-скъпоплатения мениджър в света. В момента той получава годишна заплата от 15 милиона паунда, с три милиона по-малко от Марчело Липи в националния отбор на Китай. Според \"Мирър\" офертата на \"гражданите\" ще е 80 милиона паунда за четиригодишен контракт.", "date": "2017.12.18", "title": "\"Манчестър сити\" подготвя нов договор за Пеп Гуардиола"}
{"url": "http://www.dnevnik.bg/evropa/2017/12/18/3099386_es_tozi_put_priema_spokoino_vlizaneto_na_krainodesnite/", "text": "Последния път, когато антиимигрантската Партия на свободата (FPO) влезе в правителството в Австрия, уличните протести бяха толкова масови, че кабинетът използва тунел от канцлерството до офиса на президента на отсрещната страна на улицата, където трябваше да се състои церемонията по полагане на клетва, пише \"Ройтерс\". Нищо подобно не се очаква днес, когато страната отново става единствената в Западна Европа, в която крайнодясна партия влиза в управляващата коалиция. Реакциите на континента също бяха умерени, а планираните протести по време на полагането на клетва на дали ще привлекат много хора в сравнение с десетките хиляди през 2000 г. \"Със сигурност няма да стигнем до Хофбург под земята, а с високо вдигнати глави ще минем по улицата\", каза Хайнц-Кристиан Щрахе, лидер на Партията на свободата, който ще бъде вицеканцлер в новото правителство, имайки предвид бившия имперски дворец и резиденция на австрийския президент. Консервативната Народна партия и Партията на свободата в петък сключиха коалиционно споразумение, което  оставя голяма част от контрола  върху органите на сигурността в ръцете на FPO. Еврокомисарят по икономическите въпроси Пиер Московиси написа в \"Туитър\", че ситуацията е различна в сравнение с прецедента от 2000 г., но крайната десница в управлението никога не е нещо незначително. В знак на протест при предишното влизане във властта на FPO някои европейски страни наложиха санкции на Австрия, но нищо такова не се случва сега. Мълчание в Европа След като изразиха задоволство от загубата на крайната десница на президентските избори във Франция и Австрия и на парламентарните в Холандия, европейските институции запазиха мълчание след споразумението за коалиционно управление между десницата и крайнодесните във Виена, пише френският в. \"Монд\", цитиран от БТА. Някои предложения на новото правителство обаче вече предизвикват остро безпокойство. Държавният секретар към италианското министерство на външните работи Бенедето Дела Ведова предупреди за рисковете от \"етнически национализъм\", критикувайки поетия от австрийската коалиция ангажимент да предостави двойно гражданство на жителите на италианския Южен Тирол. Това, което се чува от Виена, не е в европейски дух, а националистическа музика, заяви той. През 1919 г. този район беше присъединен към Италия за нещастие на австрийските националистически среди, припомня \"Монд\". Различни еврейски организации също протестираха срещу връщането на власт на Австрийската партия на свободата - формация, бойкотирана от Израел. Съветът на представителите на еврейските институции във Франция призова за мобилизация на демократите срещу бъдещото австрийско правителство, констатирайки, че крайната десница набира сила в Централна Европа, а това изглежда не тревожи никого. От обкръжението на председателя на Европейската комисия Жан-Клод Юнкер се ограничиха с това да подчертаят, че първото официално посещение на младия австрийски канцлер Себастиан Курц ще бъде в Брюксел на 19 декември. Очаква се той да препотвърди ангажимента си в полза на Европа - \"фактор за мир и интеграция\", както пише в програмата му. Дотогава Брюксел може да бъде доволен поне от заетата позиция от новата коалиция във Виена, която по настояване на консерваторите бързо изключи свикването на референдум за евентуално излизане на Австрия от ЕС. При тези обстоятелства трябва да се задоволяваме с малко, отбелязва иронично цитиран от \"Монд\" неназован дипломат.", "date": "2017.12.18", "title": "ЕС този път приема спокойно влизането на крайнодесните във властта в Австрия"}
{"url": "http://www.dnevnik.bg/sviat/2017/12/18/3099389_desetki_policai_postradaha_pri_sblusuci_s_privurjenici/", "text": "Най-малко 60 полицаи бяха ранени в неделя по време на сблъсъци с поддръжници на бившия грузински президент, уволнен губернатор на Одеса и противник на украинския държавен глава  Михаил Саакашвили . Това сочат данни на Националната гвардия на страната, цитирана от \"112 Украйна\" и \"Медуза\". Инцидентът се случи при опит на привържениците да щурмуват сградата на Октомврийския дворец в центъра на украинската столица. Сградата, която понастоящем се използва за център на културата и изкуствата, беше желана цел за поддръжниците, искащи да организират там щаб на протестите си срещу президента  Петро Порошенко . Официалните данни сочат, че 15 полицаи са били хоспитализирани, а останалите са продължили работата си след получаване на първа помощ. На полицията се наложи да използва сълзотворен газ срещу множеството, предава \"Ройтерс\". Властите в Киев твърдят, че в акцията на Саакашвили са участвали около 2000 души, шествайки от главната киевски булевард \"Хречшатик\" до площад \"Независимост\" (\"Майдана\"), който беше център на събитията от 2014 г. Самият Саакашвили поиска щурмът да бъде прекратен и обяви, че ще опита да наеме част от Октомврийския дворец (един от символите на събитията от 2013-2014 г.) като щаб на движението си, след като част от привържениците му успяха да проникнат в двора на сградата, но гвардейците, разположени вътре, им попречиха да продължат по-нататък, пишат РБК и \"Украинская правда\". Според изданията по време на инцидента в двореца е имало и концерт и Саакашвили предложил да се създаде \"коридор\", по който публиката да напусне след края на събитието. Няколко депутати също се появиха пред двореца в опит да намалят напрежението, пише РБК. Украинските власти междувременно обявиха, че смятат Саакашвили за отговорен за случилото се, а участниците в сблъсъците ще си платят. През септември някогашният грузински държавен глава и украински губернатор успя да влезе в Полша, след като изгуби  и украинското си гражданство  (две години след като  се отказа от грузинското ) и напусна страната. На 5 декември Саакашвили  беше арестуван , а по-късно освободен от поддръжници, които след това се отправиха на нова демонстрация в Киев.", "date": "2017.12.18", "title": "Десетки полицаи пострадаха при сблъсъци с привърженици на Саакашвили в Киев"}
{"url": "http://www.dnevnik.bg/sport/2017/12/18/3099398_cvetan_sokolov_beshe_izbran_za_nai-dobur_diagonal_v/", "text": "Цветан Соколов не успя да спечели  златен медал от световното клубно първенство по волейбол , но си тръгна с индивидуална награда. Състезателят на \"Лубе Чивитанова\" беше избран за най-добър диагонал на шампионата в Полша. Българският национал стана най-резултатният волейболист в турнира. 27-годишният волейболист реализира 92 точки в петте си мача, включително десет аса и 14 блокади. Той записа седем точки повече от своя съотборник Османи Хуанторена, който остана втори в подреждането. Хуанторена беше избран за най-полезен състезател в турнира. Кубинецът спечели отличието за четвърти път в своята кариера след 2010, 2011 и 2012 г., когато носеше екипа на \"Тренто\". Още един играч на \"Лубе\" попадна в идеалния отбор на световното клубно първенство - Женя Гребенников, който беше избран за най-добър либеро. Трима бяха отличените състезатели и от шампионът \"Зенит\" (Казан) - Вилфредо Леон, Алексей Самойленко и Александър Бутко. В идеалния отбор попаднаха още Йоанди Леал и Робертланди Симон от бронзовия медалист \"Сада Крузейро\". Индивидуалните награди  Османи Хуанторена  Цветан Соколов  Алексей Самойленко и Робертланди Симон  Вилфредо Леон и Йоанди Леал  Александър Бутко.  Женя Гребенников", "date": "2017.12.18", "title": "Цветан Соколов беше избран за най-добър диагонал в световното клубно първенство"}
{"url": "http://www.dnevnik.bg/kultura/2017/12/18/3057950_otkus_ot_intelektut_na_rasteniiata_na_stefano_mankuzo/", "text": "Знаете ли, че на планетата има над три милиарда дървета? А знаете ли, че всички те имат интелект? А че зеленчуците в двора и тревата в парка притежават разум? Тези и още удивителни разкрития за непознатото растително царство ще намерите в отличената с редица престижни награди книга на световноизвестния учен и бестселъров автор Стефано Манкузо. Проф. Стефано Манкузо е директор на Международната лаборатория по растителна невробиология във Флоренция, Италия. Основател е на Международното общество по сигнали и поведение на растенията и преподава в Университета във Флоренция. Научните трудове на Манкузо са били публикувани в множество реномирани журнали, а италианският ежедневник Ла Република го нарежда сред 20-те личности, които ще променят живота ни. В статия за Ню Йоркър Майкъл Полън го определя като един от хората, които ще трансформират света. Алесандра Виола е журналистка, която се интересува от научни теми, и сценаристка на документални и телевизионни програми на италианската национална телевизия. Пише за авторитетните италиански вестници Ла Република и Ил Соне 24 Оре Притежават ли разум и сетива растенията? Могат ли да разрешават проблеми и да общуват? От дълбока древност учени и философи се опитват да отговорят на тези въпроси. Немалка част от тях заключават, че растенията са пасивни и лишени от интелект. Други обаче защитават противоположната теза, която изследванията, направени през последните десетилетия, потвърждават. В тази книга Стефано Манкузо, водещ специалист по невробиология на растенията, хвърля нова светлина върху невероятните умения и сложни взаимоотношения на представителите на флората. Опирайки се на множество примери и най-новите научни открития, авторът доказва категорично, че растенията притежават интелект. Те демонстрират изумителни способности да разчитат сигнали от околната среда, да решават проблеми и да се адаптират. Дори проявяват признаци на чувства – нещо, което досега сме считали за присъщо единствено на животните и човека. Изключително любопитна и увлекателна, книгата ни кара да преосмислим остарялото си разбиране за растителното царство и за пореден път да се възхитим на съвършените механизми на природата. Да започнем с това, че бидейки неподвижни и следователно подложени на нападения от страна на животните, растенията са развили нещо подобно на \"пасивна отбрана\" срещу атаки отвън. Тялото им представлява модулна структура, в която всяка част е важна, но не и жизненонеобходима. Тази структура е главното им предимство в сравнение с животинския свят, като се има предвид най-вече количеството на тревопасните на нашата планета и невъзможността да избягат от огромния им апетит. Първото предимство на тялото с модулна организация – ще дадем само един пример – е, че за растенията не представлява проблем да бъдат изядени! Кое животно може да се похвали със същото? Както ще видим, физиологията на растенията сe различава принципно от животинската. Докато животните са се развивали, концентрирайки почти всички свои жизнени функции в няколко органа – като мозък, бели дробове, стомах и т.н., растенията са преценили, че лесно могат да станат плячка, и не са групирали способностите си само в няколко невралгични зони, както е при животните. Това прилича на логиката на човек, който се опасява да не го ограбят и затова не държи всичките си пари на едно място, а ги разпределя в няколко тайника, така че да претърпи минимална загуба в случай на обир. Или на някого, който държи влогове в различни банки, за да избегне риска от банкрут. Нека им го признаем, това е мъдро решение! Функциите в растението не са свързани с определени органи. Това ще рече, че те дишат, без да имат бели дробове, хранят се, без да имат уста или стомах, стоят изправени, без да притежават скелет, и както ще видим по-нататък, са в състояние да вземат решения, без да имат мозък. Благодарение на тази много специална физиология големи части от растението могат да бъдат отстранени без риск за неговото оцеляване: някои растения биват унищожени до 90–95 процента, а после се възстановяват от малката запазена част. Една ливада може да бъде опустошена напълно от стадо тревопасни животни и само след няколко дни да се възстанови. Не е нужно да си тревопасно, за да наблюдаваш този феномен: ако някога сте опитвали да орежете бръшлян или онова упорито увивно растение, известно като \"грамофонче\", или пък имате трева за косене в двора, сте наясно за какво става въпрос. Следователно растенията, които водят уседнал начин на живот (иначе казано, са неподвижни), са избрали за своя еволюционна стратегия да се състоят от делими части, така че да устояват по-лесно на хранещите се с тях животни. Точно обратното наблюдаваме при животните – те са изградили защитните си стратегии върху способността за движение и никога не са развивали регенеративни качества, с изключение на някои отделни случаи. Разбира се, гущерът може да възстанови откъснатата си опашка, но не и крака или главата си. Ако обаче от растението бъде отделена част, то не само че оцелява, а в някои случаи дори се възползва от това! Да си спомним укрепващия ефект от подрязването на храстите и овошките. Тази характеристика зависи от структурата им, която е толкова различна от нашата. Растението се състои от повтарящи се модули: клоните, стъблото, листата и корените са комбинации от по-прости сегменти, които се скрепват едни с други изключително независимо, подобно на частите от детската игра \"Лего\". Съгласни сме, че мушкатото на терасата не създава такова впечатление: то изглежда като едно цяло. Но ако отделите от него клонче и го засадите – ако го размножите с резник, както би казал градинарят, – то откъснатото клонче ще пусне корен и от него ще тръгне ново растение. Това обаче не се случва нито с ръката ни, нито с крака на слона – те не са в състояние да възстановят цял организъм, нито да продължат да съществуват, отделени от тялото. Неслучайно се наричаме \"индивиди\": този термин произлиза от латински и се състои от in (в случая означава \"не\") и dividuum (\"делим\"). Нашето тяло е неделимо: ако ни разрежат наполовина, двете части не могат да съществуват поотделно и загиват. Ако обаче разрежем на две части някое растение, всяка от тях може да продължи да съществува независимо от другата. Причината е много проста: растението не е индивид! По-правилният начин да мислим за дървото, за кактуса или храста e не като го сравняваме с човека или с което и да е друго животно, а да си го представим като колония. Дървото много повече прилича на колония от пчели или мравки, отколкото на отделно животно. Макар и съществуващи от древни времена, дори чрез този си аспект растенията показват, че са изключително съвременни. Един от основните принципи, върху които се основават много от технологиите, направили възможна интернет мрежата, е свързването на групи (каквито са социалните мрежи), а точно това е едно от така наречените възникващи качества, типични за суперорганизмите или общностите като рояците и ятата. Става въпрос за способности, които отделните части развиват само и единствено при функциониране в рамките на цялото: никой от отделните компоненти не го притежава независимо от другите, както е при пчелите или мравките, които живеят на колонии и развиват колективна интелигентност, много по-висока от тази на съставящите го отделни представители. Но за поведението на растенията ще говорим по-обстойно в главата, посветена на тяхната интелигентност.", "date": "2017.12.18", "title": "Откъс от \"Интелектът на растенията\" на Стефано Манкузо и Александра Виола"}
{"url": "http://www.dnevnik.bg/sport/2017/12/18/3099432_grigor_dimitrov_e_sportist_1_na_balkanite_za_2017_g/", "text": "Световният номер 3 в мъжкия тенис Григор Димитров беше избран за най-добър спортист на Балканите за 2017 г. Той е първият българин, който печели отличието, от Станка Златева през 2010 г. Димитров изпраща най-силната година в кариерата си. Той започна сезона под №17, но  го завърши в челната тройка  зад двамата най-успешни играчи в историята - Роджър Федерер и Рафаел Надал. 26-годишният българин игра полуфинал на Australian Open и спечели четири трофея, включително  първата си титла от сериите \"Мастърс 1000\"  и най-престижния турнир извън Големия шлем -  финалите на АТП . Димитров получи 62 точки, след като попадна в анкетните карти на всички гласували. На второ място се класира румънската тенисистка Симона Халеп, която завърши годината на върха в световната ранглиста при жените. Тя събра 60 точки. Световният шампион в бягането на 200 метра Рамил Гулиев допълни челната тройка. Турският лекоатлет събра 49 точки. Той изпревари с една точка гъркинята Катерина Стефаниди, която през тази година прибави световна титла в овчарския скок към олимпийската от Рио 2016. Световната шампионка в мятането на диск Сандра Перкович, която спечели наградата през 2016 г., се нареди пета с 46 точки. Хърватският футболист Лука Модрич (31 точки), гръцкият гимнастик Елефтериос Петруниас (21 т.) и сръбският баскетболист Богдан Богданович (19 т.) допълват челната осмица. Наградата за спортист №1 на Балканите беше връчена за 45-и път. Тази година в допитването участваха представителите на националните информационни агенции на България (БТА), Сърбия (ТАНЮГ), Гърция (АНА-МПА), Румъния (АДЖЕРПРЕС), Турция (Анадолска агенция), Хърватия (ХИНА), Черна гора (МИНА), Македония (МИА), Босна и Херцеговина (ФЕНА) и Албания (АТА). Общо тридесет спортисти получиха точки. Сред тях е още един българин - сноубордистът Радослав Янков. Носителят на малката световна купа в паралелния гигантски слалом събра пет точки, които му отредиха 23-ата позиция. Григор Димитров печели втори годишен приз след  \"Спортен Икар\" за постижение на 2017 г.  Очаква се във вторник той да заслужи за втори път и наградата за спортист на годината на България.", "date": "2017.12.18", "title": "Григор Димитров е спортист №1 на Балканите за 2017 г."}
{"url": "http://www.dnevnik.bg/bulgaria/2017/12/18/3099419_cacarov_ne_se_bil_zapoznal_s_doklada_na_turskite/", "text": "Главният прокурор Сотир Цацаров все още не се е запознал с доклада на турските служби, в който пише, че \"продуктите, идващи от българската компания \"Булгартабак\", са се превърнали в източник на контрабанда в Турция\", защото \"далеч по-голям приоритет ми е случаят в Момчилград и  случилото се днес в София\" . Той заяви, че ще се запознае със съдържанието на доклада след работата по тези инциденти. Докладът, който беше оповестен у нас преди повече от месец, пристигна официално в прокуратурата в четвъртък привечер. Данните на турските служби са били изпратени и до Интерпол още през лятото, но досега няма никаква реакция от властите у нас. Миналата седмица  вътрешният министър Валентин Радев  заяви, че се е запознал с доклада, за който първоначално твърдеше, че не съдържа твърдение, свързано с \"Булгартабак\", и обяви, че ще питат компанията за констатациите на турските служби. Цацаров говори пред журналисти след встъпването в длъжност на новия шеф на Националната следствена служба (НСЛС)  Борислав Сарафов . Попитан кое ще е предложението му за нов заместник на мястото на Сарафов, главният прокурор обяви, че ще го оповести, \"когато му дойде времето\".", "date": "2017.12.18", "title": "Цацаров не се бил запознал с доклада на турските служби за \"Булгартабак\", имал други приоритети"}
{"url": "http://www.dnevnik.bg/bulgaria/2017/12/18/3099451_mitnichari_zadurjaha_nad_5_tona_prekursor_za/", "text": "Камион с 5.5 тона прекурсор, използван за производство на хероин, е задържан на граничния пункт \"Дунав мост\"2. От подобно количество от прекурсора – оцетен анхидрид, може да се произведе около 2 тона хероин, съобщава прокуратурата. Камионът с босненска регистрация е бил спрян за проверка от мобилен екип на митница Лом на 15 декември. Превозното средство е управлявано от 60-годишен босненски гражданин. По документи камионът е бил натоварен с 20 тона полиетилен от страна в ЕС за фирма получател в Турция. Проверката е установила, че в камиона има различна от описаната стока – сандъци с авточасти, електроника, мобилни телефони и медицинска апаратура за диагностика. В шест от сандъците са открити пет пластмасови куба и 20 туби, съдържащи безцветна течност с характерния мирис на оцетен анхидрид. Общото количество на задържания прекурсор е 5500 литра. Открити са и два пистолета и два револвера с допълнителни пълнители. В събота прокуратурата е повдигнала обвинение на шофьора на камиона И. Памукович за контрабанда на 5505 литра прекурсор без разрешение по Закона за контрол върху наркотичните вещества и прекурсорите, както и за контрабанда чрез използване на документ с невярно съдържание. Мъжът е задържан за 72 часа и предстои внасяне на искане за постоянния му арест.", "date": "2017.12.18", "title": "Митничари задържаха над 5 тона прекурсор за производство на хероин"}
{"url": "http://www.dnevnik.bg/biznes/2017/12/18/3099171_purvata_borsova_turgoviia_s_bitkoin_trugva_pri_kurs_ot/", "text": "Биткойн - най-спекулативният икономически инструмент за всички времена, трябва да направи днес първата крачка към повече прозрачност и регулиране, тъй като за 18 декември е насрочено началото на търговия с фючърси на CME Group, най-голямата стокова борсова група в света. Играчите на пазара за биткойн, който много финансисти не смятат, че отговаря дори на изискванията за криптовалута, вдигнаха в края на седмицата цената му до близо 20 000 долара. Това означава, че капитализацията на биткойн пазара е наближила 336 млрд. долара, сочат данни на платформата coinmarketcap. В понеделник цената слезе под 19 000 долара, при положение че на 1 януари обменният курс бе под 1000 долара. Според агенция \"Блумбърг\" днес не е изключено да бъде обявена нова емисия биткойн, която да понижи цената. Една от причините за рязкото поскъпване през последните месеци е търсенето, многократно превъзхождащо предлаганите за покупка биткойни. Пазарът е анонимен, но журналистически разследвания показаха, че значителна част от биткойните са в ръцете на японски инвеститори и че вероятно около 1000 души или фондове, контролират близо 40% от него. В петък Европейският съюз и европарламентът се договориха за по-строги правила за избягване прането на пари и финансирането на тероризъм през платформи за криптовалути. Част от тях забраняват анонимните транзакции на такива платформи. Собствениците на такива сайтове за обмяна ще трябва да идентифицират потребителите си. Съгласно процедурите на ЕС тази договореност предстои да бъде формално одобрена от 28-те държави и от евродепутатите, след което в рамките на 18 месеца трябва да бъде въведена в националното законодателство на страните членки.", "date": "2017.12.18", "title": "Първата борсова търговия с биткойн тръгва при курс от близо $20 000"}
{"url": "http://www.dnevnik.bg/bulgaria/2017/12/18/3099455_vsichki_podsudimi_za_poboia_na_deca_v_asenovgrad_se/", "text": "Всички 11 души, които са подсъдими за нанасянето на побой на деца и техните треньори от спортния клуб по гребане в Асеновград, се признаха за виновни и се съгласиха делото да се гледа по бързата процедура. Те поискаха и възможно най-ниските присъди, съобщава БНТ. Така по делото настъпи обрат, след като в самото начало на процеса петима от обвиняемите настояха за съкратена процедура, но другите шестима души бяха против. Очаква се още днес следобед да бъдат обявени и присъдите им. Прокуратурата поиска за петима от подсъдимите условни присъди, тъй като са участвали само в част от сбиванията и безредиците в града от средата на годината, последвани от масови протести на местното население. Другите подсъдими най-вероятно ще получат ефективни присъди, защото са събрани достатъчно доказателства, че са отправили заплахи за убийство и са нанесли средни телесни повреди на част от момчетата и момичетата при инцидента. Срещу тях има и повдигнат граждански иск от родителите на две от пострадалите деца. Той е в размер на 40 хил. лв., като съдът трябва да се произнесе по него също днес.", "date": "2017.12.18", "title": "Всички подсъдими за побоя на деца в Асеновград се признаха за виновни"}
{"url": "http://www.dnevnik.bg/bulgaria/2017/12/18/3099390_kak_se_ubejdava_shef_da_dade_vtori_shans/", "text": "Нито един служител не иска да бъде привикан при шефа си и да чуе фаталната фраза \"уволнен си\". Да, този момент е изключително неприятен, особено когато това е била перфектната позиция в компанията, за която сте се борили години наред. Всички тези усилия са били напразни, а сега всичко наново, на друго място? Търсенето на нова подходяща работа може да продължи месеци наред. И все пак има начин, с който всички тези мъки ще бъдат избегнати – просто трябва да помолите за втори шанс. Като за начало не трябва да се примирявате със ситуацията. Най-лесният начин е да кажете \" \", а след това да съберете нещата си и да си тръгнете. Задръжте емоциите си. Помислете трезво и първо изслушайте аргументите на началника си. Не забравяйте да говорите спокойно с равномерен тон. След като го изслушате, насочете вниманието му към решаването на тези проблеми, които той изтъква като аргументи за уволнението ви. Предложете разумни решения и не забравяйте, че вие сте този, който трябва да направи някои отстъпки. Примерно да продължите да работите с удължено работно време или да поемете допълнително проекти. Обяснете защо се е стигнало до тази ситуация и се опитайте да сведете до минимум съмненията му, че лошото ви представяне е породено от некомпетентност, а примерно от ниска мотивация или лични проблеми. Заявете отговорно, че в бъдеще подобни случаи няма да съществуват и това е просто изключение. Все пак понякога се случва така, че колкото и да убеждавате шефа си да не ви уволнява, това се случва. В такъв момент не реагирайте емоционално и не казвайте нещо, за което по-късно ще съжалявате. Благодарете му за прекараното време заедно в службата и достойно се оттеглете. Ако не получите втори шанс, не се отчайвайте, а разгледайте актуалните топ обяви на  Karieri.bg , в които винаги може да откриете нещо, подходящо за вас.  търси  Project Manager  търси  Advisor, IT Risk & Compliance  търси: Експерт Експерт в отдел \"Методология и отчетност\"  търси  Communication for Social Change Officer  търси: Quality Manager Production Manager Company Manager Purchasing Manager Product Manager – Agriculture  търси  Търговец – външни пазари (стажант)  търси  IT Manager", "date": "2017.12.18", "title": "Как се убеждава шеф да даде втори шанс"}
{"url": "http://www.dnevnik.bg/bulgaria/2017/12/18/3099452_cacarov_naputstva_sarafov_s_produljavame_napred_i/", "text": "Новият директор на Националното следствие Борислав Сарафов встъпи в длъжност с пожелания за здрави нерви и с гаранции за подкрепа от ръководството на прокуратурата. На церемония в зала \"Тържествена\" в Съдебната палата доскорошният заместник на главния прокурор Сотир Цацаров влезе в нова роля, с пожелание да пази службата и да утвърди авторитета ѝ. Сарафов получи от Цацаров оригиналното издание на книгата \"Записки на следователя\" (автор Лев Шейнин). \"Това, което съм написал на втората страница, е \"Продължаваме напред\". Същата книга Сарафов е подарил на Цацаров през 2012 година, когато оглави прокуратурата. Сарафов беше единодушно избран от прокурорската колегия в началото на декември по предложение на Цацаров и други четирима нейни членове. Постът беше овакантен, след като предишният директор на следствието Евгени Диков влезе в новия състав на съдебния съвет. \"Новият директор ще има пълната подкрепа на главния прокурор, за да осъществи промени в състава на службата - свързани със структурата, с ръководителите на отделните сектори. Едно от първите му действия в някой от следващите дни ще бъде да свика общо събрание на следователите - да чуе тяхното мнение относно структурата, належащите нужди и след това да пристъпи действия, които са в съответствие с това, което е чул от колегите си\", обяви Цацаров. Сарафов се обърна първо към прокурорската колегия с благодарност за избирането му, а след това и към следователите. \"Развълнуван съм, че се връщам към професията, от която започна моята кариера. Този период един от най-веселите. Вярвам, че ще успеем да възстановим имиджа на следствието. Сякаш през годините високият авторитет на Националната следствена служба се позагуби. Надявам се той да бъде възстановен и службата да заеме достойно място. Това не мога да направя сам, трябва да е с вас и ваша подкрепа. Разчитам на вас и ще се осланям на вас. Можете да разчитате на моята институционална подкрепа\", заяви Сарафов. Той обяви и имената на заместниците, които ще предложи на прокурорската колегия - двама прокурори от Върховната касационна прокуратура - Магдален Маринов и Юлиана Петкова, както и Ивелина Христова, която е следовател. На церемонията стана известно още, че до края на годината в Националното следствие ще бъдат преместени 10 дела от висок обществен интерес. Цацаров не уточни кои ще са те. Самият Сарафов предлага Националното следствие да поеме и разследванията за корупция. След официалната част Цацаров заяви, че предишният състав на прокурорската колегия е отказал да образува  дисциплинарно производство срещу Сарафов , защото случаят не е бил декласифициран от инспектората. Става въпрос за със сблъсъка на Сарафов със следователите от Националната следствена служба, работили по разследването за жп катастрофата в Хитрино. Тогава следователят Страхил Каменички заведе гражданско и наказателно дело срещу Сарафов за обида, но съдът отказа да го разглежда заради имунитета на Сарафов. Сарафов отново, както и на изслушването му пред прокурорската колегия, заяви, че този случай е преекспониран. Една година по-рано разследваща полицайка от  ГДБОП също се оплака от упражнен  от Сарафов натиск от делото за данъчни престъпления, водено срещу собствениците на строителната фирма \"Агромах\", но случаят приключи без последствия за дясната ръка на Цацаров.", "date": "2017.12.18", "title": "Цацаров напътства Сарафов с \"Продължаваме напред\" и \"Записки на следователя\""}
{"url": "http://www.dnevnik.bg/razvlechenie/2017/12/18/3099400_koi_specheli_s_igrata_mejduzvezdni_voini_poslednite/", "text": "В последната киноигра на \"Дневник\" \"Междузвездни войни: последните джедаи\", свързана с осмия епизод от космическата сага,  участваха 560 читатели. Тя беше чрез пъзели с изображения от филма.  Двама читатели на \"Дневник\" успяха да видят филма на първата му прожекция в България на 13 декември след първото ниво на играта. А томболата за останалите награди бе изтеглена днес. Ето кои участници печелят останалите награди: комплект раница + мъжка тениска -  ; пътна чанта -  ; bluetooth слушалки -  ; дамска тениска -  ; мъжка тениска -  ; чаша за път -  и  Предстои представител на \"Икономедиа\" (издател на \"Дневник\") да се свърже с печелившите, за да ги уведоми как могат да вземат своите награди. Съгласно  Правилата и условията за участие  те трябва да бъдат български граждани над 18 г., които живеят на територията на страната. Всичко, свързано с най-очакваното кинозаглавие на годината, може да четете в  специалната метатема на \"Дневник\" .", "date": "2017.12.18", "title": "Кой спечели с играта \"Междузвездни войни: последните джедаи\""}
{"url": "http://www.dnevnik.bg/sviat/2017/12/18/3099453_sasht_durjat_lidera_na_isliamska_durjava_v_baza_v/", "text": "Лидерът на джихадистката групировка \"Ислямска държава\"  Абу Бакр ал Багдади  се намира в американска база в Сирия, съобщи в неделя турският проправителствен вестник \"Йени шафак\". Макар пентагонът да отхвърли информацията като невярна, тя подклажда напрежението между Вашингтон и Анкара, доколкото вестникът се смята за близък до управляващата Партия на справедливостта и развитието. Според \"Йени шафак\" Ал Багдади е бил заловен в Ирак, а след това е бил откаран в американската база в Рас ел Айн в Сирия, а по-късно - и в друга база в сирийската провинция Хасаке. Източник на информацията е бивш боец на \"Джунд ал Акса\" - джихадистка организация в Сирия, първоначално вляла се в редиците на свързаната с \"Ал Кайда\" (и после сменила името си) \"Ан Нусра\", а впоследствие разформирована. За боеца не се съобщават подробности. Освен Багдади в Сирия са задържани и седем други командири от \"Ислямска държава\", чиято територия през последната година беше сведена до пустинни земи близо до границата между Сирия и Ирак. Eдин от въпросните командири според материала е иракски гражданин, а другите - чужденци (макар повечето от ръководните фигури в организацията да бяха от двете държави, а чужденци да съставяха ядрото на бойците). Миналата седмица Съединените щати обявиха в отговор на журналистически въпрос, че нямат информация къде се намира Багдади. Лидерът на \"Ислямска държава\" досега е бил многократно \"убиван\" или дори залавян според публикации на различни медии, но по-рано тази година - и според  твърдения на руските власти , които впоследствие  бяха опровергани  от разузнавателните сили в Багдад и Иракски Кюрдистан. Наскоро иракското разузнаване каза, че Багдади се укрива в района на общата граница със Сирия и че там действат \"спящи клетки\", които затрудняват работата на иракските сили. \"Йени шафак\", известен със силно консервативните си възгледи, е основан през 1994 г., а три години по-късно е придобит от \"Албайрак холдинг\" - компания в близки отношения с тогавашния кмет на Истанбул и сегашен президент на Турция Реджеп Тайип Ердоган.", "date": "2017.12.18", "title": "САЩ държат лидера на \"Ислямска държава\" в база в Сирия, обяви турски вестник, близък до властта"}
{"url": "http://www.dnevnik.bg/sport/2017/12/18/3099454_stanislav_todorov_stana_futbolen_sudiia_na_godinata_za/", "text": "Станислав Тодоров беше избран за най-добър футболен съдия през 2017 г. 41-годишният рефер от Шумен печели наградата за трети път след 2011 и 2012 г. Той е първият трикратен носител на отличието, което се връчва ежегодно от 2009 г. \"Малко съм изненадан. Мисля, че има доста колеги, които заслужават наградата. Според мен направихме една добра година. Всички мачове са трудни. Няма лесен мач, независимо кои отбори играят. Нашата цел е да се опитаме да допускаме колкото се може по-малко грешки, защото всички грешим\", каза Тодоров. Той беше награден от спортния министър Красен Кралев на церемония днес. Негови подгласници станаха Николай Йорданов и Ивайло Стоянов. За най-добър асистент-съдия беше избран Мартин Маргаритов. Номер 1 при дамите стана Християна Гутева. За заслуги към футболното съдийство бяха отличен Георги Кабаков-старши, Величко Цончев и Тодор Колев. Награди получиха и оттеглилите се от професията Таско Тасков, Светослав Динев, Николай Стайков, Николай Христов и Николай Георгиев. \"Факт е, че имаше доста грешки. Годината не беше лесна. Но мисля, че освен грешките имаше и добри отсъждания. Трябва да се работи. Няма какво друго да кажа - работа, работа и пак работа\", каза още Станислав Тодоров. Георги Кабаков, който в момента е българският рефер с най-високи позиции в ранглистата на УЕФА, не попадна в челната тройка. След церемонията шефът на съдийската комисия Петър Петров изрази недоволство от представянето на пловдивчанина в четвъртфинала за Купата на България между ЦСКА и \"Лудогорец\". \"Предстои заседание на съдийската комисия, на които ще бъдат разгледани всички негови грешки и представянето на цялата бригада. Една от грешките е непоказан червен картон на Александър Барт. Оттам нататък, ако тръгнем да говорим, няма да ни стигне половин час да анализираме всичко, а сега не е мястото за това\", каза Петров. Носителите на наградата 2017 г. Станислав Тодоров 2016 г. Никола Попов 2015 г. Георги Кабаков 2014 г. Ивайло Стоянов 2013 г. Георги Йорданов 2012 г. Станислав Тодоров 2011 г. Станислав Тодоров 2010 г. Антон Генов 2009 г. Николай Йорданов", "date": "2017.12.18", "title": "Станислав Тодоров стана футболен съдия на годината за трети път"}
{"url": "http://www.dnevnik.bg/photos/2017/12/18/3099506_fotogaleriia_novite_zali_na_ndk_ochakvat/", "text": "Министърът за българското председателство на Съвета на Европейския съюз 2018 Лиляна Павлова и министърът на културата Боил Банов организираха днес обиколка за журналисти из ремонтираните зали на НДК, в които ще се провеждат събитията и срещите от календара на българското европредседателство, което започва на 11 януари.", "date": "2017.12.18", "title": "Фотогалерия: Новите зали на НДК очакват европредседателството"}
{"url": "http://www.dnevnik.bg/sport/2017/12/18/3099534_citat_na_denia_moiat_vojd_e_borislav_mihailov/", "text": "Н Това заяви председателят на съдийската комисия към БФС Петър Петров след връчването на  годишните награди на най-добрите рефери . Той изрази подкрепата си за настоящия президент на централата Борислав Михайлов, който  през февруари ще се изправи срещу Любослав Пенев  в опит да спечели четвърти мандат на поста. \"Другите вождове не мога да кажа на кого са. Но нека да гледаме позитивно. За да прогресират българските съдии, трябва да има лобизъм, трябва да има срещи. От 29 февруари пристига съдийската комисия на УЕФА. Как мислите, тя идва заради сините очи на Петър Петров ли? Не, напротив. Идва заради доверието, което има към нашия президент от УЕФА, за това, че Марк Бата работи тук, и защото виждат, че има развитие\", каза още Петров.", "date": "2017.12.18", "title": "Цитат на деня: Моят вожд е Борислав Михайлов"}
{"url": "http://www.dnevnik.bg/bulgaria/2017/12/18/3099538_podupraviteliat_na_zdravnata_kasa_dimitur_petrov_e/", "text": "Подуправителят на Националната здравноосигурителна каса (НЗОК) д-р Димитър Петров е освободен от поста. Това съобщава самият той, цитиран от БТА. Петров уточнява, че освобождаването му е по настояване на управителя на институцията проф. Камен Плочев, но той също не иска да остава на позицията заради \"прогресиращия хаос\", който настъпва в касата. Димитър Петров е дългогодишна част от ръководството на здравната каса като управител или подуправител. Направи кратка пауза през 2015 г., когато  подаде оставка с обяснението , че не е съгласен с политиките на тогавашния здравен министър Петър Москов.  Върна се на поста отново след смяната на кабинета  и по времето на служебното правителство със здравен министър Илко Семерджиев. Това лято д-р Петров отново застана и начело на НЗОК, но само временно, когато бившият й управител  Глика Комитов подаде оставка . След това за поста  с пълно мнозинство в парламента беше одобрен единственият кандидат - проф. Камен Плочев .", "date": "2017.12.18", "title": "Подуправителят на здравната каса Димитър Петров е освободен от поста"}
{"url": "http://www.dnevnik.bg/biznes/2017/12/18/3099536_spored_biznesa_korupciiata_i_prestupnostta_se_zasilvat/", "text": "Слабо доверие в съдебната власт и усещане за нарастваща корупция и престъпност показа традиционната за края на годината анкета на Българската стопанска камара сред бизнеса. За 2018 г. очакванията на над половината от работодателите са за ръст на енергийните цени, поскъпване на суровините, на фискалната и регулаторната тежест.  За всеки пети достъпът до правосъдие се влошава  Според 58.2% от участниците в проучването, корупцията е нараснала (при 46% през 2016 г.), а според 50.6% се увеличава престъпността (при 42% през 2016 г.).  Спрямо предходната година положителна тенденция е, че ръст в нивата на регулаторната тежест и на сивата икономика отчитат средно около 42% от анкетираните, при средно 50% през 2016 г.  Продължава да е твърде нисък процентът на отговорилите, че се подобрява достъпът до правосъдие – 11.4% през 2017 г. при 9% през 2016 г. Повече от половината анкетирани отбелязват, че не е настъпила промяна спрямо предходната година по този показател, а 21,5% са на мнение, че дори е налице влошаване. Слабо се подобрява достъпът до кредитиране през 2017 г. (27.8%) спрямо 2016 г. (26%), но по-голямата част от анкетираните (48%) посочват, че не е настъпила промяна по този показател. Омбудсманът получава одобрение, съдебната власт - не Сред институциите с най-високо одобрение се ползват омбудсманът (72.2%) и президентът (53.2%). С най-ниска степен на одобрение са съдебната власт (7.6%) и Народното събрание (8.9%). Изпълнителната и местната власти събират приблизително еднакъв процент одобрение – съответно 25.3% и 26.6%. Сред важните за бизнеса регулатори най-ниско е доверието към Комисията за енергийно и водно регулиране (КЕВР) - 7.6%, а най-високо - към данъчната администрация - близо 50% и Главната инспекция по труда - 30.4%.  Две трети не участват в обществени поръчки В тазгодишното проучване за пръв път са включени въпроси за обществените поръчки като две трети от анкетираните са заявили, че през 2017 г. не са участвали в такива. Една трета от участвалите са ставали свидетели на нередности: • Необективно оценяване на офертите (88.5%) • Тенденциозно поставени условия в конкурсната документация в полза на конкретен изпълнител (80.8%); • Необосновани обжалвания, забавящи изпълнението на поръчката (65.4%); • Забавено разплащане от страна на възложителя (50%) или от страна на изпълнителя към подизпълнителя (46.2%); • Подмяна на подизпълнители (46.2%). Бизнесът не е доволен от дисциплината на работниците Анкетата показва намаление на работодателите, които съкращават персонала си - през миналата година всеки трети анкетиран (34%) е споделил, че през годината е намалил броя на работниците си, но през 2017 г. отговорилите по този начин са 20%. Успоредно с това, над половината анкетирани декларират, че през 2017 г. са увеличили заплатите, а 39% прогнозират увеличение на работните места и догодина. Според мнозинството анкетирани работодатели на работниците най-често им липсва реалистична самооценка и ясни очаквания за бъдещата реализация, технически/технологични компетенции и мениджърски/лидерски умения. Изключително ниска остава и удовлетвореността на бизнеса от дисциплината (вкл. технологичната и организационната), както и от желанието за учене през целия живот и за развитие и професионално израстване у работещите. Като цяло, преобладават средните (3) и по-слаби (2) оценки за всички посочени в анкетата качества на работната сила. Сравнително най-високо са оценени способностите за работа в екип, езиковите и комуникативните умения. Оптимизмът за икономиката надделява  Спрямо предходните две проучвания, тази година оптимизмът за общото развитие на икономиката надделява. 41% от анкетираните очакват икономически ръст, но точно толкова са и реалистите, според които няма да настъпи промяна. Най-малко са песимистите (17%), според които е възможен спад в икономическото ни развитие. За сравнение, през 2015 г. техният дял е бил 40%, а през 2016 г. – 25%. Спрямо миналогодишното изследване е има слабо подобрение на оценката за бизнес климата, а самооценката за състоянието на предприятията е \"стабилност\" и \"слаб растеж\". Проучването отчита умерен оптимизъм за 2018 г., който обаче в голяма степен се помрачава от неудовлетвореност от работата на институциите, притеснения за ръст на цени, данъчна и регулаторна тежест, както и дефицит на качествена работна ръка, коментират авторите на проучването. В анкетата са включени и няколко въпроса за промени в регулациите, обсъждани през годината. От отговорите се вижда, че най-силно одобрение срещат предложенията за въвеждане на е-подпис в личните документи (85%), за премахване на т.нар. \"клас прослужено време\" (73%) и за премахване на минималните осигурителни прагове (58%). ", "date": "2017.12.18", "title": "Според бизнеса корупцията и престъпността се засилват"}
{"url": "http://www.dnevnik.bg/evropa/2017/12/18/3099563_brjuksel_shte_razsledva_danuchnite_shemi_na/", "text": "Европейската комисия започна задълбочено разследване на управлението на данъците в Интер ИКЕА, една от двете групи, движещи бизнеса на шведската верига за обзавеждане на дома, предаде Би Би Си. Според Брюксел базираната в Холандия Интер ИКЕА може да е получила нечестно данъчно предимство от Холандия. Еврокомисарят за конкуренцията Маргрете Вестагер каза, че всички фирми \"малки или големи, многонационални или не, трябва да плащат своя справедлив дял данъци\". Комисията ще разследва дали ИКЕА не нарушава правилата на ЕС за държавна помощ по отношение на данъците. Според законите на ЕС държавите членки не могат да предоставят избирателно данъчни облаги на многонационални групи, които не са достъпни и за други фирми. \"Комисията се опасява, че две (холандски) решения за данъците може да са дали на Интер ИКЕА нечестно предимство спрямо останалите компании\", се посочва в съобщение. Базираната в Холандия Интер ИКЕА управлява франчайз бизнеса на компанията. Тя събира авторски и лицензионни възнаграждения от други части на ИКЕА и плаща ниски данъци върху приходите. Шведската фирма създаде две отделни корпоративни групи в рамките на мрежа от компании в Холандия, Люксембург и Лихтенщайн, чрез които групата е прехвърляла пари и печалби, за да се възползва от специални данъчни схеми, се посочва в доклад. Еврокомисията заяви, че първото решение за данъците, което се отнася за периода 2006-2011 г., е довело до преместване на значителна част от приходите от франчайзинг на Inter Ikea Systems в Люксембург, където те не са облагани. Решение от 2011 г., взето, след като еврокомисията обявява първото за незаконно, позволява значителна част от франчайзинг приходите след 2011 г. да бъдат прехвърлени към подразделението в Лихтенщайн, посочва \"Ройтерс\". Разследването е една от последните мерки на ЕС във връзка с данъчните сделки между държавите членки и многонационалните компании. Еврокомисията е обезпокоена, че големите компании печелят нечестно предимство спрямо по-малките си съперници, които нямат шанс да използват подобни данъчни схеми. В петте разследвания, завършили до момента, бе наредено на четири държави членки да възстановят милиарди евро от близо 40 компании, сред които \"Епъл\", \"Старбъкс\", \"Фиат\" и \"Амазон\", посочва \"Файненшъл таймс\". Отговорът на ИКЕА ИКЕА заяви, че е готова да плаща данъци в съответствие със законите и разпоредбите където и да развива дейност. В съобщение Inter Ikea Group и подразделението Inter Ikea Systems заявяват, че начинът, по който са облагани, според тях, отговаря на правилата на ЕС. Добре би било, ако разследването внесе яснота и потвърди това, се посочва в съобщение. ИКЕА допълва, че разследването на държавна помощ е въпрос между Европейската комисия и съответната страна членка. Мебелната верига заявява, че ще сътрудничи на разследването.", "date": "2017.12.18", "title": "Брюксел ще разследва данъчните схеми на холандското подразделение на ИКЕА"}
{"url": "http://www.dnevnik.bg/bulgaria/2017/12/18/3099580_germanskite_turisti_ne_se_chuvstvat_v_bezopasnost_v/", "text": "Въпреки че през този летен сезон над 700 хил. германски туристи посетиха България, повечето от които прекараха почивката си по Черноморието, голяма част от тях не смятат, че страната е безопасно място. Едва 18% от германците са на мнение, че България е безопасна дестинация, показват резултатите от проучване на анализаторската компания GfK. Почти всяка година германците са първи по брой на чуждите туристи, посетили България. Тенденцията се засили още повече след терористичните атаки в Истанбул, заради които много хора пренасочиха почивките си към България и Гърция. Именно заради атентатите в последните години германците вече поставят на челно място сред приоритетите си при организиране на екскурзия безопасността. Все повече от тях се отказват да посещават места, за които не са чували достатъчно добри отзиви. Според проучването германските туристи се чувстват най-безопасно в собствената си държава, Австрия, Швейцария, Италия и скандинавските страни. По-малко от половината анкетирани посочват Испания като безопасна туристическа дестинация, но тя си остава най-посещаваната държава от германците. 47% са на мнение, че Канада е безопасно място, а 44 на сто мислят същото за Австралия. Южната ни съседка Гърция събира 34% от доверието на германците. Едва 5% смятат, че Турция, Египет и Тунис са безопасни места, но това не пречи на милиони германци да посетят тези страни през последната година.", "date": "2017.12.18", "title": "Германските туристи не се чувстват в безопасност в България"}
{"url": "http://www.dnevnik.bg/politika/2017/12/18/3099583_bulgarski_manifest_za_evropa_iska_pravitelstvoto_da/", "text": "Отворено писмо до премиера Бойко Борисов изпратиха от гражданската инициатива \"Български манифест за Европа\". В писмото те призовават правителството правата на българските граждани във Великобритания да станат абсолютен и най-важен приоритет на България по време на преговорите за Брекзит. Евродепутатът Светослав Малинов, който е един от подписалите писмото, напомни, че тава дума за стотици хиляди българи. Въпреки всички уверения от британска страна, окончателно споразумение между ЕС и Великобритания може да крие неприятни изненади за българите, които искат за останат във Обединеното кралство, като излишни бюрократични спънки и ненужни разноски за легализиране на статута им за престой. Стефан Тафров, който е бивш посланик в Лондон, каза, че основното настояване е правителството на дефинира статута на българските граждани като абсолютен приоритет по време на преговорите за излизане на Великобритания от ЕС. Тафров смята, че като пълноправен член на ЕС България може да работи с други държави като Полша, Румъния, Литва, чиито граждани са изправени пред същия проблем. Според дипломатически източници на Тафров преговарящите от ЕС са направили отстъпки пред Обединеното кралство именно за правата на европейските граждани след излизането на Острова от ЕС, за да получи отстъпки за ирландската граница и финансовия принос на Великобритания. Едно от исканията в писмото е да се запази пряката юрисдикция на Европейския съд по отношение европейските граждани във Великобритания в продължение на 15 години след Брекзит. В писмото се призовава българското правителство да следи отблизо преговорите по структурата на омбудсмана, която трябва да се създаде за защита на правата на гражданите на ЕС и да изисква ясни гаранции, че тя ще бъде изцяло независима от британското Министерство на вътрешните работи (Хоум офис), \"чиято тревожна твърда практика тази година бележи исторически ръст в депортациите на граждани от Европейския съюз\". Тафров добави, че в момента се създават пречки към чужденците, които искат да легализират престоя си и депортацията на чужденци се увеличава. Малинов каза, че трябва да се работи за олекотяване на процедурата за уреждане на легалния престой, която трябва да е безплатна. \"Българските граждани, пребиващи с години, са се трудили временно в сивата икономика. Често пъти са експлоатирани, често пъти няма да могат да отговорят на формалните изисквания\", каза Малинов. Освен това ще трябва да се направят промени в Изборния кодекс, тъй като Великобритания ще бъде трета страна за ЕС след излизането си и за нея ще важи ограничението за откриване на максимум 35 секции. Малинов каза, че това е несъизмеримо с броя на българите на Острова, които са най-активните общности на избори. Малинов обясни, че ако не бъдат специално защитени правата на българите в споразумението за напускане на Европейския съюз, случаите за отказа на статут ще бъдат разглеждани от британски съдилища, чиято система е различна от континенталното право. За това решенията им трябва да са под пряката юрисдикция на Европейския съд. Българите се притесняваме, че когато в Хоум офис видят българско име, отношението няма да е същото като към френско, да речем, добави Тафров.", "date": "2017.12.18", "title": "\"Български манифест за Европа\" иска правителството да защити правата на българите във Великобритания"}
{"url": "http://www.dnevnik.bg/sviat/2017/12/18/3099549_kitaiski_sud_izdade_smurtni_prisudi_za_10_dushi_na/", "text": "Китайски съд осъди 10 души на смърт, повечето заради престъпления, свързани с разпространение на наркотици, докато хиляди гледаха на стадион в провинция Гуандун, пише \"Гардиън\", цитирайки държавни медии. Пред хиляди зрители в областта на по-малко от 200 километра от Хонконг съдът обяви, че те ще бъдат екзекутирани незабавно. От тях седем са осъдени заради престъпления, свързани с наркотици, докато останалите - за убийство и грабеж. Видеа от  китайски платформи за споделяне  показват как те биват отведени на стадиона и слизат от полицейски коли с включени сирени, а всеки е придружаван от служители, които носят слънчеви очила. Според \"Гардиън\" местните жители са били поканени да присъстват на събитието в град Луфън четири дни преди то да се проведе с официално известие, разпространявано в социалните мрежи. Непотвърдени информации сочат, че на събитието са присъствали и ученици в униформи. Платформата, където силите на реда ги отвеждат, за да бъде произнесена присъдата им, се намира на място, което е част от писта за бягане. На записите гледащите ги местни жители са скупчени в центъра на терена, а някои записват случващото се с мобилните си телефони, говорят си или пушат. Миналата година Китай  екзекутира повече хора от всички останали държави , взети заедно. Не съществува точна статистика, която да се публикува, защото числата представляват държавна тайна, но според неправителствената организация Dui Hua, базирана в САЩ, изпълнените смъртни присъди за миналата година са 2000. Сред наказаните някои са осъдени за наркотрафик, други - за икономически престъпления. При китайското правосъдие (при което 99.9% от обвиняемите са признавани за виновни) публичните процеси обаче са рядкост в последните години с изключение на някои дела за тероризъм в северозападната провинция Синцзян. Много по-честа практика е било в ранните години на комунизма, когато капиталисти и земевладелци са изобличавани публично за назидание. Конкретно в Луфън, с население от около 1.7 милиона, това не е първият пободен случай за последните месеци. По-рано тази година осем души бяха осъдени на смърт при подобен процес, пишат държавни медии.", "date": "2017.12.18", "title": "Китайски съд издаде смъртни присъди за 10 души на стадион пред хиляди зрители"}
{"url": "http://www.dnevnik.bg/photos/2017/12/18/3099232_fotogaleriia_s_kostjum_na_diado_koleda_po_kanale_grande/", "text": "Десетки състезатели в костюми на Дядо Коледа преминаха със своите лодки по прочутия Канале гранде във Венеция. Те са част от осмата коледна регата в италианския град, организирана от университета \"Ка Фоскари\".", "date": "2017.12.18", "title": "Фотогалерия: С костюм на Дядо Коледа по Канале гранде"}
{"url": "http://www.dnevnik.bg/zdrave/2017/12/18/3099567_v_bojurishte_veche_ima_filial_na_speshna_pomosht/", "text": "Ръководствата на здравното министерство и на Центъра за спешна медицинска помощ - София, откриха днес нов филиал в град Божурище. Звеното ще обслужва 30 хиляди души от града и района. \"Последното откриване на филиал към ЦСМП - София, е през 2012 г., като се надяваме тази добра инициатива да продължи и в бъдеще. Целта е медиците да са в близост до пациентите и да оказват във възможно най-кратки срокове необходимата за хората помощ\", коментира министърът на здравеопазването Кирил Ананиев по време на церемонията за прерязването на лентата. Филиалът ще работи денонощно, като за нуждите му са ангажирани 19 души, които ще работят на смени, в това число лекари, медицински фелдшери, медицински сестри и шофьори на линейка. Ще разполагат с две линейки. \"Нашата най-голяма амбиция е да реализираме  големия проект за Спешна помощ по оперативна програма \"Региони в растеж\"  на стойност 163 млн. лв., като на територията на цялата страна ще има 237 точки, в които ще работят модерни, оборудвани с най-съвременна техника центрове, част от нашата цялостна здравна реформа. На сайта на Министерството на здравеопазването вече са качени техническите спецификации за новите 400 линейки. С тях ще създадем по-добри условия за работа на медицинския персонал и ще осигурим по-голямо спокойствие на българските граждани, че ще получат навременна помощ\", посочи още здравният министър. По повод  специализираната комисия за лекарствата, която обяви в събота , Кирил Ананиев коментира пред журналисти, че вече е създал работна група, \"която в срок до края на месеца да отрази всички необходими промени и процедури в нормативните актове и да предложи методиката, по която ще работи специализираната комисия за новите молекули\". Комисията ще разглежда случаите на пациенти, за чието лечение липсва алтернатива и е необходимо прилагането на нова молекула, която НЗОК не заплаща. Възможно е едновременно да работят няколко комисии, тъй като в състава им ще влязат утвърдени специалисти по конкретното заболяване и случаят на всеки пациент ще бъде разглеждан индивидуално.", "date": "2017.12.18", "title": "В Божурище вече има филиал на Спешна помощ"}
{"url": "http://www.dnevnik.bg/biznes/2017/12/18/3099640_ekskurzii_i_knigi_sa_nai-jelanite_podaruci_za_koleda/", "text": "Екскурзия или книга – това са най-желаните подаръци от българите за тази Коледа, показва онлайн анкета за нагласите на потребителите, проведена от \"Прогрес консулт\" през ноември сред хиляда души, по поръчка на \"Мтел\". От запитаните 43.2% са посочили като най-желан подарък за Коледа екскурзия, а 28.9 на сто – книга. Изследването отчита, че технологичните подаръците се налагат като предпочитани за празниците с общо 536 000 души, които си пожелават именно такъв. Общо 21.9% са казали, че ще се зарадват най-много на мобилен телефон, 5% са посочили, че искат таблет, а смарт часовниците са желана изненада за 4.3 на сто. Попитани откъде смятат да купят подаръците, 54.1% са отговорили, че ще пазаруват и на място от различни магазини и онлайн. Основно от реални магазини покупки планират 36.6 на сто, а само по интернет – 9.2%. Най-предпочитано от българите е плащането в брой, когато става дума за покупка на техника, свързана с мобилните комуникации. Над една трета използват дебитна карта за тази цел. Доста по-слаби са предпочитанията към кредитната карта или с абонаментен план (по 15.2%) и на изплащане – 12.6%. Тази година българите ще направят подаръци на най-близките си – на първо място на своя партньор (64.2%), на децата (63.7%) и на родителите си (62.7%). Под една трета ще зарадват и своите приятели (29.9%).", "date": "2017.12.18", "title": "Екскурзии и книги са най-желаните подаръци за Коледа според проучване"}
{"url": "http://www.dnevnik.bg/zelen/2017/12/18/3099645_zaplahata_ot_protest_zaradi_mrusniia_vuzduh_aktivira/", "text": "Ден преди  протеста в София срещу мръсния въздух в града  от Столичната община обявиха, че са подали сигнал до Изпълнителната агенция по околна среда, която е поела ангажимент още днес да изпрати мобилна станция до всеки от петте квартала, които са заявили участие в недоволството. До момента жители на \"Красна поляна\", \"Западен парк\", \"Овча купел\", \"Оборище\" и \"Младост\" са потвърдили, че ще се включат в протеста, който ще се проведе на няколко места в София. Едно от исканията на столичани е да се постави официална измервателна станция, която да отчита токсичните вещества във въздуха освен праховите частици. Искат и засилен денонощен контрол срещу изгарянето на отпадъци и опасни за здравето материали. Зам.-кметът на София по екологията Йоана Христова заяви пред \"Дневник\", че очаква бърза реакция и още днес първите станции да бъдат разположени в петте квартала. Днес тя представи плановете на Столичната община за дейностите, свързани с екологията през 2018 г. Сред тях са създаване на пункт за произвеждане на пелети, които да се ползват за отопление. Христова уточни, че пелетите ще са предназначени за общинските сгради, но ще бъдат раздавани и на нуждаещи се. Столичната община планира още д а увеличи кратността на миенето на улиците  и да създаде график на събиране на едрогабаритен отпадък. За да реши проблемите с твърдото гориво и отпадъците, които се използват за битово отопление, вече се водят разговори с Министерството на околната среда и водите. Целта е да се намерят възможности в законодателството, които да позволяват ограничаването на твърдото гориво за отопление в домовете на хората. Идеята е да може да се влиза по някакъв начин в домовете на хората, за да се провери как се отопляват. Обсъждат се и възможности за изменение в законодателството, с които да се въведе стандарт за горивото, което се използва за отопление. Христова каза още, че се водят преговори за  създаването на инсталация за изгаряне на RDF гориво в ТЕЦ \"София\".  Аварийните мерки за въздуха, които бяха представени преди седмица от нея, пък тепърва ще влязат за гласуване в столичния общински съвет. Зам.-кметът обаче е на мнение, че само тези мерки няма да доведат до подобряването на качеството на въздуха. Заради това през 2018 г. общината планира да кандидатства за евросредства за програми, с които да накара гражданите да събират боклука си разделно. Също през следващата година общината ще възложи да се направи анализ дали е необходимо да купи допълнителни станции за измерване на качеството на въздуха. Христова уточни, че се планира създаването на градска мрежа от подобни станции, в която да бъдат включени и такива на граждани. Междувременно Столичната община ще обяви конкурс за  ръководител и четирима експерти в новосъздадената дирекция , която да се занимава с качеството на въздуха и ефектите от климатичните промени в София. Също така до 22 декември е крайният срок за конкурса за директор на завода за преработване на отпадъци. Към момента той се управлява от изпълняващ длъжността директор, след като заемащият поста  беше уволнен в началото на тази година. ", "date": "2017.12.18", "title": "Заплахата от протест заради мръсния въздух активира Столичната община"}
{"url": "http://www.dnevnik.bg/biznes/2017/12/18/3099664_fond_kozlodui_otpusna_na_bulgariia_dopulnitelno_41_mln/", "text": "България получи допълнително 41 млн. евро по линия на Международен фонд \"Козлодуй\", съобщи пресцентърът на Министерството на енергетиката. Решението за това е одобрено от Асамблеята на донорите на фонда,", "date": "2017.12.18", "title": "Фонд \"Козлодуй\" отпусна на България допълнително 41 млн. евро"}
{"url": "http://www.dnevnik.bg/skorost/avtomobilna_industriia/2017/12/18/3099676_opel_otchita_rekordna_v_istoriiata_si_godina_po_broi/", "text": "Опел\" изпраща година, която е рекордна в историята на марката, по отношение на представените нови модели, съобщиха от компанията. 2017 започна с представянето на новия  \"Опел Кросленд Екс\" , първият модел, разработен в сътрудничество с групата PSA, която  през годината придоби \"Опел\" . През пролетта в търговските центрове на марката се появи и \"Карл Рокс\", а пазарната си премиера направи второто поколение на  \"Инсигния\" . На автосалона във Франкфурт през есента пък видяхме  \"Грандленд Екс\" ,  \"Инсигния Джи Ес Ай\"  и  \"Инсигния Кънтри турър\" . Новости имаше и в лекотоварната гама, като се появиха версиите на \"Виваро\" \"Комби+\", \"Турър\" и  \"Лайф\" . Новото трио се отличава със своята гъвкавост, което ги прави подходящи както за спътник в бизнес начинанията, така и в заниманията в свободното време. През годината \"Опел\" разкри и насоките за устойчиво бъдещо развитие на марката с \"Ампера-Е\". От компанията уточняват, че това е само началото, като към 2024 г. всички леки автомобили \"Опел\" на европейския пазар ще се предлагат и в електрическа версия – или като класически електромобил с батерии, или с плъгин хибридно задвижване.", "date": "2017.12.18", "title": "\"Опел\" отчита рекордна в историята си година по брой премиери (видео)"}
{"url": "http://www.dnevnik.bg/sport/2017/12/18/3099545_trenyorut_na_barselona_obiavi_lipsata_na/", "text": "Старши треньорът на \"Барселона\" Ернесто Валверде обяви за абсурдна липсата на системата за видеопрегледи (VAR) в Примера дивисион. Той призова за въвеждането й, след като за трети път в последните четири кръга редовно попадение на каталунците не беше зачетено. В неделя  \"Барселона\" разгроми с 4:0 \"Депортиво\" (Ла Коруня) . В края на първото полувреме Луис Суарес отправи удар отблизо, при който топката премина голлинията, преди да бъде избита от вратаря. Реферите обаче дадоха знак играта да продължи. \"Не видях добре ситуацията, но с помощта на технологията ще знаем дали топката е влязла. Недоумявам защо видеопрегледите не се използват в Примера дивисион. Може би оборудването е твърде скъпо, но е абсурдно да го нямаме\", заяви Валверде след края на мача. В края на ноември \"Барселона\" беше ощетен при  подобна ситуация в мач с \"Валенсия\" (1:1) , когато гол на Лионел Меси не беше зачетен. Редовно попадение на аржентинеца  не беше признато и срещу \"Селта\" (2:2) , когато му беше маркирана несъществуваща засада. Примера дивисион е единственото от петте големи първенства в Европа, което не използва системата за видеоповторение или технологията за голлинията. Вариантът първоначално беше отхвърлен, след като от федерацията го обявиха за прекалено скъп.  От следващия сезон испанското първенство ще използва системата .  В събота предстои първото издание на \"класико\" за сезона. \"Барселона\" гостува на \"Реал\" (Мадрид), който пропусна кръга в Испания заради участието си на световното клубно първенство. Европейският шампион успя да защити трофея от миналата година след  минимална победа срещу \"Гремио\" във финала .", "date": "2017.12.18", "title": "Треньорът на \"Барселона\" обяви липсата на видеоповторения в Испания за абсурд"}
{"url": "http://www.dnevnik.bg/sviat/2017/12/18/3099644_uvolneniiat_katalunski_vicepremier_junkeras_purvo_sme/", "text": "Уволненият и задържан в испански затвор каталунски вицепремиер Ориол Жункерас лично отстъпи от исканията за едностранно отделяне на автономната област от Испания ден преди края на кампанията за  вота на 21 декември , предаде \"Ройтерс\". В писмени отговори на въпроси на агенцията Жункерас, който е лидер на Каталунската републиканска левица (ERC) - все още фаворит на изборите в четвъртък според някои проучвания - казва, че независимостта на Каталуня не бива да е на всяка цена. Само дни по-рано официалният му \"заместник\"  Марта Ровира,  която беше водачът на листата и лицето на кампанията на ERC, след като лидерът беше поставен под превантивен арест заради обвиненията в бунт и подстрекателство към размирици - даде приоритет на социалната справедливост пред каузата за независимост. \"Мога да ви уверя, че ние първо сме демократи и после сме сепаратисти и че целта (независимостта) невинаги оправдава средствата.\" \"Ройтерс\" не публикува целия текст на отговорите му, нито въпросите, които му е задала, но определя думите му като протягане на \"маслинова клонка\" към Мадрид, но същото може да се каже и за отношението му към каталунците, които не подкрепят независимостта: \"Бих им казал, че всеки трябва да се уважава и че различията винаги трябва да се решават по демократичен път.\" В дните преди парламентът в Барселона да обяви едностранно независимост заради резултатите от референдума, считан от Мадрид за незаконен, ERC се смяташе за по-неотстъпчивия партньор в коалицията \"Заедно за \"Да\", която управляваше Каталуня начело с премиера Карлес Пучдемон. Местни медии тогава писаха, че Пучдемон  е бил склонен да свика  предсрочни избори, за да избегне прякото управление на Мадрид, но срещнал съпротива именно от Жункерас. Партията на последния  беше и недвусмислен фаворит  в социологическите проучвания часове след като бе обявено прякото управление. Междувременно Пучдемон, който според част от изследванията ще се състезава за първото място на вота с ERC ( а според други  - и с искащата оставане в Испания \"Граждани\"), увери в интервю с каталунското радио RAC1, че няма да има проблем да се върне и да стане премиер, ако спечели изборите. Минута по-рано той каза, че смята да прекара Коледа в Белгия и се надява семейството му да може да го посети. В. \"Ла Вангуардия\" отбелязва, че завръщането на Пучдемон би било сложно заради същите обвинения, по които Жункерас и други министри (впоследствие освободени) се озоваха в превантивния арест. По-рано от неговата партия  се заиграваха с възможността  бившият премиер да се върне за края на кампанията на коалицията му, \"Заедно за Каталуня\", във вторник. За ERC последното събитие от нея ще е пред затвора, където се намира Жункерас. В кратко интервю, което даде лидерът в понеделник, също за радио CAT1, той непряко нападна Пучдемон заради решението му да отиде в Белгия, след като испанският премиер Мариано Рахой наложи пряко управление и го уволни. \"Никога не се крия заради това, което правя, и съм последователен в действията си, решенията, мислите, чувствата и волята си\", изтъкна бившият вицепремиер, обяснявайки защо се намира в затвора. Критиците на Пучдемон го обвиняват, че е  отишъл в Белгия , за да избяга от правосъдието - предположение, което той отхвърля.", "date": "2017.12.18", "title": "Уволненият каталунски вицепремиер Жункерас: Първо сме демократи, после сме сепаратисти"}
{"url": "http://www.dnevnik.bg/detski_dnevnik/2017/12/18/3099718_rumen_radev_vsiaka_pobeda_na_arenata_na_prirodnite/", "text": "Всяка победа на арената на природните науки на нашите олимпийски отбори ни изпълва с гордост и много надежда. Бъдещето на България е в науката и в иновациите, а българското държавно ръководство има нужда от интелигентни, образовани и мислещи хора, които да придвижат държавата напред.\" Това заяви президентът Румен Радев, който беше домакин на Седмата годишна среща на олимпийските отбори по природни науки, съобщи прессекретариатът на държавния глава.. Радев подчерта, че тази година е изключително успешна със спечелените 95 медала и 2 почетни грамоти. \"Отново доказахте, че България има невероятен потенциал. Давам си сметка какво ви струва всичко това – лишения, упорит труд и всеотдайност, но това е пътят към успеха\", каза президентът на децата. Той поздрави и техните преподаватели. \"Вярвам, че всичко, което правите повишава интереса на нашите деца към природните науки и уменията, които получават и по информатика, и по математическа лингвистика са определящи за бъдещето на страната. Този труд ще се върне с нови научни постижения, определящи и нашето бъдеще, а защо не и бъдещето на света\", каза Румен Радев.", "date": "2017.12.18", "title": "Румен Радев: Всяка победа на арената на природните науки е повод за гордост"}
{"url": "http://www.dnevnik.bg/evropa/2017/12/18/3099736_merkel_se_nadiava_na_koalicionna_sdelka_sus/", "text": "Германският канцлер Ангела Меркел каза днес, че се надява да приключи проучвателните преговори със социалдемократите за формиране на правителство до средата на януари, така че двете партии да могат да започнат официални преговори за подновяване на съюза си, предаде \"Ройтерс\". \"Искаме да съставим стабилно правителство\", каза на пресконференция Меркел. Християндемократическият съюз (ХДС) и Християнсоциалният съюз (ХСС) искат да постигнат споразумения по конкретни въпроси с Германската социалдемократическа партия (ГСДП) по време на проучвателните преговори, допълни канцлерът. Меркел бе попитана дали изказването, направено заедно с френския президент Еманюел Макрон, че Германия и Франция се надяват на напредък по идеите за реформиране на еврозоната до март, е реалистично предвид риска преговорите със социалдемократите да не потръгнат. \"Споменах март, защото искам проучвателните разговори да приключат до средата на януари\", посочи тя. Сделката с ГСДП е най-добрият шанс за Меркел да спечели четвърти мандат като канцлер. Тя намекна, че има пространство за маневриране по политиките, но изключи  сътрудничество извън рамките на официална коалиция . Ако проучвателните разговори бъдат успешни, ГСДП ще започне да преговаря по подробен план с ХДС и ХСС, определяйки правителствената политика през следващите четири години. Ако Меркел и лидерът на ГСДП Мартин Шулц не постигнат споразумение, президентът Франк-Валтер Щайнмайер ще свика нови избори, нещо, което никоя партия не иска заради опасения, че крайнодясната \"Алтернатива за Германия\" ще постигне още по-добри резултати. Шулц е заявил пред членове на партията си, че се надява да получи поста министър на финансите в бъдещото правителство. Източници от ГСДП потвърдиха информацията на в. \"Ханделсблат\", че Шулц е казал пред свои колеги, че \"целта е финансовото министерство\", пише БТА. Шулц, който първоначално се зарече да остане в опозиция, след като ГСДП постигна рекордно слаби резултати на парламентарните избори през септември, склони да влезе в преговори с ХДС и ХСС. Ветеранът от ХДС Волфганг Шойбле неотдавна освободи поста на министър на финансите, когато бе избран за председател на Бундестага. Длъжността в момента се изпълнява от шефа на канцеларията на Меркел Петер Алтмайер. Меркел поздрави  новото коалиционно правителство на Австрия , съставено от консерватори и десни популисти, предаде ДПА. \"Следим какви позиции заемат по отношение на европейските политики, но доколкото разбираме, те възнамеряват да са активен партньор\", каза канцлерът.", "date": "2017.12.18", "title": "Меркел се надява на коалиционна сделка със социалдемократите до средата на януари"}
{"url": "http://www.dnevnik.bg/sviat/2017/12/18/3099758_kakvo_pishe_v_programata_na_novoto_avstriisko/", "text": "С полагането на клетва на новото правителство пред президента Австрия стана в понеделник единствената страна от ЕС, в която крайно дясна партия влиза в управлението. Въпреки възхода на популярността им през 2017 г. никоя от евроскептичните партии в съюза не успя да постигне такъв успех. Той се дължи на коалиционното споразумение на традиционната консервативна Народна партия и крайно дясната Партия на свободата. Националистите получават апарата за сигурност (министерствата на отбраната, на вътрешните и на външните работи) и вицеканцлер, а консерваторите - канцлер и министерствата на финансите, на правосъдието и на земеделието. - против задълбочена интерграция между страните от ЕС; против членство на Турция в ЕС; \"за\" завръщането на правомощия към националните правителства и парламенти - ще има повече пряка демокрация (референдум при подписка с поне 900 000 имена), но изрично е изключен референдум за членството в ЕС - подобряване отношенията с Русия и подкрепа за отмяна на санкциите, но само при единодушие в ЕС. - по-тежки минимални наказания за сексуални престъпления и особено тежки форми на насилие - борбата с влиянието на исляма е обявена за приоритет - увеличаване с 2100 души на полицаите, патрулиращи по улиците - подсилване охраната на границите. \n     - увеличаване от 10 на 12 часа на максималната продължителност на работния ден - допускане на имиграция само за квалифицирани работници в сектори, където няма подходящи австрийци - опростяване на административната рамка в силно федерализираната Австрия - подкрепа за изграждане на трета писта на летището във Виена - подкрепа за СЕТА (споразумението за свободна търговия на ЕС с Канада). - фокус върху основни умения като четене, писане и смятане; допускане до училище на деца само ако достатъчно добре владеят немски - орязване социалните помощи за родители, които не изпращат децата си на училище или децата им не владеят достатъчно добре немски. - орязване на публичните разходи (по време на кампанията двете партии говореха за съкращаване с 12 млрд. евро) - намаляване на корпоративния данък при определени условия (например, като не се облагат печалби, реинвестирани в Австрия) - няма да се въвеждат \"данък богатство\" и \"данък наследство\" - вписване в конституцията на правилото за \"спирачка на дълга\", ограничаващо възможността държавата да трупа заеми - прокарване (вкл. на европейско ниво) на по-високи данъци върху онлайн транзакциите на чуждестранни компании. - новодошлите в страната няма да имат достъп до много от социалните помощи в първите 5 години - таван на социалните помощи от 1500 евро (месечно) на семейство и въвеждане на \"олекотена\" форма на помощи за бежанците - помощи за бежанците в натура, а не в пари, за да се намали привлекателността за имигриране в Австрия - реформа на пенсионната система - данъчни облекчения за семейства в размер на 1500 евро на дете (годишно) - сливане на 22-та фонда за здравно и социално осигуряване в 5 институции, за да се намалят административните разходи. - 100% от енергията да се произвежда от възобновяеми източници към 2030 г. (сега е 33%); запазване забраната за ядрена енергия на австрийска територия - няма да се въвежда пълна забрана за тютюнопушене в барове и заведения от май 2018 г., вместо това всеки собственик сам ще избира какъв тип да е заведението му.", "date": "2017.12.18", "title": "Какво пише в програмата на новото австрийско правителство"}
{"url": "http://www.dnevnik.bg/sport/2017/12/18/3099833_borovec_shte_otkrie_sezona_v_subota_a_v_petuk_vecher/", "text": "Сезонът на Боровец ще бъде открит в събота, обявиха от \"Бороспорт\". В петък ще има безплатно нощно каране, като то ще започне в 18.00 часа, а последно качване от долна станция на лифта \"Мартинови бараки\" ще е в 21.30 часа. В събота в 8.30 часа на долната станция на седалковия лифт \"Ястребец експрес\" легендата Петър Попангелов и децата от ски и сноуборд клубовете на Самоков ще пуснат символично първата седалка в курорта. \"След застудяването през последните дни от \"Бороспорт\" произведоха достатъчно изкуствен сняг и осигуриха стабилна основа на пистите, която гарантира отлични трасета през целия сезон. Естественият снеговалеж също помогна и от Боровец вече могат да зарадват приятелите на белите спортове с новината, че отварят цялата ски зона с безупречни трасета\", се казва в информацията на \"Бороспорт\". В събота инструкторите от ски училище \"Бороспорт\" ще дават безплатни уроци за начинаещи пред хотел \"Рила\". За целта е необходимо предварително записване в офиса на ски училище \"Бороспорт\" пред хотел \"Рила\" от 8.00 до 10.00 часа. По традиция ще има и факлено шоу на инструкторите от ски училищата в Боровец. То ще започне в 17.45 на писта \"Мартинови бараки 2\". Организаторите предупреждават фрирайдърите, че снежната покривка на места е все още тънка и трябва да бъдат внимателни.", "date": "2017.12.18", "title": "Боровец ще открие сезона в събота, а в петък вечер ще има безплатно нощно каране"}
{"url": "http://www.dnevnik.bg/sport/2017/12/18/3099834_milan_otmeni_praznichnata_vecheria_za_koleda_zaradi/", "text": "Ръководството на \"Милан\" взе строги мерки след поредния провал на отбора. Празничната вечеря за Коледа, която трябваше да се проведе тази вечер, беше отменена. Решението е в резултат на  тежката загуба с 0:3 от \"Верона\" в мач от първенството . То беше обявено в сайта на клуба. В допълнение се казва, че футболистите ще отидат на лагер до следващия мач срещу \"Аталанта\". Треньорът Дженаро Гатузо се среща с представители на ръководството. \"Милан\" е осми с 24 точки, като има с 18 по-малко от водача \"Наполи\". \"Росонерите\" са със седем победи и седем загуби от 17-те си мача дотук в Серия А. През лятото клубът направи една от най-скъпите селекции в историята на футбола, като вложи 200 млн. евро. \"Милан\"  е съперникът на \"Лудогорец\" в 1/16-финалите в Лига Европа .", "date": "2017.12.18", "title": "\"Милан\" отмени празничната вечеря за Коледа заради кризата в отбора"}
{"url": "http://www.dnevnik.bg/photos/2017/12/18/3099529_fotogaleriia_svetovnite_snimki_na_denia_-_18_dekemvri/", "text": "Човек храни птици в Цюрих, Швейцария.", "date": "2017.12.18", "title": "Фотогалерия: Световните снимки на деня - 18 декември 2017 г."}
{"url": "http://www.dnevnik.bg/sviat/2017/12/18/3099836_trump_obiavi_rusiia_i_kitai_za_supernici_v_nova/", "text": "Президентът на САЩ Доналд Тръмп обяви Русия и Китай за съперници при представянето на нова стратегия за национална сигурност на страната. Това стана, малко след като той разговаря два пъти с руския президент Владимир Путин. Говорейки за \"нова епоха на конкурренция\", той добави: \"Те се противопоставят на нашено влияние, ценности и богатство. Ние ще изградим с тях отношение на партньорство и сътрудничество, но като защитаваме собствените си интереси и страната си както никога досега.\" Една от ключовите мерки, обявени в речта му, е премахването на принципа, поставящ \"таван\" на разходите за отбрана, с който досега Белият дом принуждаваше Пентагона да оптимизира разходите си и да не разчита, че непрекъснато ще получава увеличение на бюджета си. Той обяви, че \"ще поддържаме мира чрез сила\" и изреди мерки като защита на вътрешната сигурност, на икономиката (включително енергийната сигурност и защита на интелектуалната собственост), цялостно преизграждане на инфраструктурата и нова система за противоракетна защита. \"Америка се завръща в играта и ще я спечели\", но така, както би трябвало да работи всяко американско правителство - за интересите на първо място на избирателите си, добави той и повтори девиза си \"Да направим Америка отново велика\". Не искаме да налагаме начина си живот на никого, но ще браним ценностите си заедно със съюзници, които ги споделят и уважават гражданите и съседите си. В първата част той повтори тези от предизборната си компания и разкритикува предишни администрации във Вашингтон за доскоро фундаментални рамки с американско участие като международни търговски споразумения, ядрената сделка с Иран, политиката към ядрената програма на Северна Корея, Парижкото споразумение за климата и позицията към войната в Сирия. Тръмп отново припомни, че съюзниците трябва \"да реимбурсират\" САЩ за разходите, които американците са правили за тяхната сигурност. След като критикува досегашната имиграционна политика, президентът каза, че \"държава без граници не е държава\". \"Реализъм, основан на принципи\" В съобщението на Белия дом, разпространена малко след речна на президента, се изброяват \"четири жизнено важни национални интереса, които са организирани като четири стълба на стратегията: \"Тази стратегия за национална сигурност и четирите ѝ теми се ръководят от реализъм, основан на принципи. Стратегията е реалистична заради това, че не си прави илюзии за глобалната конкуренция: тя признава централната роля на силата в световните отношения, потвърждава, че суверенните държави са най-добрата надежда за един мирен свят и ясно дефинира националните ни интереси. Тя е принципна, тъй като е основана на това, че знаем, че подкрепата за американските ценности е ключ към разпространяването н амира и просперитета по планетата.\" \"Русия се меси навсякъде по света\" В понеделник \"Ройтерс\" цитира дипломатическа телеграма към посолствата по света с инструкции как да бъде представяна новата стратегия за национална сигурност. В нея се казва, че \"чрез модернизирани форми на подривна тактика, Русия се меси във вътрешната политика на страни по света\". Текстът не споменава директно руската намеса в американските избори през миналата година, но се съдържа следната констатация: \"Русия използва информационни операции като част от нападателните си кибер усилия да влияе на общественото мнение по планетата. Нейните кампании за оказване на влияние смесват тайни разузнавателни операции със създаването на фалшиви личности онлайн чрез финансирани от държавата медии, посредници и платени потребители на социални мрежи, известни още като тролове\". За положението в Европа в инструкцията на Държавния департамент, която не е секретна, се казва: \"Русия се опитва да отслаби доверието към ангажиментите на Америка в Европа. С инвазиите си в Грузия и Украйна Русия демонстрира желание да използва сила срещу суверенитета на държави в района\". Хари Казианис, анализатор в консервативния Център за национални интереси, коментира, че \"президентът Путин едва ли ще се зарадва на това, че му поставят етикет, обявяващ го фактически за враг на Америка\".", "date": "2017.12.18", "title": "Тръмп обяви Русия и Китай за съперници в нова стратегия за национална сигурност"}
{"url": "http://www.dnevnik.bg/sviat/2017/12/18/3099839_nai-malko_shestima_zaginali_i_nad_70_raneni_pri/", "text": "Най-малко 6 души са загинали при дерайлирането на пътнически влак в щата Вашингтон, съобщи агенция АП. В болници в окръзите Пиърс и Търстън са транспортирани 77 души, като четирима са в тежко състояние. Мотрисата пътувала за първи път по нова линия, когато излязла от релсите край град Дюпон, при преминаването по надлез над натоварена междущатска магистрала. Един от вагоните е паднал върху автомобилите отдолу, уточнява Си Ен Ен, като се позовава на информация от местните власти. Всички загинали са пътували във влака, казва говорителят на полицейското управление в окръг Пиърс Ед Тройър. Няколко мотористи са били затиснати от падналите вагони и са получили наранявания, но жертви сред тях няма. Всички платна на междущатската магистрала са били затворени заради инцидента, станал в 07:40 местно време (17:40 българско). Влакът е пътувал от Сиатъл към град Портланд, щата Орегон.", "date": "2017.12.18", "title": "Най-малко шестима загинали и над 70 ранени при дерайлиране на влак в САЩ"}
{"url": "http://www.dnevnik.bg/sport/2017/12/18/3099843_shved_specheli_iznenadvashto_paralelniia_gigantski/", "text": "Шведът Матс Олсон се оказа изненадващият победител в паралелния гигантски слалом от Световната купа по ски в Алта Бадия. 29-годишният състезател, който кара десетия си сезон в надпреварата, постигна първата победа в кариерата си. До момента той само два пъти беше стъпвал на подиума след две втори места в гигантския слалом. В полуфиналите Олсон надделя в двубоя с Марсел Хиршер. В скандинавския финал той победи норвежеца Хенрик Кристоферсен с 0,03 сек. Олсон е 13-ият швед с триумф в старт от Световната купа при мъжете. От тях само Матиас Харгин е бил по-възрастен при постигането на първата си победа. Хиршер спечели срещу норвежеца Александер Аамод Килде в спора за третото място.", "date": "2017.12.18", "title": "Швед спечели изненадващо паралелния гигантски слалом в Алта Бадия"}
{"url": "http://www.dnevnik.bg/bulgaria/2017/12/18/3099846_slab_trus_e_registriran_krai_satovcha/", "text": "Земетресение с магнитуд три по скалата на Рихтер е регистрирано тази вечер край село Ваклиново, община Сатовча. Според сеизмологичния център на Българската академия на науките трусът е станал към 19:50 часа, на дълбочина 10 километра. Няма данни за щети.", "date": "2017.12.18", "title": "Слаб трус е регистриран край Сатовча"}
{"url": "http://www.dnevnik.bg/sport/2017/12/18/3099851_nakazanieto_na_prezidenta_na_juventus_beshe_vdignato/", "text": "Наказанието на президента на \"Ювентус\" Андреа Аниели да не се занимава с футбол беше вдигнато, обяви Италианската футболна федерация. Глобата на клуба обаче беше увеличена двойно. Аниели и \"Ювентус\"  бяха санкционирани през септември заради продажба на билети на крайни фенове, свързани с организираната престъпност . Първоначално президентът на \"бианконерите\" беше наказан за една година. Сега глобата му се увеличава пет пъти от 20 000 евро на 100 хил. евро. Глобата на \"Ювентус\" става 600 хил. евро. В допълнение \"бианконерите\" ще трябва да затворят част от стадиона си за мача с \"Дженоа\" на 22 януари. \"Ювентус\" продължава да отрича злоупотреби. Разследващите проверяваха дали италианският шампион е давал билети на крайни привърженици, за да избегне прояви на насилие или расистки скандали по трибуните, които да доведат до глоби или отнемане на точки. През май Аниели обяви, че се е срещал с фенове, за да се увери, че те не се чувстват дискриминирани и че няма да има проблеми по трибуните.", "date": "2017.12.18", "title": "Наказанието на президента на \"Ювентус\" беше вдигнато, но глобата на клуба стана 600 хил. евро"}
