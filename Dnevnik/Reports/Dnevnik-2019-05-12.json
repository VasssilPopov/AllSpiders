{"url": "https://www.dnevnik.bg/sport/2019/05/12/3538009_fotogaleriia_shampionskiiat_praznik_na_manchestur_siti/", "text": "Maнчестър сити\" защити титлата във Висшата лига след ", "date": "2019.05.12", "title": "Фотогалерия: Шампионският празник на \"Манчестър сити\""}
{"url": "https://www.dnevnik.bg/sviat/2019/05/12/3537947_noviiat_ukrainski_prezident_zapochna_anketa_za/", "text": "Екипът на избрания за президент на Украйна Володимир Зеленски помести днес в \"Ютюб\" видеоанкета с украинци дали подкрепят разпускане на парламента, предаде ТАСС, цитирана от БТА. Ако клипът набере над един милион гледания, Зеленски \"ще обърне внимание\" на този въпрос, се казва в съобщение на екипа му в месинджъра \"Телеграм\". Повечето от анкетираните във видеото казват, че искат предсрочно прекратяване на мандата на парламента. Според приближени на бъдещия президент доверието на гражданите към Върховната рада не надхвърля 4%. До момента \"видеопетицията\" е посетена от над 66 100 потребители. На 4 май Зеленски предложи на председателя на парламента Андрий Парубий встъпването в длъжност на президента да бъде насрочено за 19 май. Но много парламентарни фракции искат по-късна дата - 28 май. Отлагането на встъпването в длъжност няма да даде възможност на новия президент да разпусне парламента и да обяви предсрочни избори. Очаква се, че датата на инаугурацията ще бъде определена на заседание на Върховната рада на 14 май.", "date": "2019.05.12", "title": "Новият украински президент започна анкета за предсрочното разпускане на парламента"}
{"url": "https://www.dnevnik.bg/analizi/2019/05/12/3537946_sled_protegnatata_ruka_-_i_shamar_ot_papata/", "text": "Папата бил добра реклама за България. Така се похвали премиерът Борисов, след като изпрати римския понтифекс към Скопие. Тук, разбира се, всеки ултраправославен би ме заплюл с думите, че църквата ни (БПЦ) няма нужда от реклама. Още по-малко от рекламата на един еретик. Нали за такъв обявяват папата. Например един от най-ревностните защитници на православието у нас – сливенският свещеник Силвестър Янакиев пусна черна страница във \"Фейсбук\" с предупреждение към православните християни: \"Не ходете на еретическата служба в центъра на София!!!\". Вярно, никоя църква не се нуждае от реклама, защото нейната реклама е Христос. Но в епохата на свръхинформираност и все по-осезаемо отдалечаване на света от Бога позитивният образ на всяка една църква е път към вярата за онези, които са го изгубили... Всъщност папата направи реклама на българската църква, каквато тя не може да си направи: \"Патриарх Неофит е Божий човек, велик Божий човек!\". Това, което успя да направи синодът, е да провокира антиреклама за БПЦ в световните медии, които изригнаха заради решението му, предвиждащо протоколен прием за Франциск. Всичко това можеше и да не се случи, ако не си бяха дали среща при подготовката на папското посещение в България. Първата визита на римски папа у нас се случи преди 17 години, а това не е толкова дълъг период, че да се забрави дистанцираното, преливащо към безразличие отношение на Светия синод и патриарх Максим към Йоан-Павел II. Всичко, което се случи тогава, трябваше да свети като червена лампичка пред взора на държавните власти, които се нагърбиха с подготовката на сегашната визита. Да ги подсеща, че ръководното тяло на БПЦ изпитва хронична алергия към всякакви форми на диалог с католическата църква. Вече трето десетилетие църквата ни не е член на Световния съвет на църквите, където се осъществяват част от контактите между различните християнски вероизповедания в света. Синодът не изпраща свой представител и на перманентните заседания на Комисията за богословски диалог между католическата и православната църква. През 2016 г. бойкотира и Всеправославния събор на остров Крит, защото една от дискутираните теми беше диалогът между православието и другите християнски църкви и изповедания. Както тогава ни беше пояснено, извън православието църкви няма – т.е. католици и протестанти за нашия синод не са църкви! Такава беше и една от червените нишки в приветствието, с което от името на Светия синод патриарх Неофит посрещна папата. В текста никъде не се спомена словосъчетанието \"католическа църква\". Няма как да се даде еднозначен отговор кой или какво диктува подобно отношение на българския синод към католическата църква. Най-вероятно иде реч за сложносъставна амалгама от: зилотско отрицание на католицизма, характерно за хард представителите на православното духовенство, провинциализъм и комплекси на богословската (не)компетентност. Всичко това и администрацията на Бойко Борисов, и нунцият Анселмо Гуидо Пекорари - посланикът на Ватикана у нас, следваше да отчетат при подготовката на папската визита. Но не би. Ако са разчитали, че 17 години по-късно БПЦ се оглавява не от Максим, а от Неофит, сгрешили са. Сегашният патриарх може и да има някакви лични симпатии към папата, може да е бил склонен да му окаже нещо повече от протоколно гостоприемство и двамата заедно да влязат в катедралния храм със златните куполи под звуците на мощни православни песнопения, дори да изпрати свой представител на Събитието за мир. Но БПЦ се ръководи не от патриарха, а от синода и мнозинството в него определя всяко решение. Както се разбра от позицията на русенския митрополит Наум, точно така се е случило и с посещението на папа Франциск: не всички архиереи са споделяли крайната позиция, официализирана в решението, но е надделяло отново мнозинството. след като нейни представители ни обясниха, че папата идвал по покана на държавните власти и на католическата общност в България. На този фон решението на Светия синод изглеждаше логично – щом като тяхното мнение не е поискано, защо тогава да посрещат Франциск в статус, по-различен от този на държавен глава на Ватикана?! Още повече, че древните правила на църквата изрично предписват когато един епископ посещава територията на друг - да го уведоми писмено, т.е. да поиска позволението му. Папата е епископът на Рим, който идва в диоцеза на епископа на България, т.е. патриарха. При сложните отношения, които съществуват между Източната и Западната църква, беше още по-належащо да се потърси съгласието и на българската църква. Както навремето го стори Йоан Павел II. Но този път от Ватикана не го поискаха. Световните медии раздухаха скандала и излязоха със заглавия, в които синодът отсъстваше, но за сметка на това се твърдеше, че \"православните в България оказват изключително студен прием на папата, което е нещо небивало\". Това разбира се, не беше вярно, защото социологическо проучване показа, че 57% от анкетираните бяха изразили подкрепа за неговата визита. Социологията показва, че не всички православни в България са възприели синодалната позиция. А това е симптом, че висшият клир няма влияние сред собственото си паство, камо ли сред цялото българското общество, където не всички имат кръщелни от БПЦ. Онези 57% от българите, които са изразили одобрение за папската визита, със сигурност не са останали разочаровани. Те видяха от Франциск поведение, което българските архиереи не им предлагат: не парадна дистанцираност, а истинско и искрено човешко отношение и топлота. Българите видяха, че главата на най-голямото християнско изповедание може да слезе от висотата на престола и да разговаря с всеки – и с малките деца, и с екзалтираните младежи. Да им говори с техния език, без да изпада в популизъм и профанизация. Не само българските католици, а цяла България видя как 82-годишният Франциск стоически лично причести 242 деца и показа на света, че когато искрено обичаш хората, напредналата възраст и болестите не може да са пречка. Именно даване на първото причастие на католическите деца в Раковски беше едно от двете най-силни впечатления за Франциск, с които си тръгна от Балканите. От него и православните българи чуха онова, което техен архиерей не им е казвал: Това, което показа Франциск, не бяха заучените пози на доморасли владици, изтъкани от суета и лицемерие. Неговото общуване с паството му не беше белязано от празнодумство, което бързо изветрява в главите на хората, без да остави никакъв спомен, а само досадно усещане за незадоволен духовен глад. Франциск показа естественост, чистота и искреност. Показа липсата на фалш, който все някога лъсва, независимо от актьорските умения на един духовник. Франциск можеше да се вбеси от подготвеното хладно посрещане на синода, но не го направи. Вместо това смирено прекрачи прага на приемния синодален салон и целуна енколпието на българския патриарх. Франциск не прояви наранено честолюбие, нито си изтърва нервите като руския патриарх Кирил, който тропаше по масата пред президента Радев като император пред васала. Не се държа безпардонно и като цариградския патриарх Вартоломей, който докато получаваше най-високото държавно отличие на България от президента Плевнелиев, предяви претенции към светини от Северна Гърция, спасени от българите. Българите и това видяха. Видяха и друго. Най-напред на срещата, обявена между патриарх и папа, между кардинали и митрополити, неочаквано лъсна и Симеон Сакскобургготски. Не ще да е било в качеството му на новопроизведен синодален член, ще да е нарочна синодална покана. От която обаче произтича една неприятна за бившето величество хипотеза - няма друга възможност да се срещне с папата, та разчита на ходатайството на българския синод. В \"Св. Ал. Невски\" папата беше насочен от домакините към една чинно подредила се редица от нашенци. Можеха да минат за случайно попаднали люде, ако не се знаеше, че в този ден в патриаршеската катедрала няма как да се припари без специални пропуски. Така папската благословия получиха няколко видни радетели на българското православие: ректорът на УНИБИТ проф. Стоян Денчев, Румен Петков от АБВ, бившият транспортен министър Кристиян Кръстев и прочие. Франциск говори в синодалната палата за мъчениците на християнска България, които са понесли страдания \"особено по време на гоненията през миналия век\", призова православните към единодействие в служба на бедните. Но получи категоричен отговор: БПЦ е твърдо убедена, че \"по отношение на вярата компромиси не може и не бива да има\". Ерго, диалог с католическата църква няма да водим... За да не се окажем в ролята на \"вярващите лицемери\", за които говори папата, сме длъжни да попитаме: - атеистите затваряха църквите, а български клирици с охота приемаха да им сътрудничат като агенти на Държавна сигурност? - синодът легализира титлата \"архонт\" и започна да удостоява с нея олигарси и търговци на оръжие? - за настоятели на православни църкви у нас и в чужбина се допускат членове на масонски ложи? - православните български общности в Западна Европа ползват даром за богослуженията си католически и протестански храмове Те не са ли на \"еретиците\"? Толкова е безкомпромисен Светият синод по отношение на православната вярата, че подмина с мълчание 1100-годишнината от основаването на Зографския манастир на Атон, която се чества тази година на 6 май. Няма да чества и годишнината от възстановяването на българската патриаршия, която е на 10 май. Така за по-малко от час в Синодалната палата се срещнаха два свята и... се разминаха. Откритостта и самоизолацията. Протегнатите за диалог ръце и затворените врати дори пред една общо Събитие за мир. Широтата на визията за света и вторачената в себе си провинциална самодостатъчност. Българите и това видяха. Това трябва да е по-притеснително за Светия синод, не личността на папата и диалога с католическата църква. Защото паството на БПЦ видя пример, какъвто досега само беше лелеяло. Видя го от един неправославен духовен лидер. Истински лидер. Не църковен феодал, изтъкан от комплекси. Идвайки в България, Франциск продължи мисията на предшественика си Йоан-Павел ІІ и потвърди българския принос за опазване на Кирило-Методиевото дело, спомена светите братя още в предварителното си послание до българите дни преди началото на визитата. Но ги пропусна в аналогичното си послание до гражданите на Македония. Свърза двамата братя така категорично с многовековната българска духовност, че дори вбеси братята ни в Повардарието, които гневно написаха: Това беше един жест към цялото общество, включително и към православната ни църква, но тя не го отчете – с изключение на младия русенски митрополит Наум, който обяви \"папа Франциск за по-голям патриот от някои българи\". Синодът не отчете и факта, че в Македония папата се въздържа от среща с главата на местната църква поради изолацията й в православния свят. \"България и Македония са две различни нации!\" каза папата. После нагази в дълбоките води на балканското блато, като се изказа изцяло в духа на македонистката теза, че днешните жители на Северна Македония са наследници на античните македонци, както са си въобразили: \"християнството е проникнало на Запад чрез вас, чрез онзи македонец, който се е явил на Павел в съня му и му е казал \"Ела при нас\"... От хилядолетната българска история Франциск се спря на епизода с Освобождението ни. Всъщност Русия беше един от опорните пунктове в неговите слова, редом с Византия и Турция – сякаш Християнско е, но и геополитическо. Това беше целта на папската визита – да циментира България като мост на Европа към Изтока. А както е известно, върху мост никой не живее, само се преминава. Папата ни показа и друго – че по отношение на Македония светът споделя теза, която няма нищо общо с историческата истина. Това да не ни отчайва. Но трябва да ни направи по-големи реалисти. Дори когато някой ни протяга ръка и ни говори за любов в Христа.", "date": "2019.05.12", "title": "След протегнатата ръка - и шамар от папата"}
{"url": "https://www.dnevnik.bg/sviat/2019/05/12/3537954_noviiat_prezident_na_severna_makedoniia_obeshta_da/", "text": "Първото нещо, което ще направи новият македонски президент Стево Пендаровски, е да започне работа с опозицията. Това обяви той при речта си след полагането на клетва днес.  Пендаровски беше избран на балотажа , провел се на 5 май, като спечели 51.66% от гласовете. \"Разделението намалява нашия потенциал за развитие. В Европа няма толкова малка страна, която да е толкова разделена. Аз публично се ангажирам да бъда президент на всички, както на тези, които гласуваха за мен, така и на онези, които гласуваха за съперниците, също и на тези, които не гласуваха\", заяви Пендаровки, предаде македонското издание \"Фактор\", цитирано от агенция \"Фокус\". Той допълни, че ще търси по-широк консенсус и по въпроси като членството на Северна Македония в НАТО и ЕС. Пендаровски се закани, че ще има нулева толерантност към корупцията и непотизма. Неговото мнение е, че властта, опозицията и бизнесът трябва да работят заедно. \"Отличните отношения с нашите пет съседи и регионалното сътрудничество ще бъдат приоритет. Имам ясна цел да подкрепя гражданския сектор и свободата на медиите\", каза още Пендаровски. Основната част от инаугурацията на новия президент на Северна Македония се проведе в парламента на страната, където встъпващият в длъжност държавен глава положи клетва пред присъстващите. Сред гостите на церемонията бяха депутати, министри, лидери на духовенството, представители на армията и дипломатическия корпус, както и държавните глави на редица чужди държави. Сред задграничните гости бяха президентът на България Румен Радев, президентът на Сърбия Александър Вучич, държавният глава на Албания Илир Мета и косовският президент Хашим Тачи. След церемонията по встъпване в длъжност на Пендаровки сръбският държавен глава Александър Вучич заяви, че смята, че двете страни ще премахнат съществуващите неразбирателства между тях, предаде македонското издание \"Плюс Инфо\", цитирано от \"Фокус\". Вучич заяви пред репортери, че през тази година ще изпрати официална покана към Пендаровски да посети Белград. \"Ще се опитаме да премахнем тези неразбирателства. Смятам, че имаме достатъчно капацитет за това. Мисля, че такова желание съществува и в Скопие\", каза още сръбският президент.", "date": "2019.05.12", "title": "Новият президент на Северна Македония обеща да подаде ръка на опозицията"}
{"url": "https://www.dnevnik.bg/skorost/avtomobilna_industriia/2019/05/12/3537959_komentarut_na_prezidenta_za_folksvagen_moje_da_navredi/", "text": "Политическото говорене на президента Румен Радев за преговорите с \"Фолксваген\" ще доведе до негативна реакция от страна на инвеститора, коментира за агенция \"Фокус\" държавният глава в периода 2012-2017 г. и почетен председател на Автомобилен клъстер България Росен Плевнелиев. При посещение в Асеновград днес  Радев каза пред журналисти , че е получил писмо от президента на Германия, в което той изразявал радостта си, че България е на път да привлече \"Фолксваген\". Президентът допълни, че това е позитивен пример как президент и премиер могат да работят заедно за интересите на България. За евентуалното отваряне на завод на групата \"Фолксваген\" в България се говори от няколко месеца, като по последни данни страната  се конкурира с Турция за неговото привличане . Сърбия също има интерес към проекта. \"Важно е да се знае, че самото политическо говорене по темата за преговорите с \"Фолксваген\", на което сме свидетели днес от президента Радев, е дълбоко контрапродуктивно и показва едно абсолютно неразбиране на процеса на преговори, в който ние се намираме. Защото преговорите са изцяло експертни – те се водят повече от година, аз участвам в тях и съм свидетел\", допълни Росен Плевнелиев. Плевнелиев подчерта, че Румен Радев не е имал нищо общо с разговорите за завода на \"Фолксваген\" и никакви контакти с автомобилния клъстер. \"По отношение на изказването на президента Румен Радев, че специално за завода на \"Фолксваген\" той е поканил германския президент, трябва да отбележим, че в това негово изказване много често има \"аз, аз и аз\". Мисля, че трябва да гледаме фактите, а те са, че в делегацията на германския президент нямаше никакъв представител на концерна \"Фолксваген\", коментира Плевнелиев. Той посочи, че представители на \"Шкода\", която е дъщерна на \"Фолксваген\", преговарят с правителството и с автомобилния клъстер вече повече от година. Който политизира темата - пречи В разговорите били ангажирани стотици представители на различни институции – правителството, областните власти, местните власти, но не и президентството. \"Този, който политизира темата, практически пречи, а не помага - независимо кой е, а още повече като става въпрос за държавния глава на България. Така че това, че президентът Румен Радев говори по тази тема, всъщност е контрапродуктивно – това ни отдалечава, а не ни помага да се вземе позитивно решение от инвеститора, който от ден първи на преговорите, с които Радев няма нищо общо, е казал, че те са изцяло експертни и решението също\", каза още Росен Плевнелиев. Той допълни, че инвеститорът е предупредил работещите по проекта да мълчат, докато се стигне до крайното решение. \"Оттук нататък, ако нещо се случи, а решението по тази инвестиция може да се вземе много скоро – буквално в следващите дни, но може и да бъде отложено, спокойно можем да посочим президента Румен Радев като отговорен за едно крайно неадекватно действие в последния момент\", е мнението на Плевнелиев. Радев иска да се закичи със славата Той изразява мнение, че Румен Радев иска да се закичи със славата за нещо, за което нито е допринесъл, нито е заслужил. \"Мисля, че днешното действие на президента Радев е още едно доказателство за това, че днес виждаме големия сблъсък между популисти, от една страна – тези, които практически се борят за народната любов, включително и манипулирайки народа, и от друга страна, обществено отговорните лидери, които работят за тази стратегическа инвестиция – мълчат, работят здраво, преговарят. И всичко това за да може наистина да се увенчаем с успех\", каза в заключение Росен Плевнелиев. Какво се знае за завода Първата информация , че \"Фолксваген\" планира изграждане на нов завод за производство на коли \"Шкода\" извън Чехия и сред потенциалните места са страни на изток като България, се появи във вестник \"Ханделсблат\" през ноември миналата година. Впоследствие се разбра, че в него ще се правят коли от няколко марки на концерна. Според публикация на \"Капитал\"  инвестицията се оценява на над 1.6 млрд. евро, а пряко ще бъдат ангажирани над 5000 души. Като потенциални места за завода се споменават  площадката на бившия металургичен комбинат \"Кремиковци\"  и терени в индустриална зона \"Раковски\" край Пловдив. В България вече има над 170 фирми, които произвеждат компоненти за автомобилната индустрия, а за тях работят над 40 хиляди души. Само вчера премиерът Борисов откри два нови завода - в Кърджали и Русе. Производство на цели автомобили имаше обаче  край ловешкото село Баховица , но и там в момента работата е спряла в очакване на усвояването на сглобяването на нови модели на китайската \"Грейт уол\". Още преди 4 години  Бойко Борисов не скри , че голямото му желание е да има голям автомобилен завод в България. \"Работим по тема един автомобилен завод, поне като начало, да дойде в България. Нямаме претенции, дали ще е БМВ, дали ще е \"Мерцедес\", дали ще е \"Порше\" или \"Фолксваген\", важно е цялостен автомобил да може да се сглобява в България. Правим макферсоните, правиме гумени уплътнения, стъкла, електроника, седалки, климатици, така че... компоненти, може спокойно да се направи един голям завод\", каза той при посещение в България на германския външен министър Франк-Валтер Щайнмайер. Между другото точно Щайнмайер е президентът, изпратил писмото до Радев, от което тръгна целият сюжет.", "date": "2019.05.12", "title": "Коментарът на президента за \"Фолксваген\" може да навреди на проекта, смята Плевнелиев"}
{"url": "https://www.dnevnik.bg/evropa/2019/05/12/3537958_za_gnevnite_britanci_evrovotut_shte_e_vtori_referendum/", "text": "Изборите за Европейски парламент се възприемат от гневните британци като възможност за поредния протестен вот и за някои от тях това ще е нещо като втори референдум за Брекзит, заяви министърът на образованието Деймиън Хиндс. Заради забавянето на предвиденото за 29 март напускане на ЕС от Великобритания правителството бе принудено да проведе на 23 май избори за 73-ма евродепутати, които разчита изобщо да не започват работа в Европейския парламент. Социолозите казват, че страната е все по-разделена между тези, които вече са изгубили търпение и искат незабавно напускане на ЕС без споразумение, и онези, които все още се надяват да спрат Брекзит. Но най-новото проучване на Opinium по поръчка на седмичника \"Обзървър\" показа, че създадената преди броени седмици Брекзит партия на Найджъл Фараж е далеч пред всички останали по популярност с 34% подкрепа. Опозиционните лейбъристи са втори с 21%, а управляващите консерватори - четвърти с едва 11%. Като се вземат и антиевропейските гласове на Британската партия на независимостта (UKIP) от около 4%, се оказва, че почти четирима от всеки десет британци предпочитат радикално скъсване с ЕС и прекратяване на опитите на консерватори и лейбъристи да намерят компромис за прокарване на сделката на премиера Тереза Мей през парламента. Министър Хиндс каза в обзорното предаване на Андрю Мар в неделя, че от самото начало е било ясно, че за консерваторите евроизборите ще са много трудни. Освен това той каза, че личната му позиция е против преговорите с лейбъристите: \"Но каква е алтернативата? Не съм съгласен с тях по много въпроси, но има някакви общи интереси все пак. Става дума за демокрацията, за нашата система и дълга ни да се отплатим на доверието на хората - ние сме длъжни да приключим с това заради нашите избиратели.\" Преговорите им продължават в понеделник, но Найджъл Фараж каза в същото предаване, че ако партията му се представи толкова добре, колкото сочат прогнозите, той ще поиска нейни представители да влязат в преговорния екип на правителството с ЕС. \"Имаме двупартийна система, която служи единствено на собствените си интереси. Налице е пълна загуба на доверието на хората в тази страна към политиците ѝ, които, честно казано, се показаха абсолютно некомпетентни.\" Бившият премиер Тони Блеър призова в неделя разочарованите симпатизанти на неговата Лейбъристка партия да гласуват поне за някои от кандидатите, които са за оставането в ЕС. \"Много е важно хората, които са против Брекзит, да са повече и по-силни от страната на Фараж. Срещам хора, които ми казват, че не могат да гласуват за лейбъристите, и аз им отвръщам \"не си стойте вкъщи - гласувайте за която и да е от другите партии\".", "date": "2019.05.12", "title": "За гневните британци евровотът ще е втори референдум за Брекзит, призна министър"}
{"url": "https://www.dnevnik.bg/politika/2019/05/12/3537965_rabotata_po_koncepciiata_na_karakachanov_za_romite/", "text": "Концепцията на вицепремиера Красимир Каракачанов за промени в политиката за интеграция на ромите е минала междуведомствените обсъждания, но работата по приемането й ще продължи след евроизборите, каза днес пред \"Канал 3\" нейният автор. Лидерът на ВМРО допълни, че сам е предложил на премиера работата по нея временно да спре, за да не започнат атаки, че се ползвала за предизборен пиар. Концепцията беше представена през февруари  и предвижда общественополезен труд, контрол над социалните помощи, спиране на детската раждаемост и други. \"Не съм я направил заради изборите, а за да се реши един въпрос в полза на цялото българско общество\", каза Каракачанов. В отговор на въпрос той каза, че евроизборите са важни, защото евродепутатите били генератор на безумия, свързани с половете, правата на гейовете и т.н. \"Докато Европа се занимава с подобни безумия вече 20 години, тя бавно и постепенно се наводнява от хора, които идват да ползват блага и имат амбицията да я завладеят и в нея да се вее зеленото знаме\", каза още Красимир Каракачанов.", "date": "2019.05.12", "title": "Работата по концепцията на Каракачанов за ромите ще продължи след изборите"}
{"url": "https://www.dnevnik.bg/sport/2019/05/12/3537962_hamiltun_vze_treta_pobeda_za_sezona_i_zatvurdi/", "text": "Световният шампион във Формула 1 Люис Хамилтън взе трета победа за първите пет старта от началото на сезона, след като триумфира в  Гран при на Испания . Британецът изпревари съотборника си Валтери Ботас още на старта и до края на дистанцията не изпусна лидерската позиция. Във всички пет старта от началото на сезона \"Мерцедес\" записа двойни победи, което е рекорд в историята на Формула 1. Хамилтън триумфира в Бахрейн, Китай и Испания, докато Ботас взе победите в Австралия и Азербайджан. За Хамилтън това е изравнено най-успешно начало на сезон. През 2015 г. отново започна с три победи и две втори места, а година по-рано имаше четири победи и едно отпадане. Победата в Испания върна Хамилтън начело в шампионата. Той има 112 точки. Освен 25-те за успеха, той получи и една допълнително за това, че стана автор на най-бързата обиколка. Ботас, който преди надпреварата в Каталуня водеше с една пред съотборника си, събра 105 точки.   На пистата край Барселона трети завърши Макс Верстапен. Холандецът записа втори подиум от началото на сезона в Австралия. След първия кръг пилотът на \"Ред бул\" имаше три поредни четвърти места. Пилотите на \"Ферари\" Себастиан Фетел и Шарл Льоклер направиха поредното си колебливо състезание, като се наредиха четвърти и пети. В топ 10 влязоха още Пиер Гасли с \"Ред бул\", Кевин Магнусен (\"Хаас\"), Карлос Сайнц (\"Макларън\"), Даниил Квят (\"Торо росо\") и Ромен Грожан (\"Хаас\"). \"Горд съм да съм част от този отбор, след като пишем история. Състезанието беше отлично за нас, направих добър старт и всичко се получи. В старта бяхме близо с Валтери. Видях и едно \"Ферари\", което беше близо до нас, но нямаше много пространство. Знаех, че Валтери ще спре рано и се възползвах\", каза Хамилтън след състезанието. Хамилтън печели в Каталуня за трета поредна година и общо за четвърти път в своята кариера. Единствено Михаел Шумахер има повече победи в Гран при на Испания (6). Британецът има 76 победи във Формула 1, като вече е на 15 зад абсолютния рекорд на Шумахер. \"Загубих състезанието в първия завой и още на старта. Странно поведение от съединителя, но няма какво да се направи. За отбора това е отличен резултат и сме много доволни\", каза след финала и Ботас. Стартът на състезанието беше много интересен като Хамилтън потегли добре и успя да влезе във вътрешната траектория на първия завой пред Ботас. За кратко Себастиан Фетел се изравни с двата болида на \"Мерцедес\", но не успя да направи нищо в първия завой. Германецът беше много агресивен и блокира гумите си, като буквално унищожи предните и Верстапен се възползва от това, взимайки третата позиция. За кратко проблеми имаше и Ботас, който трябваше да защитава позицията си от Верстапен и Фетел, но след третата обиколка започна да се откъсва. Постепенно Хамилтън започна да трупа преднина и да се откъсва, докато отзад големите проблеми бяга при \"Ферари\". Заради унищожените си гуми Фетел загуби време и от тима позволиха на по-бързия Шарл Льоклер да го изпревари и да заеме четвъртото място. При първите спирания в бокса от \"Мерцедес\" нямаха никакви проблеми и класирането се запази. От \"Ферари\" избраха различна стратегия за двамата си пилоти, която сработи само в началото, но постепенно Льоклер започна да губи темпо с най-твърдия тип гуми. Пилотът от Монако нямаше как да остане на пистата през цялата дистанция с този комплект и подобно на други пилоти спря още веднъж в бокса. Инцидент между Ландо Норис от \"Макларън\" и Ланс Строл от \"Рейсинг пойнт\" 13 обиколки преди края стана причина за излизане на пистата на колата на сигурността. Хамилтън веднага се възползва и смени гумите си, слагайки най-меката смес, макар и вече използван комплект. Дълго време колата за сигурност остана на пистата, но в крайна сметка след рестарта имаше много опити за изпреварвания. Хамилтън успя да направи две рекордно бързи обиколки с квалификационно темпо, с които се откъсна на повече от секунда пред Ботас и така реши състезанието. Назад в колоната най-интересно беше между съотборниците в \"Хаас\" Кевин Магнусен и Ромен Грожан. Те имаха два контакта помежду си заради някои агресивни маневри, като изпуснаха да завършат седми и осми. Датчанинът запази позицията си, но Грожан загуби две позиции и финишира десети. Следващият старт за сезона е на 26 май, когато е Гран при на Монако.", "date": "2019.05.12", "title": "Хамилтън взе трета победа за сезона и затвърди доминацията на \"Мерцедес\""}
{"url": "https://www.dnevnik.bg/sviat/2019/05/12/3537969_germaniia_obmislia_vuvejdaneto_na_danuk-djamiia/", "text": "Германия обмисля дали да въведе данък за религиозните места на мюсюлманското вероизповедание. Това се дължи на опасенията от чуждестранното финансиране, идващо предимно от Турция, но и от салафитски движения, предаде \"Франс прес\", цитирана от БТА. Според правителството на канцлера Ангела Меркел облагането на мюсюлманското население с т. нар. от медиите \"данък-джамия\" е алтернатива за финансирането на религиозните храмове. Така позиция беше оформена в писмен вид от правителството като отговор на въпрос на депутати. В Германия се удържа религиозен данък в размер на 8 процента от годишните данъци върху доходите им, но в момента той важи само за християните. Мюсюлманската общност в Германия се равнява на почти 5 млн. души. Това е приблизително 6 процента от общото население на страната. Правителството обаче смята, че инициативата за въвеждането на данъка и сред мюсюлманите би трябвало да бъде инициирана от провинциалните власти. Причината е, че те са по-компетентни по въпросите, отнасящи се до религиозните вероизповедания. Според днешното издание на \"Велт\", цитирано от БТА, голяма част от провинциалните власти са готови да обмислят въвеждането на данъка.", "date": "2019.05.12", "title": "Германия обмисля въвеждането на \"данък-джамия\""}
{"url": "https://www.dnevnik.bg/bulgaria/2019/05/12/3537974_presileno_e_da_se_govori_za_deklaraciiageit_smiata/", "text": "Пресилено е да се говори за декларациягейт, каза днес по Канал 3 министърът на земеделието Румен Порожанов. Повод за коментара му беше качената на сайта на Комисията за противодействие на корупцията и отнемане на незаконно придобитото имущество (КПКОНПИ) декларация за имоти и доходи,  която се оказа различна  от документа, който той е подал. От комисията обясниха, че е пуснат непълен вариант по негово желание, а  в петък Порожанов поиска да се качат всички данни. Днес министърът призна, че е допуснал две грешки – не е декларирал доходите си по трудов договор, пропуск който е поправил и една техническа, свързана със съпругата му. От както се говори по темата Порожанов твърди, че това не е умишлено. В отговор на въпрос, той каза, че няма да свиква управителния съвет на Фонд \"Земеделие\", заради злоупотрбетите с евросубсидии от задържания Миньо Стайков. Заради тях  Порожанов даде показания в следствието  в четвъртък. Порожанов използва ефира и да обяви, че синът му, докато е работил за \"Делойт\" не е имал нищо общо с проекти за къщи за гости и няма фирма, даваща консултации за подобни проекти.", "date": "2019.05.12", "title": "Пресилено е да се говори за декларациягейт, смята Румен Порожанов"}
{"url": "https://www.dnevnik.bg/ot_vas/novini_ot_vas/2019/05/12/3537976_rimskiiat_put_na_vinoto_po_mozel/", "text": "Мозел е реката, която осигурява не само виното, но и неговото разпространение. Още по време на римската империята тя е била свързваща далечните римски провинции. Лозята, винарните, пътят, добавени към подходящата почва, климат и култура към виното правят Мозел това, което е днес. Лозе с различни собственици с контакти, разположени направо върху корена на лозето", "date": "2019.05.12", "title": "Римският път на виното по Мозел"}
{"url": "https://www.dnevnik.bg/sport/2019/05/12/3537975_siti_specheli_ludata_nadprevara_s_livurpul_i_zashtiti/", "text": "Манчестър сити\" защити титлата във Висшата лига след един от най-вълнуващите сезони в европейския клубен футбол. Тимът на Пеп Гуардиола спечели бясната надпревара с \"Ливърпул\" след категоричен успех с 4:1 при гостуването си на \"Брайтън\" в последния ден от сезона. \"Сити\" записа 14-а поредна победа в първенството и завърши сезона с 98 точки. \"Гражданите\" изпревариха \"Ливърпул\" само с една точка, след като и \"мърсисайдци\" спечелиха последния си мач за сезона - 2:0 срещу \"Уулвърхемптън\" на \"Анфийлд\". \"Сити\" стана шампион на Англия за шести път в своята история и се изравни със \"Съндърланд\" със шестото място във вечната класация. Повече титли имат само \"Астън вила\" (7), \"Евертън\" (9), \"Арсенал\" (13), \"Ливърпул\" (18) и \"Манчестър юнайтед\" (20). \"Гражданите\" са първият отбор от десет години насам, който защитава титлата във Висшата лига. За последно това направи градският съперник \"Манчестър юнайтед\" през сезон 2008-09. \"Ливърпул\" пък стана първият отбор в историята, който с толкова голям брой точки (97) и с толкова малък брой загуби (1), не успява да се пребори за първото място. Червените остават без титла от 1990 г. Финалният ден от сезона започна отлично за \"Ливърпул\". Садио Мане даде аванс на \"мърсисайци\" срещу \"Уулвс\" в 17-ата минута. Трент Александър-Арнолд беше изведен отдясно и центрира остро по земята. Няколко бранители на гостите се разминаха с топката и тя стигна до Мане, който от вратарското поле я насочи в мрежата. В Брайтън домакините дадоха надежди на \"Ливърпул\", след като изненадващо поведоха срещу \"Сити\" в 27-ата минута Глен Мъри се възползва от подаване на Паскал Грос и откри резултата. \"Сити\" обаче имаше нужда от по-малко от минута, за да изравни. Серхио Агуеро се измъкна зад защитата след подаване на Давид Силва и насочи топката покрай Матю Райън. В 38-ата минута централният защитник Еймерик Лапорт осигури спокойствие на шампионите, след като отбеляза с глава след центриране от корнер на Рияд Марез. В 63-ата минута алжирското крило сложи точка на спора с трети гол след нова асистенция на Давид Силва. Девет минути по-късно Илкай Гюндоган сложи точка на спора и на битката за титлата. На \"Анфийлд\" \"Ливърпул\" също подпечата победата си срещу \"Уулвс\" след втори гол на Мане, но това се оказа недостатъчно, за да бъде сложен край на дългото чакане за титла. Мане събра 22 попадения през сезона и раздели \"Златната обувка\" със съотборника си Мохамед Салах и Пиер Емерик-Обаеняг, който вкара два гола за победата на \"Арсенал\" с 3:1 срещу \"Бърнли\". Агуеро завърши с 21 гола. \"Челси\" спечели бронзовите медали във Висшата лига, въпреки че не успя да спечели последния си мач за сезона. Тимът на Маурицио Сари направи нулево равенство при гостуването си на \"Лестър\" и завърши със 72 точки. \"Тотнъм\" остана с точка по-малко, след като завърши 2:2 с \"Евертън\" у дома. \"Арсенал\" финишира на пето място със 70 точки. \"Манчестър юнайтед\" продължи кошмарния край на сезона си след домакинска загуба с 0:2 от изпадналия \"Кардиф\" и завърши на шеста позиция с 66 точки.", "date": "2019.05.12", "title": "\"Сити\" спечели лудата надпревара с \"Ливърпул\" и защити трона в Англия"}
{"url": "https://www.dnevnik.bg/sviat/2019/05/12/3537972_samolet_se_prizemi_avariino_po_korem_v_mianmar/", "text": "Аварийно приземяване на заден колесник направи самолет на \"Мианма нешънъл еърлайнс\" днес на международното летище в Мандалай. Това се наложило, след като предният колесник не се отворил, съобщи \"Асошиейтед прес\", цитирана от БТА. Нито един от 82-мата пътници и седемчленния екипаж на полет UB103 не е пострадал. Самолетът е летял от Янгон до Мандалай, старата столица на Мианмар. Произведеният в Бразилия самолет \"Ебраер 190-LR е допрял със задния си колесник пистата, а после носът му се е наклонил и е заорал полосата под дъжд от искри, докато спре. Пилотът е предупредил контролната кула за нефункциониращия преден колесник и е извършил аварийна процедура по изпразване на двигателите, чиято цел е олекотяване на самолета. Снимки от местопроизшествието показват, че по корпуса и крилата на забилия се в пистата самолет няма видими повреди.  Пилотът Мят Мое Аун беше провъзгласен за герой в социалните мрежи. Не след дълго в интернет бяха публикувани снимки как той се ръкува на пистата с главния министър на региона на Мандалай. Аварийните приземявания \"по корем\" са много рисковани, но не са рядкост. Те се дължат на човешка грешка, когато пилотът не отваря на време колесника, или на технически проблем. ", "date": "2019.05.12", "title": "Самолет се приземи аварийно \"по корем\" в Мианмар"}
{"url": "https://www.dnevnik.bg/politika/2019/05/12/3537992_bulgariia_podkrepia_severna_makedoniia_za_es_no_pri/", "text": "България ще даде категорична и силна подкрепа за европейската перспектива на Северна Македония, но ако преди това бъдат изчистени всички спорни въпроси, свързани с историята, образованието и дори съзнанието и нагласите на хората. Това даде да се разбере президентът Румен Радев, след като даде изявление пред журналисти днес в Скопие. В македонската столица той присъства на  церемонията по встъпване в длъжност на президента на югозападната ни съседка Стево Пендаровски . Днес Радев до голяма степен  повтори активността на премиера Бойко Борисов  от вчера, като се появи на няколко места пред журналисти и коментира актуални въпроси. Сутринта президентът почете празникът на Асеновград  и поиска от управляващите  да се заровят и в задграничните, и офшорни сметки, в имотите и фирмите на политици чрез подставени лица. С изказване там  предизвика и мини скандал , като коментира евентуалното откриване на завод на \"Фолксваген\" в България. В Скопие Радев каза, че условията са базирани изцяло на европейските принципи и ценности за добросъседство, и на европейските утвърдени механизми за отстояване на националния интерес. \"Смятам, че така ще имаме една много добра перспектива, една ефективна подкрепа от наша страна, за да имаме ефективно, а не формално обединена Европа, добави президентът, цитиран от прессекретариата си. Радев посочи, че България очаква нова динамика и наваксване на изоставането в работата на Съвместната мултидисциплинарна експертна комисия по историческите и образователните въпроси между България и Северна Македония. \"В рамките на преговорите за подписването на двустранния договор за добросъседство не сме притискали Република Северна Македония с някакви ултиматуми за срок, но ние очакваме, както заявих днес много ясно, че дейността на тази комисия трябва да има и по-голям, по широк спектър и не може да продължава до безкрай\", коментира президентът. По думите му България очаква всички неща, които трябва да се случат по договора, да залегнат и в учебниците, книгите, медиите, съзнанието и нагласите на хората, защото един ден може да се окаже, че Северна Македония отдавна е формален член на ЕС, а има останали спорни въпроси, които може да създават проблеми, което не е в духа на две държави-членки на ЕС. Българският президентът беше единственият държавен глава от държава-членка на Европейския съюз и първият провел двустранна среща със Стево Пендаровски след встъпването му в длъжност. В Скопие българският президент проведе среща и с председателя на парламента Талат Джафери. По време на срещата им в Скопие президентът Румен Радев е отправил и покана към президента Стево Пендаровски да посети България.", "date": "2019.05.12", "title": "Ще подкрепим Северна Македония за ЕС при изчистване на всички спорни въпроси, намекна Радев"}
{"url": "https://www.dnevnik.bg/sviat/2019/05/12/3537993_shestima_dushi_zaginata_pri_napadenie_na_katolicheska/", "text": "Шестима души, сред които един пастор, бяха убити днес при нападение на католическа църква в Дабло в северната част на Буркина Фасо, предаде агенция \"Франс прес\", цитирана от БТА. По време на службата около 9.00 часа в църквата нахлули въоръжени мъже. Те започнали да стрелят по опитващите се да избягат хора. Сред жертвите е и свещеникът, който е изнасял службата. Нападателите са били между 20 и 30 души според източник от службите за сигурност. ", "date": "2019.05.12", "title": "Шестима души загинаха при нападение на католическа църква в Буркина Фасо"}
{"url": "https://www.dnevnik.bg/sport/2019/05/12/3538018_germanec_specheli_purviia_duel_pri_sprintyorite_v/", "text": "Паскал Акерман от отбора на \"Бора\" спечели втория етап в Обиколката на Италия. Германецът се наложи в първата битка между спринтьорите в  Джирото , след като измина най-бързо дистанцията между Болоня и Фучекио - 205 км. Акерман финишира за 4:44.43 часа със средна скорост от 43.2 км/ч. Във финалния спринт германецът се наложи над шампиона на Италия Елиа Вивиани (\"Декьонинк Куикстеп\") и Калеб Юън (\"Лото Судал\"). Четвърти остана Фернандо Гавирия, а пети Арно Демар. За Акерман това е първа етапна победа в една от трите големи колоездачни обиколки. Националният шампион на Германия, който е на 25 години, прави своя дебют в триседмичните надпревари именно в Джирото. Победата е общо 13-а в кариерата на германеца и четвърта през 2019 г. \"Тази победа ще ми помогне да се отърся от напрежението. През миналата година моят съотборник Сам Бенет взе три победи в Джирото, а сега аз участвам тук вместо него, така че определено е важно да го заместя подобаващо. С него се уважаваме много и винаги си разменяме съобщения след състезания\", каза Акерман след етапа. Победата изведе Акерман начело и в класацията за цикламената фланелка, която се връчва на колоездача с най-много точки. Германецът има 25, а Вивиани е с 18. Вторият ден в Джирото донесе и първите падания за колоездачите, но без сериозни контузии. В генералното класиране не настъпиха промени между състезателите с претенции за крайната победа. Водач е  Примож Роглич , който има аванс от 19 секунди пред Саймън Йейтс и 23 пред Винченцо Нибали. Мигел Анхел Лопес и Том Дюмулен са на 28 секунди от лидера. Водач в класацията при катерачите е Джулио Чиконе. Италианецът от \"Трек\" има 21 точки след първите два етапа, а зад него е Франсоа Бидар с 6. В понеделник предстои третият етап между Винчи и Орбетело, който е с дължина от 220 километра. Колоната ще финишира на залива в Орбетело, като етапът отново е подходящ за спринтьорите.", "date": "2019.05.12", "title": "Германец спечели първия дуел при спринтьорите в Джирото"}
{"url": "https://www.dnevnik.bg/bulgaria/2019/05/12/3537809_ochakvat_se_prevaliavaniia_v_zapadnite_i_planinskite/", "text": "През нощта облачността ще се увеличи и на места, основно в западните и планинските райони, ще превали и прегърми. Вятърът ще от изток-югоизток и ще бъде слаб до умерен. Минималните температури ще са между 6 и 11°, а максималните - между 21 и 26°. Това сочи прогнозата за днес на Националния институт по метеорология, цитирана от агенция \"Фокус\" Над Черноморието ще има разкъсана облачност, а максималните температури ще са между 16 и 18°. Очаква се значителна облачност и превалявания в следобедните часове. Облачното време ще се задържи през първата половина от следващата седмица. В Западна България ще има чести превалявания. В понеделник и вторник вятърът ще се усили и температурите слабо ще се понижат. В сряда вятърът ще намалее, а в Източна България ще бъде южен и умерен и температурите ще се повишат. ", "date": "2019.05.12", "title": "Нови валежи започват от днес"}
{"url": "https://www.dnevnik.bg/bulgaria/2019/05/12/3537786_nai-chetenoto_v_dnevnik_shouto_na_slavi_spira_i/", "text": "1.  Слави Трифонов: Шоуто ми свършва на 31 юли  (52 550 прочитания) 2.  Борисов вече не иска да ги хваща  (51 511) 3.  Митрополит Николай: С призива за обединение папата се готви да посрещне Антихриста  (43 968) 4.  СССР разстрелва през войната над 15 дивизии от своите  (38 544) 5.  Паважът към площад \"Св. Ал. Невски\" ще бъде премахнат  (32 320) 6.  Ендшпил за Борисов, БСП печели?  (28 569) 7.  Имахме папа  (28 179) 8.  Путин минира Деня на Победата, Русия ще трябва да го рестартира  (27 298) 9.  Момче е! Херцогинята на Съсекс Меган роди син на принц Хари  (26 500) 10.  Десислава Иванчева и Биляна Петрова бяха пуснати под домашен арест  (25 642)", "date": "2019.05.12", "title": "Най-четеното в Дневник: Шоуто на Слави спира и анализите за Борисов"}
{"url": "https://www.dnevnik.bg/analizi/2019/05/12/3537815_za_edni_izlishni_devet_miliona/", "text": "За едни девет милиона лева иде реч – толкова отпусна в сряда Министерски съвет на Централната избирателна комисия за наем на машини за гласуване, които да бъдат ползвани на изборите за Европейски парламент след няколко седмици и за местна власт наесен. Ключовата дума тук е \"наем\" – въпреки високата цена и след години на дебат и обструкции, България отново няма да е горд собственик на пълен набор машини за гласуване, а само ще ги вземе временно, в случай че при неизбежната нова промяна на изборния кодекс преди следващия вот се окаже, че машинното гласуване вече не е желаната технология за провеждане на избори. Вторият въпрос до голяма степен е причина за първия, тъй като за разлика от предишни години, когато машини бяха наемани за изпитване на системата в малък брой секции, цената на наемането им беше чувствително по-малка. Днес наемът излиза по 3000 лева на машина за гласуване, а само преди няколко години тази сума е била двойно по-малка. Вярно, на следващите избори ще бъдат ползвани по-ново поколение машини за гласуване в сравнение с тези, изпитвани на предишните, но надали това е причина за удвояването на наема. Отделно, този път се наемат много повече машини за гласуване, което – поне според конвенционалната търговска логика – би трябвало да означава по-ниска единична цена на машина. На този етап задоволително обяснение за увеличението обаче не е дадено и няма изгледи, че до изборите ще получим такова; можем само да се надяваме, че преди следващите, когато отново ще се наложи такъв наем, той отново няма да се удвои. Също толкова необяснимо е защо се наемат машини за гласуване, вместо да се купят, особено при новия, по-висок наем, който се приближава до продажната цена. Това има своето обяснение – докато хардуерът е един и същи, независимо от държавата, то софтуерът, който е инсталиран на него, се модифицира спрямо особеностите на изборното право на страните, което чувствително оскъпява задачата. Това обстоятелство, съчетано с въведеното с последните промени в Избирателния кодекс задължение на всички избори във всички секции да има машини за гласуване, навежда еднозначно на извода, че е вместо всички следващи избори и референдуми да бъдат значително оскъпявани с цената на наема им. Отказът на този етап дори и да се мисли за покупка на машини за всички секции има две възможни обяснения. Възможно е ЦИК да се надява на нови промени в Избирателния кодекс преди следващите избори, с които да отпадне задължението за поставяне на машини в секциите. В такъв случай наемът, който \"закърпва\" положението за евровота в края на май, е за предпочитане от финансова гледна точка, а и не натоварва изборната администрация да съхранява машините след като се окажат безполезни. Второто обяснение е у ЦИК да има очакване, че заради много краткия срок между обявяването на поръчката и датата на изборите масовото въвеждане на машинно гласуване ще се провали; такъв сценарий далеч не е изключен, доколкото ще е повторение на събитията от парламентарните избори 2017 г. Впрочем и двата варианта са за предпочитане пред частичното и прибързано въвеждане на поголовно машинно гласуване. Тук е моментът да коментираме по-важния въпрос, а именно - самата идея за въвеждане на машинно гласуване. Последно тя мина покрай опитите за промяна (и обезсмисляне) на преференциалното гласуване, и по тази причина не беше обект на много-много обсъждания. Машинното гласуване обаче, освен че (видно) ни струва скъпо и създава логистични проблеми, От една страна, за разлика от електронното гласуване от разстояние по интернет, машинното гласуване не елиминира нуждата от посещаване на изборна секция в деня на вота, което е сред основните пречки пред гласуването – дали заради труден достъп, дали заради нежелание, дали заради физическо отсъствие. По тази причина въвеждането на машинно гласуване не променя съществено изборния процес спрямо гласуването на хартия; единствената реалистично очаквана разлика би могла да бъде спад в недействителните бюлетини заради некоректно и неточно попълване, за сметка на по-големи опашки в секциите заради разяснения как се ползват машините. От друга, обаче, през последните години машините за гласуване станаха обект на атаки, някои от които доста успешни; предвид световния опит, няма гаранция, че и в България те няма да се превърнат в инструмент за манипулиране на гласуването. Обратно, до днес в страните, в които се прилага гласуване от разстояние по интернет, няма доказателства за компрометирани системи и фалшифицирани гласове, но въпреки това на този етап няма изгледи, че такова ще бъде въведено скоро. При така създалите се обстоятелства очевидно е, че отпуснатите тази седмица девет милиона лева за наем на машини за гласуване не са особено смислен разход. Парите, които ще отидат за този и последващите наеми на машини до следващия отказ от машинно гласуване, ще бъдат доста по-добре оползотворени за изграждането на необходимата инфраструктура и тестване на софтуера за електронно гласуване от разстояние по интернет, което е в състояние да внесе реална промяна и подобрение в изборния ни процес.", "date": "2019.05.12", "title": "За едни излишни девет милиона"}
{"url": "https://www.dnevnik.bg/sport/2019/05/12/3537817_ico_pak_ticha_ili_kak_biaganeto_se_prevurna_ot_koshmar/", "text": "Бихте ли тичали в продължение на 20 минути? За редовно спортуващите това вероятно е детска игра. А да бягате маратон с дължина 42 км, който ще ви отнеме няколко часа? С целенасочена подготовка това начинание също изглежда постижимо. Сега си представете един ваш ден да премине изцяло в тичане. Бихте ли отделили 24 поредни часа, в които да бягате? Звучи откачено, но за Христо Цветков тичането с часове е занимание, което го прави пълноценен. То му дава важни уроци и поуки за ежедневието, а изобилието от време за мислене прави живота му сред най-осмислените... или поне така твърдят хората, които го познават. За няколко години бягането се превръща от кошмар в страст за Цветков. Той постепенно става известен със страницата си  \"Ицо пак тича\" , където любителят на дългите бягания предоставя подробна информация за подготовката си и състезанията, в които участва. Първи стъпки в бягането На 24 години Цветков, който е родом от Сопот, работи като програмист в София. От малък е въвлечен в спорта от баща му, който е треньор по бойни изкуства. Спортният път на Цветков включва гимнастика, тенис на маса и циркови изкуства. Покрай бума на бягането в страната той решава да опита нещо популярно през 2015 г. Постепенно Цветков се запалва по тичането в желанието си да види докъде се простират възможностите му. \"Мразех да бягам, но реших да покажа на всички, че това е супер лесно и няма смисъл да се прави. Често обаче се пристрастявам към това, което правя и искам да го правя възможно най-добре. Прекалено много се отдавам и не мога да правя нещо за удоволствие\", каза Цветков пред \"Дневник\". Повратната точка идва през септември 2017 г., когато участва в състезанието \"Пирин ултра\". Цветков е неудовлетворен от представянето си и решава да се занимава сериозно с бягане. Бягането като учител за живота За 24-годишния състезател тичането е лек, който му действа успокояващо, откъсва го от ежедневието, кара да преосмисли живота си и го прави по-премерен и добре планиращ. С тренировки, които включват бягане от 2 до 4 часа на ден, той споделя, че така прекарва достатъчно време насаме, за да погледне под друг ъгъл на проблемите и да намери решение за тях. \"Бягането ме учи как да живея живота си. Много често могат да се правят съпоставки между голямо състезание и живота. Във всяка ситуация можеш да предвидиш какво ще се случи. В някаква степен можеш да планираш как да подходиш към нея\", каза Цветков. Състезателният елемент е двигателят, който го движи напред и мотивира да продължава да бяга. Цветков е склонен да отделя по 2-3 месеца в ежедневни тренировки за едно състезание, като признава, че въпреки това има дни, в които изобщо не му се иска да излезе навън. Той участва предимно в състезания с дължина от 24 часа, за които изминава над 200 км. Според Цветков най-трудно за психиката е началото на втората половина от надпреварата. Той вярва, че убеждаването на ума да не мисли за оставащите километри и правилната нагласа са най-важните фактори за успех в продължителните състезания. \"Знам, че ако бягам още три часа, няма да свърши света. Може да трябва да ходя минута или две, но като цяло знам, че е много неприятно, но просто ще го изтърпя. Дори да са най-гадните три часа на света, след три часа ще е свършило и всичко ще е наред\", каза Цветков. Да влезеш във филма Цветков учи ума си да се приспособява към дългите бягания с еднотипни тренировки. По този начин той изключва съзнанието си за дълъг период от време. В някои случаи обаче съзнанието остава в плен на въображението. Така в първото дълго състезание на Цветков – \"Персенк ултра\" (160 км), което е продължило 30 часа, той вижда необичайни гледки. \"От недоспиването много често се получават халюцинации като по филмите и влизаш в нов свят. Понеже бяхме в гора, клоните и дърветата с периферното зрение ги виждаш като нещо съвсем различно. В момента, в който се обърнеш, виждаш, че това не е стол или тигър. Но виждаш някакви предмети и хора, които изобщо нямат място там.\" \"Виждах пейка във въздуха и някакви такива неща. Постоянно се обръщах наляво и надясно, за да проверявам какво всъщност е. С времето вече свикнах и не ме впечатлява, но тогава за пръв път си беше едновременно забавно и стряскащо\", каза Цветков. Великото предизвикателство от Атина до Спарта Друг запомнящ момент за българския състезател е \"Спартатлонът\". За участие в елитното състезание се преминават квалификации, след които на базата на резултатите се отсяват 400-те най-добри състезатели. Цветков участва през 2018 г., като в заключителната част на митичната 246-километрова надпревара го връхлита ураган от първа степен. \"Валя дъжд и имаше толкова много вода, че по шестлентов път тя стигаше почти до коляното ми. Колите едвам се движеха напред заради вятъра. В един момент си казах, че ситуацията е много нелепа, защото никой нормален човек не би бил там. Тогава го мразех, но сега се радвам, че беше в такова време, защото ще го помня цял живот\", заяви Цветков. Тичане, тичане и пак тичане Физическата подготовка на Цветков включва основно тичане. Избягва да тренира с тежести, защото вярва, че това би намалило времето му за бягане. Обикновено той бяга по 200 км на седмица, което са около 17-18 часа активност, като подготовката за едно състезание отнема от 8 до 10 седмици. Цветков не спазва стриктен хранителен режим, като горенето на много калории му дава свободата да яде, каквото иска. Възстановяването протича различно, като Цветков предпочита да си даде два или три дни на пълна почивка, в които сухожилията да върнат нормалната си функция. Засега Цветков е решен да се концентрира върху еднодневните състезания, като в бъдеще иска да се пробва в известни двудневни и шестдневни надпревари. \"Определил съм си граница, че искам цялото състезание да го минавам без спане, което за мен означава, че около 30-32 часа активност е максимумът, който мога да дам. Втора нощ не мога да изтърпя и в момента границата ми е това. Не че не мога да спя два часа и да продължа, но ще се чувствам все едно не съм дал всичко от себе си\", заяви Цветков. Бъдещите му планове включват подобряване на резултатите от 2018 г., когато постави национален рекорд в бягането на 24 часа на състезание в Швеция в средата на декември. Цветков е също впечатлен от бума на бягащите и се надява популярността на спорта в България да продължи. \"Когато започнах преди 4-5 години, имаше 50 състезания в България, а сега сигурно са 200. Има интерес и търсене. Много хора организират състезания, които стават все по-добри, по-трудни и по-бързи\", допълни Цветков.", "date": "2019.05.12", "title": "\"Ицо пак тича\", или как бягането се превърна от кошмар в страст"}
{"url": "https://www.dnevnik.bg/na_put/2019/05/12/3518446_edna_supa_ot_omar_i_parche_kit_molia/", "text": "Дестинация: Храна\" е  специална поредица  в \"Дневник\", която свързва две преживявания - пътуванията и вкусовете, които откривате когато сте на път. Не само на храни, но и на напитки.", "date": "2019.05.12", "title": "Една супа от омар и парче кит, моля"}
{"url": "https://www.dnevnik.bg/sviat/2019/05/12/3537351_ruskiniata_koiato_izmami_nju_iork_che_e_bogata/", "text": "                        28-годишната Анна Сорокин доскоро бе известна като Анна Делви - бляскава дама от хайлайфа със скъпи тоалети, но с кредитни карти, които изненадващо често са били отхвърляни. От тази седмица обаче тя е жена, осъдена на 4 до 12 години затвор. Сорокин е откраднала 275 хил. долара, преструвайки се, че самата тя има състояние, възлизащо на 60 млн. евро, в продължение на близо две години. Сорокин е била родена в Русия, но семейството ѝ се е преместило в Германия, когато е била тийнейджърка. След като прекъснала висшето си обраозвание, отишла да стажува в модно списание в Париж, а след това потеглила към Ню Йорк. Според американските власти тя незаконно е пресрочила правото си да остане в САЩ и ще бъде депортирана в Германия, след като излежи присъдата си. Представила се за богата наследница, тя е обикаляла скъпи хотели, клубове и партита, докато многобройните лъжи не са я застигнали през 2017 г. Сорокин е фалшифицирала банкови извлечения, за да поиска заем от 22 млн. долара. Мотивът ѝ - че ще отвори частен арт клуб в Манхатън. В крайна сметка Сорокин получава заем от 100 хил. долара, който никога не връща. Около 30 хил. са отишли за сметките ѝ в модерния хотел 11 Howard, където е живяла. Фалшиви чекове на стойност 15 хил. е внесла в сметката си в Signature Bank и е изтеглила от нея около 8200 долара, преди банката да установи, че чековете са невалидни. Дори по време на делото тя си бе наела стилист. Сценаристките Шонда Раймс и Лена Дънам работят по две различни адаптации на историята на Делви. Прокурорът по делото Катрий Маккау посочи, че Сорокин е изразила емоция само веднъж по време на целия процес - разплакала се, когато ѝ дали затворническа униформа.", "date": "2019.05.12", "title": "Рускинята, която измами Ню Йорк, че е богата наследница"}
{"url": "https://www.dnevnik.bg/sport/2019/05/12/3537898_siti_sreshtu_livurpul_deniat_na_istinata/", "text": "Една от най-вълнуващите надпревари в историята на европейския клубен футбол достигна до своя финален епизод. След като 275 дни и 370 мача не бяха достатъчни да бъде излъчен шампионът на Англия, \"Манчестър сити\" и \"Ливърпул\" ще решат всичко в последния ден от сезона. С точка аванс на върха в класирането и по-добра голова разлика тимът на Пеп Гуардиола гостува на \"Брайтън\". \"Ливърпул\" посреща направилия един от най-силните сезони на новаци във Висшата лига \"Уулвърхемптън\". И двата мача започват в 17.00 часа, като ще бъдат предавани съответно по \"Нова спорт\" и \"Диема спорт 2\". На хартия задачата на \"Манчестър сити\" е много по-лесна и изглежда малко вероятно да се стигне до неочаквана грешна стъпка на шампионите. Срещу тях ще бъде отбор, който едва преди седмица се спаси от изпадане, заема 17-ото място и има само две победи в последните си 17 мача. Провал на \"гражданите\" би бил истинско чудо. Те се намират в серия от 17 поредни победи и спечелиха 19 от 20-те си двубоя във Висшата лига през 2019 г. В този период надиграха \"Ливърпул\", \"Арсенал\", \"Евертън\", \"Челси\", \"Тотнъм\" и \"Манчестър юнайтед\" при 16:2 обща голова разлика в тези шест мача. \"Брайтън\" все пак показа миналия кръг, че е способен на изненада, дори когато играе само за честта си. \"Чайките\" измъкнаха точка като гости на \"Арсенал\", като по този начин сложиха край на надеждите на \"артилеристите\" за място в топ 4. \"Има напрежение, но е приятно. Играем за нещо уникално - спечелването на Висшата лига. Трудно е да го направиш веднъж в живота си, а си представете два пъти поред. Играчите трябва да усещат напрежение, да бъдат нервни и да знаят, че ще трудно\", каза Гурдиола преди мача. \"Манчестър сити\" ще опита да стане първият отбор от десет години насам, който успява да защити титлата във Висшата лига. За последно това направи градският съперник \"Манчестър юнайтед\" през 2009 г. \"Ливърпул\" имаше огромни надежди да спечели първата си титла от 29 години насам. По всичко изглежда обаче и това няма да е сезонът, който ще сложи край на дългото чакане за \"мърсисайдци\", независимо от рекордия си брой точки (94) и едва една допусната загуба в 37 мача. Тимът на Клоп е на път да запише \"най-доброто\" второ място в цялата история на Висшата лига. Никога досега не се е случвало отбор с толкова малко загуби и толкова голям точков актив да остане без титла. \"Всеки си мисли, че ние със сигурност ще победим \"Уулвс\", а \"Сити\" със сигурност ще победи \"Брайтън\". Във футбола обаче няма нищо сигурност. \"Брайтън\" вече показаха срещу \"Арсенал\", че са способни на изненада. Показаха, че без напрежение могат да играят много добър футбол. Те знаят, че срещу \"Сити\" ще трябва да се защитават доста. Но в крайна сметка не мисля за това. Единственото, за което мисля в момента, е какво ние ще направим срещу \"Уулвс\", заяви Клоп.", "date": "2019.05.12", "title": "\"Сити\" или \"Ливърпул\": Денят на истината"}
{"url": "https://www.dnevnik.bg/sviat/2019/05/12/3537791_nai-komentiranoto_v_dnevnik_katastrofata_na_su_i/", "text": "1.  Руски самолет кацна аварийно в Москва след пожар, десетки загинаха  (429 коментара) 2.  СССР разстрелва през войната над 15 дивизии от своите  (424) 3.  \"Демократична България\" може да се пребори за двама евродепутати, смята Радан Кънев  (362) 4.  Митрополит Николай: С призива за обединение папата се готви да посрещне Антихриста  (361) 5.  Слави Трифонов: Шоуто ми свършва на 31 юли  (326) 6.  Путин минира Деня на Победата, Русия ще трябва да го рестартира  (326) 7.  Токсични патриоти на власт - каква България видя светът при визитата на папата  (294) 8.  Остри критики след призив на млад социалист за колективизация на БМВ  (293) 9.  Руската акция \"Безсмъртният полк\" ще се проведе в над 60 града в България  (286) 10.  В Деня на храбростта Радев поздрави въставащите срещу произвола и застоя българи  (254)", "date": "2019.05.12", "title": "Най-коментираното в \"Дневник\": Катастрофата на \"Су\" и избитите от свой войници на СССР"}
{"url": "https://www.dnevnik.bg/sviat/2019/05/12/3537907_zashto_edno_tradicionno_semeistvo_otkazva_insulin_na/", "text": "В последните години десните популистки идеи намират плодородна почва сред не малко хора както в Германия, така и в Европа. Но какви са политическите и социалните последици от това, как се отразява на бъдещите поколения, на децата и младите хора? Имено тези въпроси задават режисьорите Франк Гайгер и Мохамед Фарукманеш. Във филма \"Млади германи\" те позволяват на десни популисти като Гьотц Кубичек (един от основателите на антиислямисткото движение \"Пегида\") свободно да изразят своето мнение. Тези събеседници във филма говорят предимно за образователните идеали и детските си мечти. Режисьорите се въздържат от коментари и възражения. Коментарите са предоставени на експерти, запознати с крайнодесните идеологи и среди в Германия. Експертите коментират зад кадър показаните във филма сцени от детски и младежки лагери, принадлежащи към тези среди. Филмът проследява историята и на една млада жена, която също е била една от т. нар. \"млади германи\", т. е. дълго време е била възпитавана от своето семейство в духа на неонацизма. Тя обаче успява да избяга от тази среда и възприема нова самоличност. Именно затова режисьорите на филма използват похвати на компютърната анимация, с които да прикрият самоличността й. Историята на \"Елза\", както е наречена младата жена, е пример за детство, преминало под влиянието на дяснорадикалната идеология. С тази история режисьорите на филма изпращат и друго послание - това на надеждата, че всеки може да се измъкне от тази среда, дори и още като дете години наред да е бил индоктриниран. Филмът \"Млади германи\" тръгна по германските екрани в началото на месец май. Как е възникнала идеята за него? Режисьорът Франк Гайгер споделя за ДВ следното: \"Случайно станахме свидетели на случай на момиче, страдащо от диабет, чиито родители му отказват лечение с инсулин. В един момент родителите дори се преместват с детето си в друга федерална провинция, за да попречат то да получава инсулин въпреки техния отказ. Запитахме се какво стои зад подобно решение? Какви разбирания, каква идеология? Установихме, че това семейство произхожда от средите на дясното народнячество. Те са живели с т. нар. \"традиционни\" убеждения и отхвърлят средствата на съвременната медицина - смятат ги за \"еврейски\". Семейството е привърженик на \"Германската нова медицина\" на Рике Герд Хамер (германски лекар, застъпник на т. нар. \"германска медицина\"; през 1986 г. лицензът му да практикува медицина е отнет). Тези семейства имат много деца, това е част от тяхната идеология. До седем деца - не е необичайно\". Провокация на мисълта Но как изобщо е възможно това в днешна Германия? Феноменът е интересен: човек може да живее в общество със свободен демократичен ред и в същото време да обитава своя ниша, от която напълно да отрича това общество, обяснява режисьорът. Филмът показва колко много деца живеят в подобна среда. Цифрите са плашещи! Но във филма те умишлено не са посочени - целта е да се провокира мисълта. \"Искахме да накараме хората да дискутират и разсъждават доколко те самите са се сблъсквали с подобни възгледи. Искахме не да накараме зрителите да си кажат: \"Ето, това са лошите\", искахме те да могат да чуят този начин на мислене и сами да си направят изводи\", изтъква пред ДВ Франк Гайгер. Човек е зависим от своите традиции и минало. Навсякъде, не само в т. нар. дясноекстремистки среди, е трудно да се откъсне от убежденията, които са му вкоренени от семейната среда, посочва още режисьорът. Съществува такъв феном като \"екстремизъм на средата\" - наблюдаваме го особено когато в обществото има криза Тогава много хора променят своето мнение и се присъединяват към десните популистки партии. \"Младите германи\" е филм, който поставя на дискусия този феномен. Това, което се вижда много ясно при героите на филма, е копнежът за дом и сигурност, за защитеност. \"При всички тези семейства, обобщава режисьорът, се наблюдава доминиращата фигура на бащата, който оказва натиск, който изисква: \"Ти трябва да полагаш усилия, трябва да работиш!\". Това е принципът на главата на семейството: някой силен мъж, който казва на другите накъде да тръгнат, какво да правят. Това те наричат \"сигурност\" и \"дом\". При тези семейства чувствата не се вземат под внимание. Валидни са само чувството на любов към отечеството.\" Дали политиците разпознават проблема? Не, този въпрос не стои в центъра на вниманието. В спора с крайнодесните се наблюдава пълна безпомощност, заключава режисьорът на \"Млади германи\".", "date": "2019.05.12", "title": "Защо едно \"традиционно семейство\" отказва инсулин на детето си"}
{"url": "https://www.dnevnik.bg/sport/2019/05/12/3537908_radek_shtepanek_vliza_v_shtaba_na_grigor_dimitrov/", "text": "Чехът Радек Щепанек става част от треньорския щаб на Григор Димитров, обяви близкият до мениджмънта на българския тенисист сайт tenniskafe.com. Той ще се присъедини към Андре Агаси, който остава в екипа. Щепанек и Агаси вече имат съвместен треньорски опит. От ноември 2017 до април 2018 г. двамата бяха част от екипа на световния №1 Новак Джокович. В началото на седмицата Димитров се раздели с Даниел Валверду  след разочароващото отпадане в първия кръг на мастърса в Мадрид. Двамата работеха заедно от есента на 2016 г., като венецуелецът се оказа най-дълго задържалият се треньор на българския тенисист. В този период Димитров стигна до третото място в световната ранглиста, спечели финалите на АТП в Лондон, вдигна първия си трофей от сериите \"Мастърс\" и за втори път в кариерата си игра полуфинал в турнирите от Големия шлем. Всичко това се случи през 2017 г., след което обаче последва огромен спад в представянето на българина. Той завърши миналия сезон под №19 в света, а през този продължи да се срива, като в момента заема 46-ото място в класацията на АТП. Очаква се Щепанек да се присъедини към екипа на Димитров още за мастърса в Рим, който започва в понеделник. Българинът ще играе срещу двуметровия германец Ян-Ленард Щруф в първия кръг на последния голям турнир преди кулминацията в сезона на червени кортове - \"Ролан Гарос\". Щепанек беше част от световния тур на АТП в продължение на 21 години - от 1996 до 2017 г., когато прекрати състезателната си кариера след операция в гърба. Индивидуално той спечели пет титли, най-престижната от които от сериите \"АТП 500\" във Вашингтон през 2011 г. Най-доброто му постижение в турнирите от Големия шлем беше четвъртфинал на \"Уимбълдън\" през 2006 г., когато записа и върховото си класиране в ранглистата - №8. Щепанек имаше доста успехи на двойки, като вдигна 18 титли, в това число два трофея от Големия шлема в тандем с индиеца Леандер Паеш - Australian Open през 2012 г. и US Open през 2013 г. Освен това 40-годишният чех спечели два пъти купа \"Дейвис\" (2012 и 2013) и бронзов медал на смесени двойки от летните олимпийски игри в Рио де Жанейро през 2016 г. След като прекрати състезателната си кариера, Щепанек влезе в щаба на Джокович по препоръка на Агаси. Това обаче не се оказа успешен период за сръбския тенисист и съвместната им работа продължи кратко.", "date": "2019.05.12", "title": "Радек Щепанек влиза в треньорския щаб на Григор Димитров"}
{"url": "https://www.dnevnik.bg/detski_dnevnik/zdrave/2019/05/12/3537911_niama_druga_durjava_s_tolkova_lesen_dostup_do/", "text": "Няма друга държава, като България, с толкова лесен достъп до лекар-специалист, каза днес по БНТ изпълнителният директор на \"Пирогов\" проф. Асен Балтов. Той допълни, че българите стигат до експерта за максимум 48 часа, докато по света се обикаля със седмици, като се минава през различни лекари. Коментирайки заплащането за лечение проф. Балтов подчерта, че няма как най-съвременните методи за лечение да се покриват изцяло от здравната каса. \"Променят се много от стандартите на лечение. Искаме да живеем по-добре и с по-добро качество на живот. Искаме по-бързо да излизаме от болниците и ако е възможно лечението ни да е еднодневна хирургия и след това отново да се връщаме на работните си места. Това струва много пари\", аргументира се той. Директорът на \"Пирогов\" допълни, че дори при заплащане за лечение, цените са много по-ниски от европейските. Като проблем пред здравеопазването проф. Асен Балтов посочи твърде големият брой болници. \"400 болници на 7 млн. души, а знаете колко от тях живеят в страната, е твърде много. Дори една Германия закрива по 100 болници годишно\", посочи той. Проф. Асен Балтов говори и за инициативата на \"Пирогов\" телемедицина, която предвижда сключване на договори между спешният център и болници от цялата страна за оказване на експертна помощ при сложни случаи. Консултациите ще стават в реално време, като специалистите в \"Пирогов\" виждат, това което виждат колегите им на място. Предвижда се да има и дежурни екипи, които да могат да тръгнат веднага, ако има нужда от по-специализирана намеса. За момента това е само идея и предстои нейната реализация. Коментирайки протестите на педиатрите , директорът на \"Пирогов\" посочи, че отпусканите допълнителни 50 млн. лева от резерва на НЗОК са за това да се подпомогнат и остойностят пътеките, свързани с педиатрията, които от дълги години са недофинансирани и имат нужда от увеличаване на тяхната себестойност. \"Пари ще бъдат насочени и към пулмологията, където също са много ниски пътеките. Идеята е да бъдат подпомогнати тези структури, като същевременно на болниците ще бъде осигурена възможност \"да поемат глътка въздух\" и да бъдат увеличени и трудовите възнаграждения на хората, които работят в тези специалности, каза проф. Балтов. Той прогнозира, че тази година ще се достигне праг на насищане, тъй като за болниците и болничната помощ вече са отпуснати толкова средства от Здравната каса, че те може би няма да могат да изпълнят лимитите, които са заложени до края на годината. Проф. Балтов подчерта, че това са пари, които се отпускат за болнична дейност. Ако говорим за източване, трябва да се насочим към другата голяма група - това са фармацевтичните продукти. Там е големият проблем в момента. Там е пробивът, защото всяка година излизат нови медикаменти и е нормално да искаме да сме в крак с най-новото и най-модерното, но понякога най-новото е прекалено скъпо\", обобщи той.", "date": "2019.05.12", "title": "Няма друга държава с толкова лесен достъп до лекар-специалист, смята директорът на \"Пирогов\""}
{"url": "https://www.dnevnik.bg/sport/2019/05/12/3537913_trudniiat_sezon_na_klei_za_nadal_produlji_sus_zaguba/", "text": "Трудният сезон на червени кортове за Рафаел Надал продължи с отпадане в полуфиналите на турнира от сериите \"Мастърс\" в Мадрид. Носителят на рекордните пет титли в испанската столица беше елиминиран от шампиона от младежките финали на АТП Стефанос Циципас след 4:6, 6:2, 3:6. Двамата изиграха много оспорван и вълнуващ двубой, който продължи 2.36 часа. Надал имаше повечето шансове за пробив - 16 срещу 14. Циципас обаче се оказа по-ефективен в решаващите моменти и реализира шест от своите възможности срещу пет за испанеца. В първия сет 20-годишният тенисист от Атина два пъти повеждаше с пробив - в първия и седмия гейм. Носителят на 17 титли от Големия шлем обаче веднага съумяваше да го върне. Циципас за трети път спечели подаването на съперника при 5:4 и този път получи шанс да сервира за сета. Той отново беше на път да се пропука, но спаси точка за връщане на пробива и след това реализира първия си сетбол. Втората част започна с четири бързи гейма, спечелени от сервиращите. След това Надал най-накрая успя да намери верния ритъм и взе следващите четири гейма, за да прати мача в решаващ трети сет. В него драмата продължи с пълна сила. Двамата пропуснаха по две възможности за пробив в началото, педи Циципас да нанесе първия удар за 3:2. Той показаха характер и затвърди предимството си за 4:2, след като спаси две точки за връщане на пробива. Последва втори пробив в подаването на Надал, който доближи Циципас на гейм от победата. Гъркът се пропука, сервирайки за мача при 5:2 и световният №2 върна единия пробив. Още в следващия гейм обаче испанецът отново беше пробит в маратонски гейм, който сложи точка на спора. Циципас постигна първа победа в четвъртия си мач срещу Краля на клея. Той се класира за втория си финал в турнирите от сериите \"Мастърс\" след този в Торонто през 2018 г., когато отстъпи срещу Надал. В опит да спечели най-голямата титла в кариерата си гръцкият талант ще се изправи срещу световния №1 Новак Джокович. Сърбинът стигна до финала след трудна победа срещу намиращия се в страхотна форма Доминик Тийм. Надал пък записа трето поредна загуба в полуфинал на любимата си настилка, след като в Монте Карло беше спрян от Фабио Фонини, а в Барселона - от Тийм. За пръв път от 2004 г., когато прохождаше в мъжкия тенис, испанецът не успя да се класира за финал в първите си три турнира на червени кортове за сезона. Финалът на мастърса в Мадрид е в неделя от 19.30 ч.", "date": "2019.05.12", "title": "Трудният сезон на клей за Надал продължи със загуба от Циципас в Мадрид"}
{"url": "https://www.dnevnik.bg/detski_dnevnik/zdrave/2019/05/12/3537925_ot_lekarski_sujuz_poiska_speshni_promeni_vuv/", "text": "Извънредният събор на Българския лекарски съюз (БЛС) прие вчера позиция, в която се настоява по най-бързия начин да се договори увеличение на недофинансираните клинични пътеки за лечение на деца, бременни и в областта на пулмологията, съобщиха от организацията. В декларация от съюза казват, че подкрепят изказаните мнения и искания на техните колеги-педиатри от Специализираната болница по детски болести \"Проф. д-р Иван Митев\",  които протестираха през седмицата . Те обявиха , че ако до десет дни не бъдат чути,  ще подадат колективни оставки . Преди да подадат предизвестията си, лекарите ще преминат и в ефективна стачка, ще лекуват само животозастрашаващи състояния, ще спрат плановия прием и на неотложни състояния, защото и те не са сред задълженията на медиците от болницата. Като най-наложителна мярка от лекарския съюз посочиха отпадане на лимитите за броя легла по клиники в педиатрията, като ограничението да е общо за броя легла за педиатричните болници и отделения. Друга важна мярка е увеличаване на цените на педиатричните клинични пътеки от 1-во до 3-то ниво още в рамките на сега действащия Анекс към Националния рамков договор 2018 (НРД 2018), като за тази цел се използва резерва на НЗОК. Предлага се и въвеждане на потребителска такса за преглед на дете, която да бъде поета от държавата. Иска се също да бъдат отпуснати допълнителни средства в размер на 6 % от резерва на НЗОК, които да се използват за доболнична помощ още в рамките на сега действащия Анекс към НРД 2018. Лекарите настояват и за изплащане на т. нар. \"надлимитна дейност\" на болниците на стойност 153 млн. лв. с икономии реализирани от бюджета за болничната помощ за 2019 г. Не на последно място от БЛС искат и достойно заплащане за всички работещи в здравния сектор, което да се реализира чрез реално остойностяване на труда на медицинските специалисти. Днес пред БНТ изпълнителният директор на \"Пирогов\"  проф. Асен Балтов каза , че вече са отпуснати допълнителни 50 млн. лева от резерва на НЗОК, които ще се използват за остойностяване на клиничните пътеки, свързани с педиатрията.", "date": "2019.05.12", "title": "Лекарският съюз поиска спешни промени във финансирането на лечението на деца"}
{"url": "https://www.dnevnik.bg/sport/2019/05/12/3537931_v_cska_vse_oshte_viarvat_che_mogat_da_detronirat/", "text": "Ръководството, треньорите и футболистите на ЦСКА все още вярват, че могат да се преборят с \"Лудогорец\" за титлата в Първа лига.  Въпреки че пропуснаха поредната (и може би последна) възможност  да разклатят трона на седемкратния шампион, червените изразиха оптимизъм, че битката не е приключила. В събота претендентите за титлата направиха безлично нулево равенство на стадион \"Българска армия\" в последния директен двубой помежду им. Така три кръга преди края на сезона \"Лудогорец\" запази преднина от три точки на върха в класирането. С вчерашното равенство шампионите си осигури по-добри показатели в директните мачове. В тази ситуация тимът от Разград трябва да направи поне две грешни стъпки в следващите си три мача, а ЦСКА да спечели всичките си срещи, за да бъде детрониран шампионът. До края за \"Лудогорец\" предстоят мачове с \"Левски\", \"Ботев\" (Пловдив) и \"Черно море\", а за ЦСКА - с \"Берое\", \"Левски\" и \"Ботев\" (Пловдив). Срещите ще се изиграят на 18 май, 21 май и 24 май. В неделя ръководството на червените призова феновете да продължат да вярват и да подкрепят отбора \"до последен дъх и с цяло сърце\".  \"Армейци, благодарим ви, че препълнихте \"Армията\" и бяхте нашия 12-и играч във важния мач срещу \"Лудогорец\". Вашата безрезервна подкрепа през всички 90 минути даде сили на играчите ни да надиграят безапелационно противника си. За съжаление късметът не беше с нас и не успяхме да спечелим тази битка. Но войната не е изгубена\", се казва в съобщението, публикувано на клубния сайт на ЦСКА. Оптимизъм показа и временният треньор Добромир Митов, който замени внезапно напусналия Любослав Пенев. Попитан дали вярва, че отборът му все още имат шансове за титлата, той заяви: \"Футболът е чудо, защото всичко е възможно. Ние не се предаваме и ще играем докрай\". \"Жалко за пропуснатата възможност. Много съжаляваме. Не можем обаче да обвиняваме момчетата. На всеки се случва да пропусне дузпа. Искахме, желаехме и търсихме гола. През по-голямата част от мача контролирахме ситуацията на терена. Доволен съм от отбора. Ще играем до последно. Докато имаме шансове, ще се борим\", допълни Митов. Полузащитникът Рубен Пинто даде пример с драматичните мачове в Шампионската лига през този сезон. \"Ще видим какво ще се случи в последните три кръга. Според мен всичко е възможно. Видяхте какво се случи в Шампионската лига. Ще вярваме, докато имаме шансове. Докато можем да се борим за титлата, няма да се предадем\", каза португалецът. Според колегата му в халфовата линия Кристиян Малинов \"все още нищо не е загубено\". \"Футболът затова е интересна игра. Видяхте какви резултати се получиха в Европа. Имаме още три мача, които трябва да изиграем на ниво. Още сме в битката за титлата\", допълни той.", "date": "2019.05.12", "title": "В ЦСКА все още вярват, че могат да детронират \"Лудогорец\""}
{"url": "https://www.dnevnik.bg/sviat/2019/05/12/3537928_spored_zukurburg_razdelianeto_na_feisbuk_ne_e_reshenie/", "text": "Срещу разделянето на \"Фейсбук\" се изказа главният изпълнителен директор на компанията Марк Зукърбърг в интервю, публикувано вчера на сайта на \"Франс енфо\", предаде БТА. В четвъртък един от съоснователите на компанията Крис Хюз публикува статия в \"Ню Йорк таймс\", в която изрази мнение, че  \"Фейсбук\" трябва да се раздели на няколко компании , а властите в САЩ да проверяват дали те не нарушават антимонополното законодателство. Хюз подчерта, че това е нужно поради прекалено голямото влияние, с което разполага социалната мрежа, включително и върху избирателите. Компанията \"Фейсбук\" контролира и \"Инстаграм\" и други услуги. Според Зукърбърг обаче предложението на Хюз няма да помогне при решаването на тези проблеми. \"Мисля, че ако се притеснявате за демокрацията и изборите, бихте искали да има компания като нашата, която може да инвестира милиарди долари годишно за разработване на най-нови средства срещу намеса в изборите\", изтъкна той. Зукърбърг наблегна на факта, че тази година бюджетът за сигурност на \"Фейсбук\" е по-голям от цялата печалба на компанията. \"Можем да си позволим това до голяма степен, защото създадохме успешен бизнес\", коментира той.  Това не означава, че Зукърбърг пренебрегва съображенията на Хюз \"Има реални проблеми, отнасящи се до вредното съдържание, както и за намирането на баланс между свободата на изразяване и сигурността, предотвратяването на намесата в избори и защитата на личните данни\", изтъкна той и добави, че разделянето на компанията няма да помогне за тяхното решаване. ", "date": "2019.05.12", "title": "Според Зукърбърг разделянето на \"Фейсбук\" не е решение"}
{"url": "https://www.dnevnik.bg/ot_vas/novini_ot_vas/2019/05/12/3537899_samo_za_iaki_numizmati/", "text": "По случай 100 годишнината от създаването на чехословашката крона, Чешката Народна Банка пусна паметна златна монета с номинал 100 000 000 крони (сто милиона крони или по днешен курс около 4 000 000 евро), която може да се види по време на изложбата, посветена на 100 годишнината. Изработена от злато с чистота 999,9. Теглото и е 130 кг, диаметъра 535 мм а дебелината 48 мм. На лицевата страна на монетата е изобразено логото на Чешката Народна Банка. То е частично закрито от марка от 1919 г на стойност 1 крона. Такива марки са били облепвани австро-унгарските банкноти, които са били временно използвани след създаването на Чехословакия, до отпечатването на собствени чехолсовашки банкноти. Над марката се намират три щита с хералдическите символи на трите дяла на Чехия. По средата е чешкият лъв (Ческо), в ляво от него е моравската орлица (Морава) а в дясно е силезийската орлица (Слезко). Под логото на ЧНБ е изобразен мотив от задната страна на 50 халерова стотинка от 1922 г а именно два житни класа вързани един за друг. Трите хералдически щита и класовете жито са свързани от лявата и от дясната страна в кръгова композиция посредством липови листа. В долната част е уведен ниминала – 100 милиона Кч. В долният ляв ъгъл е емблемата на Metalor - където е отлята монетата, Münze Österreich – където е фрезована и ČESKÁ MINCOVNA – където е вложен над 500 часа ръчен труд за окончателното и доизкусуряване.", "date": "2019.05.12", "title": "Само за яки нумизмати"}
{"url": "https://www.dnevnik.bg/sviat/2019/05/12/3537934_evroskepticite_poluchavat_nai-goliama_podkrepa_na/", "text": "Новата партия на евроскептиците на Найджъл Фараж получава повече подкрепа от двете традиционно водещи партии във вота за Европейския парламент според проучване на института \"Опиниум\", цитирано от \"Ройтерс\". Според изследването Партията на Брекзит ще получи 34 на сто от гласовете на изборите на 26 май. Това е повече от комбинирания вот на двете традиционно водещи партии. Лейбъристката партия остава на второ място с 21 на сто, а управляващата в момента Кинсервативна партия е на четвърто място с 11 на сто. На свой ред партията, призовала за втори референдум, е на трето място с 12 на сто от гласовете. ", "date": "2019.05.12", "title": "Евроскептиците получават най-голяма подкрепа на изборите във Великобритания"}
{"url": "https://www.dnevnik.bg/evropa/evropeiski_parlament/2019/05/13/3423381_sreshtu_apatiiata_ili_kak_da_motivirash_mladite_hora/", "text": "Апатични ли са младите хора, приемат ли придобивките за даденост и разбират ли важността на гласуването. На фона на наближаващите избори за Европейски парламент и традиционно ниската избирателна активност особено сред младежите тези въпроси изникват в съзнанието, когато стане дума за кампания за насърчаване на младите да гласуват. \"Дневник\" разговаря за тях с някои от \"посланиците\" на една такава инициатива. Нови форми на участие в политиката Пабло Гийерна, координатор на проекта # GiveAVote  (#Гласувай), коментира, че той е политически неутрална кампания за мотивиране на младежите, организирана от асоциацията Европейска младежка карта (EYCA) с подкрепа от Европейската комисия и Европейския парламент. Кампанията се води от 25 младежи от 13 държави членки – България, Белгия, Хърватия, Чехия, Финландия, Франция, Германия, Ирландия, Люксембург, Малта, Полша, Португалия и Словения. Младите активисти работят заедно с организацията - членка на EYCA, в съответната държава, за да провеждат различни дейности, с които да подпомогнат информирането на младите хора за предстоящите евроизбори и за значението на гласуването. От информационни сесии в университетите до обиколки из страната и срещи с политици активистите опитват да убедят възможно най-много хора, че е важно да гласуват и да се информират за изборите. Във всяка страна се организират дебати с кандидати за евродепутати, а млади хора имат възможност да задават въпроси. По думите на Гийерна младите гласуват по-малко в сравнение с другите поколения на избори като цяло и в частност на евроизбори. На вота за Европейски парламент през 2014 г. цялостната избирателна активност беше 42.61%, но сред младите хора под 24 години тя бе 28%. \"Ние смятаме, че има няколко причини за това. Едната е липсата на информация за ЕС и за това как се взимат решенията в Брюксел. Повечето млади хора не са наясно с правомощията на Европейския парламент и е нужно едно спорно решение като това за  чл. 13  (от Директивата за авторското право - бел. ред.), за да стане ясно, че Европейският парламент и взимането на решения в ЕС може и ще засегне начина, по който родените в епохата на цифровите технологии живеят\". И макар много млади хора да обръщат гръб на избирателните секции и на формалните начини за участие в демокрациите, те са активни в социалните мрежи в подкрепа на каузи, за които ги е грижа и пример за това са т.нар.  Петъци за бъдеще  срещу бездействието за климатичните промени, обяснява Гийерна. Според него има нови форми на политическо и демократично участие, които показват, че младежите са наясно с нещата и искат да направят промяна. \"Ние вярваме, че младите хора са способни да взимат собствени решения, но се нуждаят от информация, те трябва да научат повече за силата, която имат ЕС като цяло и Европейският парламент в частност. Те трябва да бъдат информирани за областите, в които ЕС законодателства и оказва влияние върху живота им, по начин, който да е лесен за разбиране\", допълва Гийерна. Шанс за бъдеще Кристин Колева, ученичка в 12 клас от Софийската математическа гимназия, е един от двамата представители на България в международната кампания GiveAVote. Нейната роля е да разпространява кампанията както онлайн, така и на местно ниво посредством събития, насочени към младите. Например едно от събитията е дебат между млади хора и кандидати за членове на Европейския парламент, разказва Кристин пред \"Дневник\". Според нея един от въпросите, от които се интересуват най-много младите хора днес, е именно какви мерки смятат да вземат политиците, за да ограничат климатичните промени. \"Готови ли са на спешни и в известен смисъл радикални промени? Движението на #ПетъциЗаБъдеще, което стигна дори и в България, е изключително показателно за това какво вълнува младите хора по целия свят -  \", допълва Кристин, която се интересува и от това какво може да направи ЕС за корупционно-захващащите модели на управление в някои от страните членки. Според нея приоритетите в политиката на ЕС трябва да са адресиране на климатичните проблеми, борба с крайнодесния популизъм и евроскептицизъм, както и борба с безработицата и то най-вече младежката безработица, която в някои държави е много висока. Също така да се изисква публичност на информацията за това колко данъци плащат големите корпорации е нещо, което смята за изключително важно. По нейни наблюдения младите хора, и особено най-младите, които ще гласуват за пръв път, по-скоро не са мотивирани да гласуват. \"Твърде често не се чувстват достатъчно информирани, или пък са   от сегашната политическа обстановка, не вярват във върховенството на закона и в правовата държава, в медиите - всичко това допринася за ниската избирателна активност на хората на моята възраст\", казва Кристин. Тя смята, че за да се промени това всеобщо усещане, трябва да се измине дълъг път, но в контекста на наближаващите избори за Европейски парламент ще е полезно практически да се покаже на младите връзката между това, което наистина ги вълнува като каузи и институционалната политика. \"Младите хора не са апатични към всичко - те имат интереси, каузи и интуиции, но просто наистина не виждат връзката между тях и динамиката на съвременната социално-политическа обстановка\", казва още Кристин. По нейно мнение в България със сигурност няма достатъчно мерки в подкрепа на младите хора или те не се прилагат адекватно. \"Може би би могло да се мисли в посока реформа на образователната система, която да предвижда повече гражданско образование и повече професионална насоченост, за да се адресира проблема с младежката безработица. Същевременно ми се струва наистина важно  , подобни на краткосрочните проекти на \"Еразъм+\", или пък менторски програми, но по някакъв начин да се включват наистина социално слаби деца, такива от непривилегеровани среди, защото в момента по-скоро за тях кандидатстват почти само млади хора от елитни училища или университети и често подобни програми особено в чужбина биват виждани като \"купон, финансиран от ЕС\", а не като обогатяващи и ценни преживявания. Неплатените стажове са нещо, което също смятам, че би следвало да се разглежда като проблематично и съответно да се адресира\", смята Кристин. Необезпокоявано безгрижие Давид Иванов е другият български посланик на каузата. За себе си той казва, че се интересува и се опитва да се занимава с фотография, дезайн и програмиране, а ролята му в кампанията е да промотира каузата ѝ - популяризирането на активното участие в европейските избори сред младите хора и значението им за едно по-устойчиво бъдеще. Въпросите, които той би искал да зададе на политиците, са свързани с това как протича процесът на мислене в тяхното съзнание, когато трябва да вземат решение, което потенциално може да повлияе на милиони ежедневия. \"Когато пред тях стоят гръмки и обемисти проблеми като климатичните проблеми или разклатената вяра в Европейския съюз и неговите институции в много страни, на кое първо се опитват да \"угодят\"- национални интереси, интересите на конкретната политическа група или лични такива. Или пък най-лошият вариант - в процеса не се влагат особени усилия, той става по-скоро автоматизиран\", казва Давид. Поптан дали младите хора в България са мотивирани да гласуват, той отговаря: \"Определено не. Цари едно необезпокоявано безгрижие.   и по-лошото е, че в много случай в тях са се вселили чувства на безсилие и обезвереност. А борбата с тях е много трудна и определено няма да бъде спечелена с банални слогани и недообмислени кампании. В много от нас няма вселено чувство за демокрация и правителственият апарат в последните две десетилетия определено не го предполага. Но надежда винаги има и младите хора тук с лекота и интерес биха се отнесли към демократичния процес, стига да се нарисува една ясна, точна и без излишни и претенциозни термини картина. Тя просто трябва да илюстрира какво наистина е гласуването отвъд пускането на бюлетината, важността на информирания избор и директните последствия, които могат да прецакат и техния живот при липса на първите два компонента. Мотивацията ще се отключи само когато се намери начин да се говори с тях, да се получи един съвсем човечен диалог, в който се свързват обикновения човек и неговите притеснения и желания и костюмираната институция. Когато се изравним и заговорим от една и съща платформа, нещата ще потръгнат\". С членството на България в ЕС се появяват нови инициативи, които подкрепят и креативността, и уменията на младите хора, смята Давид. Проблемът по негово мнение идва с това че \"пазарът\" се е наводнил с огромен брой проекти, фондации, инициативи, които най-често постигат резултати само на хартия, която отива в някоя си папка в някоя сграда, а \"младите хора\" си остават с материали в ръце, но с липсващо развитие. Казано с едно клише, в България има много талант във всякакви форми и сфери. С 2-3 прости стъпки може този талант да се \"отгледа\" и да творят тук, а не някъде по света. Новите възможности са концетрирани в няколко точки, които предвид икономическата и социална ситуация в България са недостижими за повечето младежи, допълва Давид, според когото освен това тези мерки за подкрепа на младежта трябва да се обновяват постоянно. Според него на преден план в ЕС трябва да застанат тези проблеми, които са належащи, пряко засягат европейския гражданин и са една рискована, но рентабилна инвестиция в бъдещето на континента. \"Фокусът върху младите хора и снабдяването им с повече възможности, за да може те да открият и впоследствие да разгърнат своя потенциал и под формата на иновации и нови услуги. Сигурността и как конкретно може да бъде осигурена тя в едни времена на напрежение от изток и недоволство от запад - европейска армия, повече развитие в киберсигурността? Катастрофалните на места климатични промени, които все по често чукат на вратата ни. Да, абсолютно спасение няма, но какви мерки могат да се имплементират, за да закърпим раната, която сами сме си причинили\". Даденост Според Тимо Шевик, който е един от младежите участници в кампанията от Германия, е важно всеки, който може, да гласува, защото само по този начин един парламент може да представлява мнението на хората възможно най-добре. \"Забелязахме, че значителен брой млади хора не са гласували или не гласуват, защото много от преимуществата на нашето общество се взимат за даденост\", коментира той пред \"Дневник\".  \"Една от ключовите области, в които задаваме въпроси на политиците, е какво възнамеряват да направят, за да бъдат по-добре разбрани посланията им... Вярваме, че за да гласуват младите хора на следващите европейски избори, е важно да разберат по-добре как работи системата и  \", допълва Тимо. Той отбелязва, че младите хора са групата с най-ниска избирателна активност, което важи особено за евроизборите, а \"негласуването значи да се позволи на други хора да взимат решения за вашето бъдеще\". Тази тенденция трябва да се промени, казва още Тимо. За ситуацията в своята страна той посочва, че като цяло образователната система е прилична, но трябва да се направи повече, за да признаят хората значението на гласа си.", "date": "2019.05.12", "title": "Срещу апатията, или как да мотивираш младите хора да гласуват"}
{"url": "https://www.dnevnik.bg/kultura/2019/05/12/3537120_otkus_ot_otmustitelite_vseki_iska_da_upravliava_sveta/", "text": "Отмъстителите вече и в книжарниците! Броени дни след кинопремиерата на един от най-нетърпеливо очакваните филми в световен мащаб – \"Отмъстителите: Краят\", на български език излезе и официално оторизираният от Marvel роман \"Отмъстителите. Всеки иска да управлява света\" с автор Дан Абнет. Пригответе се за още приключения с Железния човек, Хълк, Капитан Америка, Тор, Черната вдовица и Ястребово око, които се впускат в безмилостна битка на няколко фронта за спасяването на света, а сред враговете им са добре познатите ни Ултрон и \"Хидра\"! Освен по кината, Отмъстителите вече могат да бъдат видяни и в книжарниците! Оторизираният от Marvel роман \"Отмъстителите. Всеки иска да управлява света\" с автор Дан Абнет излезе на български език броени дни след премиерата на блокбъстъра \"Отмъстителите: Краят\", който завладя кината в България и по света от 26 април. Книгата включва всички герои от оригиналния тим, станал особено популярен с излизането на филма \"Отмъстителите\" (2012) – Железния човек, Тор, Капитан Америка, Хълк, Черната вдовица и Ястребово око, както и присъединилите се по-късно към тима Алената вещица, Вижън, Куиксилвър и др. В пет различни краища на планетата едновременно избухват кризи от степен \"алфа\", тъй като злодеи, демони и тайни организации са решили да превземат света по едно и също време. Единствените, които имат силата да ги спрат са Отмъстителите, но те са разпръснати в опита си да възстановят реда на Земята. Капитан Америка се изправя срещу добре познатата му \"Хидра\" в Берлин, докато във Вашингтон Железният човек се бори с изкуствения интелект Ултрон, който почти е достигнал ниво на развитие, позволяващо му да подчини всичко на този свят. Междувременно Брус Банър попада в плен на Висшата еволюционна форма в Мадрапур, докато Ястребово око и Черната вдовица имат нелеката задача да осуетят плановете на Ц.Е.Л. в Дивите земи, а голяма част от Сибир сякаш е изчезнала – продънила се е в друго измерение и само могъщият Тор може да я върне и да спаси човечеството от ужасяваща участ. Всички тези събития далеч не са случайност, тъй като злите сили са задвижени от невидима, много по-голяма заплаха \"Отмъстителите. Всеки иска да управлява света\" е шеметно препускане, в което героите на Marvel успяват да покажат всичките си способности, а светът на Отмъстителите се разкрива със своето огромно разнообразие. С чук в ръка Тор пое по ръбатите скали към подножието на планината. Мърмореше защитно заклинание, докато вървеше, чародейство, на което го бе научила майка му, мъдрата Фриг. Оглеждаше се за чудовища. Онези, които го бяха нападна¬ли по време на бурята, му бяха напълно непознати. Миришеха на стара магия и гниещи кости. Гърлено мъркане и продължи¬телно ръмжене ечаха между скалите, но никой не се появи. Крачеше напред и където се налагаше, без усилие подска¬чаше от канара на канара. Свръхестественият му слух долавяше мърморене в далечи¬ната, толкова тихо, че не различаваше думите. Тонът на момен¬ти бе жаловит, а на моменти – подигравателен. Усети движение. Спря и погледна надолу. Размърдването бе дошло изпод зе¬мята, от някоя от множеството огромни локви дъждовна вода. Повърхността на всяка от тях не бе спокойна заради ръмежа, но той бе видял, че в една от тях се случва нещо повече от кон¬центрични вълнички. С периферното си зрения видя същото да се случва и с дру¬га. Извърна се рязко. Все още намръщен, той коленичи и потопи лявата си длан в най-близката локва. Водата бе леденостудена. Процеди се между пръстите му, докато вдигаше ръка. Погледна друга. Този път за частица от секундата видя от нея да наднича бледо лице, което изчезна толкова бързо, колко¬то се беше появило. Гласовете продължаваха да мърморят. Озадачен, той започна да оглежда локвите една по една. Върху мрачните им повърхности се появяваха призрачни лица, сякаш отразяващи се в мръсни огледала. Всяко от тях изчезва¬ше в секундата, в която задържаше погледа си върху им. – Покажете се – заповяда той. – Синът на Один ви заповядва. Отговор не последва, нито звук, освен плясъка на дъждовните капки и стоновете на вятъра. Най-накрая се показа нещо. Поредното изчадие. Три пъти по-високо от него и с телосложението на гигантска маймуна, козината на създанието бе като изтъкана от чер¬ните власинки на паяк ловец. Муцуната му бе кучешка и от нея стърчаха огромни жълти зъби. По болнавата му розова кожа около устата нарядко растяха дебели черни косми. Очите представляваха тесни процепи, през които се процеждаше светлина като от тлееща жарава. Най-притеснителен обаче беше начинът, по който се бе по¬явило. Въпреки че наподобяваше леден гигант с тегло на няколко едри мъжки слона, то излизаше от локва. Бе изскочило изпод земята като играчка на пружина, разпръсквайки кървавочерна вода във всички посоки. Ревът му заглъхна до подзвукови вибрации, които накараха диафрагмата на Тор да потрепери. Богът на гръмотевиците се стресна, но не помръдна. Чудовището се хвърли върху него. Широко отворените му челюсти ограждаха паст с размерите на капан за хора. От розовото му гърло лъхаше отвратителен дъх. Тор вдигна лявата си ръка, за да парира атаката на съще¬ството. Оказа се захапан. Болката го накара да възкликне. Зъбите отвориха кървящи рани. Силата на атакуващото чудовище го захвърли назад през мокрите канари. Тор произнесе клетва в името на Всеотеца. Съществото беше силно, по-силно от всяко друго в Деветте измерения. Беше пробило почти непробиваемата кожа на асгардеца. – Що за твар си ти? – попита Тор. Чудовището не отговори. Челюстите му се бяха сключили около ръката му като на хрътка, захапала пръчка или кокал. То започна да тресе глава в опит да откъсне крайника. Тор усети как мускулите му се усукват и прорезите в плътта се разширяват. Това създание наистина щеше да успее да го повали. С боен вик той завъртя Мьолнир и го стовари върху корема на чудовището. Ударът повдигна задните крака на създа¬нието във въздуха. То го пусна и се търколи настрани, в нещо между падане и претъркулване, след което нададе рев, пълен с ярост и болка. Тор погледна към ръката си. От раните течеше кръв. Изглеждаше така, сякаш неколкократно е бил намушкан с остриета, изковани в Нидавелир. Чудовището атакува отново. Посрещна го със замах на Мьолнир. Замахна през рамо с пълна сила. Силата на божествената десница стовари чука върху черепа на звяра и ударът го просна на земята. Колкото и силен да бе той, то отново понечи да се изправи. Бесен и със стиснати зъби, Тор го удари още два пъти, за да сложи край на тези опити. Асгардецът не успя да се наслади дори на няколко секунди покой, защото от локвите около него изскочиха още няколко чудовища, всичките до едно гротескни създания. Някои по-човекоподобни, други с по-зверски облик, а трети – ниски и набити като глигани. Ръмжаха и скимтяха, докато го приближаваха, атакуваха го от всички страни, като се опитваха да го захапят със зъбатите си челюсти или раздерат с мръсните си нокти. Тор поведе битка, като въртеше Мьолнир с дясната си ръка, а с лявата нанасяше удари. От време на време риташе или удряше с лакът, когато чудовищата се приближаха опасно близо. Силата и издръжливостта им бяха удивителни. Удари, които обичайно биха повалили силен враг, трябваше да се повта¬рят и потретват, за да сломят всяко от тях. Тор беше едно от най-силните същества в това измерение, а те устояваха на неговата ярост и могъщество. Несъмнено рожби на магия, демонски изчадия, въплътени в материя. Само най-черната магия притежаваше подобна сила. Дъждът заплющя с нови сили. Докато се биеше, Тор установи, че и гъстата мъгла се завръща, изпълва въздуха и намалява видимостта. Чудовищата се мятаха и ръмжаха във вълмата около него, появяваха се колкото да нанесат удар, преди да се плъзнат обратно зад зловещата пелена. Едно от тях го обгърна с ръце. Тор успя да разкъса захвата му и го повали по гръб, преди да го довърши с удар. Това обаче го остави незащитен. По лицето му се изписа гримаса, когато усети как нокти раздират гърба му. В рамото му се забиха зъби, които пробиха ризницата му. Претърколи се, за да отърси чудовищата от себе си, и успя да се освободи. Завъртя се в кръг, докато сипеше обиди и подигравки по техен адрес, като замахваше с Мьолнир по всяко, дръзнало да пробва късмета си. Фучащият чук раздробяваше ребра, бивни, рога и крайници, отклоняваше муцуни, понечили да го ухапят. Тогава го нападнаха заедно. Уменията на Бога на гръмотевиците се основаваха глав¬но на физическата му сила и несломимия кураж, но той не бе глупак. Завъртя Мьолнир около себе си, като го държеше за каишката на дръжката му, и се остави на подемната му сила да го издигне във въздуха. Чудовищата се сблъскаха едно с друго, останали без мишена. Тор се наклони във въздуха над тях и чукът му го отнесе към средата на черния склон на новата планина. Приземи се с трясък. Чудовищата долу завиха и заръмжаха в мъглата. Тръгнаха нагоре по склона към доскорошната си мишена. Тор продължи да се изкачва. Гъделичкането на магията се превръщаше в дискомфортен сърбеж, но той искаше да огледа билото. Върхът на всяка планина е най-свещеното й място. Там се провеждат ритуали, а тази планина несъмнено се бе появила с конкретна цел. Само един поглед, за да разбере същността й и за да прецени степента на опасност, след което щеше да докладва на своите другари Отмъстители. Изпитваше вътрешна увереност, че ще се наложи всички да се съберат, за да му помогнат. Надигаше се страховит мрак, който заплашваше да погълне света. Въздухът застудяваше. Срещу него виеха вихрушки и беснеещият черен дъжд се примеси с ледена суграшица. Вятърът донесе смях, екот и съскане на наполовина дочути думи. Достигна един зъбер и се спря за момент. Около нещо искряха светкавици и гърмяха гръмотевици. – Бавничко стигна дотук – каза един глас. Тор се обърна, след което сведе чука. – Уанда? Загърната в червеното си наметало, което да я предпазва от потопа, Алената вещица го посрещна с усмивка. – За момент си помислих, че съм се изправила сама срещу всичко това, Тор – каза тя. – Как дойде тук – я попита той. – Капитанът ме изпрати като подкрепление – отвърна тя. – Мисля, че има нужда – отговори той. – Ще идват ли и други? Тя повдигна рамене. – Представа си нямам. Загубих връзка малко след като пристигнах. Не мога да се свържа с Отмъстителите по никакъв начин: нито магически, нито технологичен. Според мен това място предизвиква смущения. – Наситено е с магия – съгласи се Тор, – при това много силна. Отдолу ни дебнат демонски изчадия. – Ранен си – отбеляза тя, когато забеляза раните по ръката му. – Тръгнали са да сеят смърт – каза той. – Трябва да внимаваме. – Имаш ли представа какво е това? – попита Уанда. – Виж¬дал ли си... Някога преди виждал ли си подобно нещо? От Асгард ли са, или от друго измерение? Тор поклати глава. – Не знам достатъчно – отговори той, – нито съм виждал достатъчно, но знам едно: това тук е демонска магия в мащаби, които да заличат човечеството. – Тогава има нещо, което трябва да видиш – каза Алената вещица. – Отпред, зад следващия зъбер. Чак сега го видях. Искам да разбера какво мислиш за него. Той кимна. – С радост, стига да знам – каза той. – Покажи ми го. – Насам – подкани го тя и бързо пое по камъните с харак¬терната за нея грация. Червеното й наметало заплющя зад нея. Дъждът се стичаше по аления й прилепнал към тялото костюм, а капките блестяха като диаманти в дългата й златисто-кестенява коса.", "date": "2019.05.12", "title": "Откъс от \"Отмъстителите. Всеки иска да управлява света\" на Дан Абнет"}
{"url": "https://www.dnevnik.bg/politika/2019/05/12/3537936_prezidentut_poiska_da_zapochne_rovene_za_ofshornite/", "text": "Виждате, че премиерът всяка седмица събира пряко подчинените му служби. Както се ровят в кофите за боклук за контрабандни цигари, е време да се заровят и в задграничните, и офшорни сметки, в имотите и фирмите на политици чрез подставени лица. Това каза днес президентът Румен Радев в Асеновград, където беше на посещение по повод празника на града. Споменавайки ровенето по кофите, той  визира начина за определяне на дела на контрабадните цигари  всяка година, като се проверява каква част от кутиите в боклука са с бандерол и колко нямат такъв. В общи линии след всяко проучване премиерът Бойко Борисов подчертава, че делът на контрабандата е рекордно малък. Пред журналисти Радев, цитиран от Би Ти Ви, повтори, че  \"Апартаментгейт\"  е само началото и вододел, който ще покаже накъде ще върви държавата. Не можем да градим модерна България, ако оставим нещата постарому – да се вихрят безнаказаност и беззаконие. Трябват разкрития, присъди, конфискация, връщане на парите\", допълни той. Диалогът ми с изпълнителната власт е труден и това се дължи на безконтролното управление и безнаказаната корупция, каза още Радев. Той допълни, че възстановяването на Висшето военновъздушно училище в Долна Митрополия не може да бъде цената на неговото мълчание. Премиерът пое личен ангажимент към мен за възстановяване на Висшето военновъздушно училище, който изпълни в кратък срок, за което му благодаря\", заяви Румен Радев. Той обаче подчерта, че подобни политики трябва да се водят по убеждение на самото правителство, а не в резултат на намеса от страна на президента Любопитното е, че изявлението на Румен Радев идва ден  преди да започне поредица от срещи  между него и представители на съдебната и изпълнителната власт и на обществени организации във връзка с критериите за избор и правомощията на следващия главен прокурор. Изказването идва и малко повече от месец след като Консултативният съвет за национална сигурност (КСНС) при президента, който беше на тема борба с корупцията,  завърши без резултат  и без подписана декларация, която бе подготвена от администрацията на Румен Радев. По повод  вчерашното изказване на турския посланик Хасан Усукой  за изучаването на турски език в българските училища Радев каза, че всеки опит за намеса отвън в образователна система, в българското семейство, историята и езика \"трябва да бъде посичан решително и безкомпромисно\". Думите на дипломата предизвикаха остра реакция на премиера и от основните политически партии.  От турското посолство обясниха , че става дума за изопачени думи. Държавният глава каза още, че е получил преди броени дни специално писмо от президента на Германия, в което той изразявал радостта си, че България е на път да привлече стратегически, световен производител на автомобили. Според Радев това е позитивен пример как президент и премиер могат да работят заедно за интересите на България. Президентът визира евентуалното отваряне на завод на групата \"Фолксваген\" в България, като по последни данни страната  се конкурира с Турция за неговото привличане . Сърбия също има интерес към проекта.", "date": "2019.05.12", "title": "Президентът поиска да започне ровене за офшорните сметки и фирми на политиците"}
{"url": "https://www.dnevnik.bg/bulgaria/2019/05/12/3537912_kratki_novini_iztichane_na_gaz_ot_kamion_zatvori/", "text": "Инцидентът е станал в село Трапоклово. 64-годишният мъж бил напуснат от жената преди няколко дни. Днес той отишъл на работното и място – заведение на популярното кръстовище Петолъчката и я прострелял с ловна пушка. След това се върнал в Трапоклово и стрелял по свой съселянин, след което се самоубил в дома си. Двамата пострадали са в сливенската болница, има опасност за живота им. Преди три дни  мъж уби бившата си жена в Костенец  с незаконен пистолет. Той още се издирва. Взрив разруши зъболекарски кабинет на македонци в Ново Делчево Взрив и пожар унищожиха зъболекарски кабинет на стоматолози от Македония в санданското село Ново Делчево. Взривът е станал тази нощ около 3 часа сутринта. Ударната вълна е била толкова силна, че е съборила стената на кабинета откъм улицата. Апаратурата и мебелировката му са изцяло разрушени. В кабинета в последните 4-5 години са практикували македонски стоматолози, които поддържали ниски за пазара цени. Затова и кметът на селото Валентин Апостолов смята, че пожарът е умишлено запален. Македонците обаче възнамеряват да възстановят бизнеса си. Изтичане на газ затвори за кратко Е-79 край Благоевград Изтичане на газ от товарен камион, който е превозвал бутилки с компресиран газ метан, затвори главен път  Е-79 край Благоевград, съобщи \"Нова телевизия\" Около 7.40 часа е получен сигнал, че от спрял на отбивка на бензиностанция камион изтича газ. Поради опасност от експлозия движението в посока Благоевград беше спряно и леките коли използваха обходен маршрут, а товарните автомобили изчакваха на място. Около 9.50 часа движението беше възстановено. Изясняват се причините за инцидента. ", "date": "2019.05.12", "title": "Кратки новини: Мъж опита да убие жена си и свой съселянин, и се самоуби"}
{"url": "https://www.dnevnik.bg/politika/2019/05/12/3537938_zadkulisieto_upravliava_i_borisov_e_zavisim_ot_nego/", "text": "Задкулисието управлява и Борисов е зависим от него, каза днес в Асеновград председателят на БСП Корнелия Нинова, цитирана от пресцентъра на партията. Тя е в града по повод неговия празник, който беше почетен и от президента Румен Радев,  призовал за разследване  на офшорните сметки и фирми на политиците. Лидерът на левицата смята, че моралът на Борисов се е сблъскал със задкулисието, което е победило, а операция \"Чисти ръце\" е катастрофирала. Тя припомни думите на премиера, който е казал, че ГЕРБ поемат морална отговорност за апартаментите и къщите за гости и дори само при съмнения напускат постовете си. \"Не съмнения, а факти има за министър Порожанов, но Борисов не смее да му поиска оставката. Защо? Защото не е негов министър. Защото друг го назначи начело на министерството с най-сериозен бюджет за \"усвояване\", допълни Корнелия Нинова. Тя изрази мнение, че Борисов не иска да подаде оставка, докато не си гарантира следващ главен прокурор, \"който да не го закача\". Корнелия Нинова посочи и решение в три действия. Първата важна стъпка е преди избора на главен прокурор да се променят правомощията му, като се ограничи безконтролната му власт и се поставят неговите актове под съдебен контрол. Второто действие за Нинова е приемане на нов закон за антокорупционната комисия (КПКОНПИ), а третото е Лаура Кьовеши да оглави Европейската прокуратура.", "date": "2019.05.12", "title": "Задкулисието управлява и Борисов е зависим от него, обяви Нинова"}
{"url": "https://www.dnevnik.bg/razvlechenie/2019/05/12/3537940_frenski_vinar_suzdade_vino_ot_igra_na_tronove_hbo_mu/", "text": "Краят на сериала \"Игра на тронове\" идва като зима. Който и да седне на Железния трон, зрителите пред телевизора ще останат без едни от любимите си герои. Или поне без тези от тях, които не оцелеят. Но поне едно нещо от сериала оживя в реалния свят. Това е известното дорнско вино. Създаването му е отнело 3 години на френския винопроизводител Тибо Барде, но той вярва, че крайният резултат се доближава до версията от света на Джордж Р. Р. Мартин.  За късмет на Тибо Барде традицията на дорнското вино идва от митичен континент, така че никой не е в състояние да провери дали е объркал рецептата. Той започва да създава първата версия на продукта си през 2016 г. Преди това е направил задълбочено проучване на географските карти на фикционалния свят, в който се развива действието в \"Игра на тронове\". Резултат от тях е заключението му, че виното от Дорн не може да бъде друго освен мерло от Бордо. След поредица от проби и грешки всеки може да опита какво се е получило от този експеримент. Или поне този, който вече се е сдобил с него или е готов да плати солена цена за една от произведените 30 хил. бутилки от марките \"Насладата на джуджето\" и \"Дорнско вино\". За съжаление повече количество от тях няма да бъде създадено (поне с търговски цели), след като Барде получава писмо от HBO да дръпне кранчето на производството. Винопроизводителят признава, че е използвал техния фикционален свят и няма нищо против да отстъпи след получаването на писмото от HBO. В крайна сметка от компанията щедро са позволили да бъдат продадени всички бутилки, които са произведени до момента. \"Целта ми беше да направя вино, което да е наистина от Дорн\", разказа той пред \"Ройтерс\". \"Знаех, че е важно то да бъде много ароматно. Цветът му да е наситен. Като тъмна кръв.\" Барде произхожда от семейство, което се занимава с винарство. Неговата мечта е самият Джордж Мартин да вкуси от виното, за да може Барде да му зададе въпроса: \"Така ли си го представяше?\" За момента HBO не са коментирали случая. Сериалът ще завърши на 19 май след 8 сезона. Компанията притежава своя собствена линия от вина от света на \"Игра на тронове\", чийто производител е американският винар Боб Кейбръл.", "date": "2019.05.12", "title": "Френски винар създаде вино от \"Игра на тронове\", HBO му каза да спре"}
{"url": "https://www.dnevnik.bg/sport/2019/05/12/3538022_levski_si_podpechata_tretoto_miasto_s_razgrom_nad/", "text": "Левски\" спечели първа домакинска победа през 2019 г. след разгромна победа с 5:1 срещу \"Черно море\". Сините записаха втори успех от два мача след уволнението на Георги Дерменджиев и си подпечатаха третото място в Първа лига Три кръга преди края на сезона тимът, воден от Георги Тодоров, се откъснаха с 11 точки пред четвъртия \"Берое\". В зависимост от развоя на финала за Купата на България между пловдивските \"Ботев\" и \"Локомотив\" третата позиция ще осигури или директно участие в квалификациите на Лига Европа, или бараж срещу победителя в долната осмица. \"Левски\" събра 65 точки oт 33 мача и се доближи на четири от втория ЦСКА и на седем от лидера \"Лудогорец\". \"Берое\" има 54 точки, \"Ботев\" е пети с 50, а \"Черно море\" е шести с 48. Станислав Костов даде аванс на \"Левски\" срещу \"Черно море\" в 16-ата минута. Централният нападател на сините се възползва от центриране на Станислав Костов от фланга и отбеляза с глава. Само три минути по-късно Паулиньо увеличи преднината на домакините. Бразилецът се озова непокрит пред вратарското поле след центриране на Илия Юруков и се разписа с удар от воле. След половин час игра \"Левски\" окончателно реши мача с трето попадение. С доза късмет Станислав Иванов намери Давиде Мариани в наказателното поле и швейцарецът не сгреши отблизо. Минута след началото на втората част Станислав Костов покачи на 4:0 с 23-ия си гол за сезона. Последваха спокойни минути, преди в 83-ата Станислав Иванов да увенчае силния си мач с попадения за 5:0. Три минути преди края на редовното време Дани Кики оформи крайния резултат с удар от воле след центриране на Мартин Минчев.", "date": "2019.05.12", "title": "\"Левски\" взе първа победа на \"Герена\" през 2019 г. след разгром над \"Черно море\""}
{"url": "https://www.dnevnik.bg/photos/2019/05/12/3537895_fotogaleriia_svetovnite_snimki_na_denia_-_11-12_mai/", "text": "Състезатели участват в триатлон в Ларнака, Кипър.", "date": "2019.05.12", "title": "Фотогалерия: Световните снимки на деня - 11-12 май 2019 г."}
{"url": "https://www.dnevnik.bg/politika/2019/05/12/3538044_ne_mojem_da_imame_drug_rezultat_osven_purvo_miasto/", "text": "Ние не можем да имаме друг резултат, освен първо място за ГЕРБ и СДС, каза днес в Благоевград председателят на националния предизборен щаб на обединението между двете партии Цветан Цветанов, предаде агенция \"Фокус\". Той посочи, че изборите на 26 май са изключително важни, защото в Европейския парламент трябва да бъдат изпратени хора, които ще гарантират успешно бъдеще за България, каза Цветанов. Той допълни, че всяка община се нуждае от подкрепата на правителството, а евродепутати на ГЕРБ и СДС ще работят за засилване на връзката между Европа – Изпълнителната власт – Народното събрание и кметовете. Цветанов отбеляза, че държавата помага на всяка една община и затова резултатите се виждат във всеки град и село. \"На изборите трябва да се представим отлично и да изпратим в Европейския парламент евродепутати, които ще защитават нашите национални интереси\", отбеляза Цветанов. Той заяви, че листата на ГЕРБ и СДС за европейските избори е оглавена от прекрасен капитан, какъвто е Мария Габриел", "date": "2019.05.12", "title": "Не можем да имаме друг резултат, освен първо място, обяви Цветанов"}
{"url": "https://www.dnevnik.bg/sport/2019/05/12/3538049_djokovich_specheli_purva_titla_na_cherveni_kortove_ot/", "text": "Световният №1 Новак Джокович спечели турнира от сериите \"Мастърс\" в Мадрид и завоюва първата си титла на червени кортове от 2016 г. Във финала сръбският тенисист надигра шампиона от младежките финали на АТП Стефанос Циципас с 6:3, 6:4 за 93 минути. Джокович изигра изключително солиден мач, като спечели 42 от 59-те точки, които бяха разиграни в подаванията му, и не даде нито една точка за пробив на 20-годишния грък. В същото време лидерът в световната ранглиста реализира два пробива от пет възможности, което се оказа достатъчно за победата. Джокович спечели мастърса в Мадрид за трети път в своята кариера. Той излезе на второ място по най-много отличия в испанската столица, като пред него е само петкратният шампион Рафаел Надал. Сърбинът вдигна първия си трофей на червени кортове от 2016 г. Предишната му триумф на клей беше на \"Ролан Гарос\", когато оформи кариерен Голям шлем. Джокович вече има 74 титли от 107 титли финала в турнирите от световния тур на АТП, 33 от които в сериите \"Мастърс\". Джокович, който направи изключително завръщане през 2018 г., ще увеличи аванса си на върха в световната ранглиста след триумфа в Мадрид. В понеделник той ще събере 12115 точки, като ще натрупа преднина от 4170 точки пред Надал. Циципас ще напредне до рекордната в кариерата си седма позиция. За него това беше втори финал в сериите \"Мастърс\" и втора загуба след тази срещу Надал в Торонто през 2018 г.", "date": "2019.05.12", "title": "Джокович спечели първа титла на червени кортове от 2016 г."}
{"url": "https://www.dnevnik.bg/sviat/2019/05/12/3538041_v_litva_se_provedoha_izborite_za_nov_prezident/", "text": "В 20.00 часа българско време приключиха седмите президентски избори в Литва. Над 2.4 млн. души гласуваха в около 2 хил. избирателни секции. Паралелно с изборите се проведоха референдуми за въвеждането на двойно гражданство и намаляване на депутатите в парламента с 15 процента, съобщи \"Фокус\". На президентските избори в Литва няма праг на избирателната активност За референдумите обаче е предвиден такъв, той е 50 процента и според предварителните данни е преодолян. В 18.00 часа избирателната активност е била 50.4 процента. На изборите се явиха деветима кандидати. Сред тях бяха добре познат икономист, бивш министър и сегашният премиер, допълва \"Асошиейтед прес\", цитирана от БТА. Възможно е наследникът на сегашния държавен глава Далия Грибаускайте, изкарала на поста два петгодишни мандата, без да има право на трети, да бъде избран на балотаж. Водещите кандидати са 48-годишният премиер Саулюс Сквернелис, бившият банков икономист Гитанас Науседа, на 54 години и 44-годишната Ингрида Шимоните, бивш министър на финансите. Според последните допитвания Шимоните е начело с над 26 процента, но Науседа и Сквернелис не са много по-назад. Едно от предложенията на бившият полицай Сквернелис е започването на диалог с Русия. Това е сериозно отклонение от политиката на последните правителства във Вилнюс. В същото време ако министър-председателят стане президент, това най-вероятно ще се приеме като \"концентрация на политическата власт\" за управляващия Литовски съюз на селяните и зелените, смята Томас Янелюнас, преподавател във Вилнюския университет. Възгледите на сегашния президент Далия Грибаускайте са антируски, но днес Литва е много по-различна от времето, когато тя стана държавен глава през 2009 г. \"Преди десет години страната ни бе тежко засегната от финансовата криза и беше напълно зависима от руския газ и всъщност без натовски планове за отбрана\", каза президентът пред \"Асошиейтед прес\". Тя подчерта, че сега Литва е силна държава, която е диверсифицирала енергийните си доставки, член е на НАТО и на Европейския съюз. Според нея наследникът й трябва да бъде бдителен за руската военна активност в района на Балтийско море. Тя подчерта, че сред водещите приоритети за страната ще са по-нататъшните мерки за засилване на военната сигурност, отбраната и възпиращите възможности, борбата срещу агресивната пропаганда, компютърните и други хибридни заплахи. ", "date": "2019.05.12", "title": "В Литва се проведоха изборите за нов президент"}
{"url": "https://www.dnevnik.bg/photos/2019/05/11/3537675_fotogaleriia_klientite_se_zavrushtat_v_obshtestvenite/", "text": "Битките в Алепо приключиха в края на 2016 г. и въпреки че продължава още на други места в Сирия, четири от 50-те обществени бани на града вече са отворени. Те привличат стари клиенти и нови, някои твърде млади, за да си спомнят живота преди войната. С каменни стаи, масажисти и традиционни певци, баните са били основен елемент от живота на Алепо в продължение на векове, посочва \"Ройтерс\". Разположените в зоните на бойните действия в Стария град обаче те трябваше да бъдат затворени.", "date": "2019.05.12", "title": "Фотогалерия: Клиентите се завръщат в обществените бани в Сирия"}
