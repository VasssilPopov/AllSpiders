{"url": "https://www.dnevnik.bg/sport/2018/11/17/3347762_portugaliia_si_osiguri_uchastie_vuv_finalnata/", "text": "Нулево равенство с Италия на \"Сан Сиро\" в Милано класира Португалия за финалната четворка в Лигата на нациите. Европейският шампион е първият отбор, който си осигурява участие сред четирите най-добри, като финалният турнир ще се проведе през юни 2019 г. Преди последния мач в група 3 от Дивизия А Португалия е недостижим на първото място. Съставът на Фернандо Сантош е със седем точки и във вторник приема Полша, който е със само една точка. Италия вче изигра четирите си мача и е с пет точки. На \"Сан Сиро\" Португалия игра за равенство и постигна своето. В пореден мач без Кристиано Роналдо европейският шампион не впечатли с играта си. Италия беше по-активният отбор и отправи общо 14 удара, но не успя да вкара гол. Новият селекционер Роберто Манчини даде шанс на млади футболисти в пореден двубой. Най-добрите положения се откриха пред Чиро Имобили и Лоренцо Инсине. В края на мача добър шанс имаше и Лоренсо Пелегрини.", "date": "2018.11.17", "title": "Португалия се класира за финалната четворка в Лигата на нациите"}
{"url": "https://www.dnevnik.bg/sviat/2018/11/17/3347587_zapadut_prevrushta_balkanite_v_placdarm_sreshtu_rusiia/", "text": "Западът предприема упорити опити да превърне Балканския полуостров в плацдарм срещу Москва. Това заяви министърът на външните работи на Русия Сергей Лавров в интервю за сръбски ежедневник, цитирано от TACC. \"След края на Студената война западните държави се отказаха от съвместната работа за оформяне на архитектурата на равнопоставена и неделима сигурност в Евроатлантическия регион, за което Русия настойчиво призоваваше. Вместо това избраха пътя за разширяване на контролираното от тях геополитическо пространство, създаването на нови разделителни линии на европейския континент. Например, през 1999 г., грубо нарушавайки международното право, бомбардираха Югославия в продължение на два и половина месеци, а след това в опит да легиримират агресията признаха едностранно провъзгласената независимост на Косово\", подчерта Лавров. Според него, един от резултатите от антируската линия на Запада \"стана режисираният и подкрепяният от Вашингтон и европейските страни въоръжен пуч в Киев от февруари 2014 г. В резултат Украйна, която имаше всичко необходимо, за да стане успешна и процъфтяваща страна, се оказа въвлечена в кървава междуособица\", допълни руският външен министър. \"Остава впечатлението, че уроците от украинската трагедия не са научени на Запад. Днес се предприемат упорити опити Балканите да се превърнат в още един плацдарм срещу Русия. От страните в региона се изисква следния избор: или с Москва, или с Вашингтон и Брюксел\", подчерта той. \"Ние знаем, че върху Белград се оказва сериозен натиск с цел да принудят страната да се откаже от взаимноизгодното сътрудничество с нас. Сръбките братя се противопоставят уверено на това. В Москва оценяват самостоятелния и многовековен независим външнополитически курс на Сърбия, който - разбира се, съм уверен, че отговаря на основните интереси на вашия народ\", коментира Лавров. \"Турски поток\" на европейска територия само след гаранции от ЕС Москва ще бъде готова да започне продължаването на газопровода \"Турски поток\" на европейска територия едва след като получи гаранции от ЕС, че проектът няма да последва съдбата на \"Южен поток\", коемнтира още руският външен министър пред сръбския вестник. Проектът предвижда построяването на газопровод, състоящ се от две линии. Първата е предназначена за доставката на газ на турските потребители, а втората - за снабдяване на Южна и Югоизточна Европа. Първата линия трябва да бъде завършена през 2019 г. и тогава ще започнат доставките на газ за Турция.", "date": "2018.11.17", "title": "Западът превръща Балканите в плацдарм срещу Русия, обяви Лавров"}
{"url": "https://www.dnevnik.bg/sviat/2018/11/17/3347589_tragichen_incident_beliaza_protest_vuv_franciia/", "text": "Началото на протестите във Франция срещу високите цени на горивата бе белязано от трагичен инцидент, съобщи \"Ройтерс\". Участничка в един от протестите беше блъсната от кола и почина. Трагедията се разиграла край град Пон-дьо-Бовоазен, северно от Гренобъл. Протестиращи устроили пътна блокада. Шофьор на автомобил се паникьосала при вида на хората на пътя и натиснала педала за скоростта, вместо спирачката, при което помела демонстрантка, която починала. Над 1000 протестни прояви се провеждат днес във Франция. Очаква се в тях да се включат 50 000 души. След много опозиционни протести, белязали мандата му, френският президент Еманюел Макрон днес е изправен пред ново изпитание - народното недоволство срещу скъпите горива, въплътено от движението на \"жълтите жилетки\", съобщи БТА, като цитира \"Франс прес\". \"Жълтите жилетки\" са шофьорите, които са недоволни от покачването на данъците върху горивата. Името на движението идва от жълтите жилетки, които всички автомобилисти задължително трябва да имат в превозните си средства. \"Жълтите жилетки\" планират за днес около 1500 протестни прояви в цялата страна, съобщава полицейски източник. Целта им е нарушаване или блокиране на пътища, летища, складове за горива. По околовръстното шосе на Париж е предвидена протестна акция, наречена \"Операция охлюв\", чието име подсказва какво може да се случи с трафика там. Предвижда се участниците в тази акция после да достигнат до президентския дворец в центъра на Париж.", "date": "2018.11.17", "title": "Трагичен инцидент беляза протест във Франция"}
{"url": "https://www.dnevnik.bg/photos/2018/11/17/3347602_snimka_na_denia_pametnikut_na_suvetskata_armiia_otnovo/", "text": "Паметникът на съветската армия в София отново е бил изписан със спрей, въпреки  , че всекидневно автомобилен патрул на полицията, а при необходимост и пешеходни полицаи охраняват паметника.  \"Refugees welcome Le Pen go home\" (\"Бежанци, добре дошли, Льо Пен, отивай си!\") пише на паметника. Вчера лидерът на френската крайна десница \"Национален сбор\"   с председател на \"Воля\" Веселин Марешки. Извършителят е задържан.", "date": "2018.11.17", "title": "Снимка на деня: Паметникът на съветската армия отново с надпис"}
{"url": "https://www.dnevnik.bg/sport/2018/11/17/3347592_levski_zagubi_ot_montana_v_kontrola_na_gerena/", "text": "Левски\" загуби от \"Монтана\" с 2:3 в контролна среща, която се игра в паузата за националните отбори. На своя \"Георги Аспарухов\" сините не се представиха добре и допуснаха много грешки. Треньорът Славиша Стоянович даде шанс на футболисти, които играят по-малко. След поредицата от грешки на вратарите Божидар Митрев и Мартин Полачек в предходните мачове, този път на \"Левски\" пазеше Николай Кръстев. Головете за сините вкараха Атанас Кабов и Паулиньо, а за гостите точни бяха Сергей Георгиев, Атанас Илиев и Борислав Дамянов. \"Монтана\" се намира на второ място във Втора лига. Мачът изгледа вратарят Николай Михайлов, който е свързван със завръщане в \"Левски\". 30-годишният футболист е без отбор от лятото, а в момента  поддържа форма със \"Славия\" . Михайлов, който е юноша на сините и игра на \"Герена\" между 2004 и 2007 г., изгледа срещата със  собственика на клуба Спас Русев . Втородивизионният тим поведе още в шестата минута. Сергей Георгиев проби отдясно и стигна до наказателното поле, където със силен удар с десния крак преодоля Николай Кръстев – 0:1. В първите 20 минути \"Монтана\" стоеше по-добре на терена, докато \"Левски\" се затрудняваше да организира опасни атаки. Сините разчитаха главно на центрирания, но те не носеха успех. Все пак в 26-ата минута поредното дълго подаване хвана защитата на \"Монтана\" неподготвена. Атанас Кабов се озова на върха на атаката и с едно докосване успя да прати топката зад Малин Орлинов, изравнявайки резултата. До почивката сините стигнаха и до втори гол, дело на Паулиньо. Той се разписа от няколко метра след подаване на Серджиу Буш. Грешките в защитата на \"Левски\" продължиха и през второто полувреме и в 51-ата минута \"Монтана\" изравни. Резервата Антони Белмонт сбърка при изнасянето на топката и тя стигна до Атанас Илиев. Без да се бави централният нападател на \"Монтана\" вкара втори гол. Четвърт час преди края гостите от \"Монтана\" вкараха и трети гол чрез Борислав Дамянов. Той се възползва от поредна грешка в защитата на сините и беше изведен зад защитата, където не сгреши – 2:3.", "date": "2018.11.17", "title": "\"Левски\" загуби от \"Монтана\" в контрола на \"Герена\""}
{"url": "https://www.dnevnik.bg/sport/2018/11/17/3347594_snimka_na_denia_nikolai_mihailov_obratno_na_stadion/", "text": "Вратарят Николай Михайлов изгледа  . Това се случва в разгара на слуховете, че 30-годишният футболист ще се завърне в родния си отбор. Михайлов игра за \"Левски\" между 2004 и 2007 г., като има 15 мача в този период. Той е двукратен шампион със сините.", "date": "2018.11.17", "title": "Снимка на деня: Николай Михайлов обратно на стадион \"Георги Аспарухов\""}
{"url": "https://www.dnevnik.bg/politika/2018/11/17/3347604_ostavkata_na_simeonov_ne_bila_suglasuvana_sus_siderov/", "text": "Оставката на Валери Симеонов не беше съгласувана с мен. Това каза на брифинг председателят на парламентарната група на \"Обединени патриоти\" и лидер на \"Атака\" Волен Сидеров, цитиран от \"Фокус\". По-рано днес другият партиен лидер в малката коалиция -  Красимир Каракачанов (ВМРО) заяви , че Симеонов е говорил с него вчера през деня преди да информира премиера Бойко Борисов, че подава оставка. \"Но основното е, че очаквам от членовете на коалиционния съвет ­- Борисов, Цветанов, Каракачанов, а и от самия Симеонов, да ми кажат: \"Волене, извинявай, беше прав, когато не те послушахме преди един месец\". Тогава единствено аз казах, че с голямата гавра, която Симеонов направи с недопустимото изречение към майките на деца с увреждания, цивилизованият начин е подаване на оставка - казах го това. Но не, тогава приеха, че няма да се подава оставка, той самият не искаше, и Каракачанов не искаше, а Борисов каза, че всички от патриотите трябва да са съгласни. Защо трябваше да мине тази вълна от протести? Защо трябваше да се повтори старата българска приказка за стоте тояги, солта и жълтиците накрая\", каза още Сидеров. Той посочи, че оставката е закъсняла и идва на фона на едно натрупано възмущение от заинатяване. \"Защото това беше на инат да стоиш на власт\". \"Нашите отношения в \"Обединени патриоти\" мисля, че са най-­осветляваните от всички коалиционни отношения от цялата политическа реалност в последните години. Защото всичко, което ставаше, ставаше пред медиите. Искам да припомня, че още от края на миналата година започнах да бия камбаната и да казвам, че не сме във властта за лифтове, за дискотеки, за сергии и т.н. Ние сме за по­-важни неща - доходи, стандарт на живот, безработица, работа. И за какво са сега хората на улиците? По същите теми. Защо не ме послушаха тогава и се прие, че едва ли не нападам Симеонов?\", коментира още лидерът на \"Атака\". Той посочи, че няма такъв \"гъдел\" да го напада и да се занимава личностно с него. \"Казах му тези неща и размахах пръст, защото знам много добре, че стоенето във властта носи негативи, ако не направиш нещо осезаемо и съществено. Тогава не ме послушаха. След това през лятото пак имаше едни епизоди, в които припомнях, че вицепремиерът се занимава с неща, които не са съществени. Ако бяха ме слушали, нещата щяха да са много по-­добре и щеше да има много повее разбиране у хората. Сега не знам това недоволство, което набира сила, докъде може да отиде. Не знам какво точно трябва да направи правителството, за да го компенсира. Защото това, което последно предложих, беше да се махне данъкът на старите коли\", каза още Сидеров. Той обясни, че не е човек, който като влезе в един отбор, ще го издъни и предаде. \"Не съм такъв. А със Симеонов не виждам да има затруднение с работата ни занапред в парламента. \"Атака\" щеше да има повече хора, ако не бях направил аз най­-много компромиси, когато правихме общите листи. \"Атака\" можеше да влезе и самостоятелно, но тогава бях този, който каза да направим отделение, но да го направим за добро управление, за добри постиженията. Хората още ни натякват за тези 300 лв. пенсия, които бяха говорени като предизборна полемика\", заяви още той. Сидеров посочи, че е възможно да бъде повдигнат въпросът за нов председател на pарламентарната група на Патриотите. \"Не са водени разговори кой ще смени вицепремиера на поста. Но не е нужно той да бъде от една от трите партии от \"Обединени патриоти\", просто трябва да бъде предложен от тях\", каза още той и обясни, че според него не е нужно да има четвърти вицепремиер. \"Възможно е да останат трима вицепремиери - Дончев, Каракачанов и Захариева. Нищо няма да се срине, въпросът е да се върши работа. Защото и без единия, и без другия вицепремиер коалицията може да върви напред\", коментира Сидеров \"Ще отправя критика към тази непоследователност, която виждам в ръководството на ГЕРБ. Преди няколко дни ­ Валери Симеонов ще счупи управлението, ако излезе. А днес чувам Цветан Цветанов да казва, че нищо няма да се счупи, даже ще се заздрави. Кое е вярно? Какво се случи в тези два дни? Какво стана, че изведнъж това, което го исках преди 45 дни, изведнъж стана възможно, само че във вече една обстановка, в която хората казват, че тази оставка не е достатъчна\", каза още Сидеров. Той посочи, че дали ще бъде стабилна управляващата коалиция зависи от това, какво ще бъде поставено като цели в управлението. \"Продължавам да искам неща, които са важни за хората. Не поправки в Гражданския процесуален кодекс, защото това е \"много важно\" и се занимавахме една седмица. Не някакви дреболии, които всяка седмица влизат в парламента, минават и не водят до съществено подобряване на живота. Нека да сложим важни неща, да разгледаме концесиите, да видим кои от тях да махнем, да видим как може да забогатее българската нация, без да има наличие на петрол. Има обаче достатъчно ценни метали, злато, високи технологии, както и възможности за инвестиции, които в момента не се използват добре\", обясни Сидеров.", "date": "2018.11.17", "title": "Сидеров: Оставката на Симеонов не беше съгласувана с мен"}
{"url": "https://www.dnevnik.bg/sviat/2018/11/17/3347599_nad_1000_dushi_sa_v_neizvestnost_a_71_sa_zaginalite/", "text": "Жертвите при опустошителния пожар в Северна Калифорния нараснаха до 71, а над 1000 души са в неизвестност, заявиха снощи властите в щата, цитирани от ДПА. Шерифът на окръг Бют Кори Хъни заяви на пресконференция, че по предварителни данни броят на хората в неизвестност се е повишил от 631 на 1011 души. Хъни допусна обаче, че при получаването на второто число е възможно някои хора да са били преброени по два пъти.  Пожарът в Северна Калифорния се превърна в най-смъртоносния и най-опустошителния в историята на щата. Броят на жертвите при него вече е над два пъти по-голям в сравнение с този при пожара от 1933 г. в парка \"Грифит\" в окръг Лос Анджелис, когато загинаха 29 души. Днес президентът на САЩ Доналд Тръмп заминава за Калифорния, за да посети пострадалите от горските пожари.", "date": "2018.11.17", "title": "Над 1000 души са в неизвестност, а 71 са загиналите при пожарите в Калифорния"}
{"url": "https://www.dnevnik.bg/photos/2018/11/17/3347140_fotogaleriia_reichul_makadams_na_40_godini/", "text": "Канадската актриса Рейчъл Макадамс, която прави дебюта си в Холивуд през 2002 г. с филма \"Горещо маце\", навършва днес 40 години.", "date": "2018.11.17", "title": "Фотогалерия: Рейчъл Макадамс на 40 години"}
{"url": "https://www.dnevnik.bg/politika/2018/11/17/3347626_korneliia_ninova_goliamata_pobeda_ne_e_ostavkata_na/", "text": "Голямата победа на майките на деца с увреждания не е оставката на вицепремиера Валери Симеонов, а събудената гражданска енергия. Това заяви лидерът на БСП Корнелия Нинова в изявление в централата на партията, цитирана от \"Фокус\". \"Искаме да поздравим майките на деца с увреждания, че 26 дни не отстъпиха от най­-милото, което има една майка - детето си. Искаме да поздравим хората, които ги подкрепиха. Голямата им победа е не само оставката на Валери Симеонов, тя е щрих в една по­голяма картина. Голямата победа е събудената гражданска енергия\", каза Нинова и посочи, че преди две години това не би било възможно. Според нея голяма победа е, че чувството на справедливост е надделяло над страха и апатията. Според лидера на левицата оставката на Симеонов е била задължителна, но е и закъсняла. Нинова обърна внимание на аргументите на Симеонов за оттегляне от властта - да не тежи на правителството, а не заради осъзната вина за това, което е направил. защото протестите вече са различни. Ситуацията е различна и днес хора от много градове в страната протестират\", каза Нинова. Отчете, че протестите са за по­-добри пътища, по-­ниски данъци, справедливост. \"Протестите вече не са само за една или друга личност, а за провежданите политики. Видимо управляващите не искат да ги променят\", допълни тя. Обърна се и към управляващите: \"Част от исканията на протестиращите, уважаеми управляващи, ги имате на бюрата си от преди един месец. \"БСП за България\" ги внесе като закони. Внесе ги като Закон за алтернативния бюджет. Един път ги отхвърлихте. Помислете си преди да гласувате втори път след една седмица на второ четене. Продължаваме да бъдем изразители, вносители на част от исканията на протестите, които не само сме внесли в парламента, но ще ги отстояваме, защото те са аргументирани, разумни, подкрепени с числа и най-­вече - възможни. Продължаваме в този дух\", каза още лидерът на БСП. Тя обяви,че решението на партията дали депутатите ще се регистрират в зала, ще бъде взето на заседание на Изпълнителното бюро на \"БСП за България\", което е свикала.", "date": "2018.11.17", "title": "Корнелия Нинова: Голямата победа не е оставката на Симеонов, а събудената гражданска енергия"}
{"url": "https://www.dnevnik.bg/sport/2018/11/17/3347630_mikaela_shifrin_specheli_slaloma_v_levi/", "text": "Микаела Шифрин спечели първия слалом за сезона в  Световната купа по ски алпийски дисциплини , след като триумфира във финландския курорт Леви. Американката затвърди доброто си начало на сезона, след като преди три седмици в  гигантския слалом в Зьолден беше трета . Победата е 44-а за Шифрин в Световната купа и 33-а в дисциплината слалом. По този начин тя се доближава само на две от рекордьорката в най-техничната дисциплина Марлис Шийлд (35). Пред Шифрин е и швейцарската легенда Врени Шнайдер (34). За последните 30 проведени слалома в Световната купа 23-годишната американка има 23 победи. През миналия сезон тя спечели седем старта в дисциплината. Тя вече има три победи в Леви (2013 и 2016) и се изравни с Мария Рийш, като най-успешната скиорка във финландския курорт. \"Чувствам се добре, изпитах облекчение, че победата дойде. Имаше момент, в който малко се изплаших във втория манш, но не спрях да се боря. Беше трудно заради малко по-топлото време\", каза Шифрин след финала. Победата на Шифрин я изкачи на първо място в генералното класиране след два старта. Тя има 160 точки. Петкратната носителка на малката купа в слалома и шампионка за последните две години се справи с Петра Влъхова. Словачката се представи силно и беше близо до  втора поредна победа в Леви , но Шифрин имаше последната дума. Американката водеше след първия манш, а накрая завърши с 58 стотни аванс. Трета на подиума се австрийката Бернадет Шийлд. Тя изостана на 79 стотни зад Шифрин, но караше много силно във втория манш, в който даде най-доброто време, което я изкачи от 12-ото място до позиция на подиума. В топ 10 влязоха още Фрида Хансдотер, Венди Холденер, Ана Свен Ларшон, Катарина Галхубер, Катарина Линсбергер, Нина Хавер-Льосет и Мишел Гизин. През следващата седмица дамите се насочват към американския курорт Килингтън, където има гигантски слалом и слалом на 24 и 25 ноември. В неделя в Леви е слаломът при мъжете, който ще бъде първи, заради отменения  гигантски слалом в Зьолден в края на октомври .", "date": "2018.11.17", "title": "Микаела Шифрин спечели слалома в Леви"}
{"url": "https://www.dnevnik.bg/biznes/2018/11/17/3347631_fich_potvurdi_dulgosrochniia_i_kratkosrochniia/", "text": "Международната рейтингова агенция \"Фич\" (Fitch) потвърди дългосрочния и краткосрочния кредитен  рейтинг на България  в чуждестранна и местна валута със стабилна перспектива, съобщи пресцентърът на Министерството на финансите. Краткосрочният рейтинг в чуждестранна и местна валута също се запазва - СF2Т. Оценката на рейтинга е подкрепена от стабилните външни и публични финанси, както и надеждната политическата рамка за поетапно присъединяване към еврозоната. Ограниченията пред рейтинга са по-ниските нива на доходите, в сравнение със средното равнище за страните с рейтинг СBBBТ и демографските предизвикателства, които биха могли да ограничат растежа и да утежнят на държавните финанси в дългосрочен период.  Агенцията очаква икономическият растеж през 2018 г. да остане близък до отчетения през миналата година, на ниво от 3,7 %, преди да се забави през 2019 г. до 3.5% и 3% през 2020 година. Вътрешното търсене ще бъде подкрепено от политиката на увеличение на заплатите в бюджетния сектор и минималната работна заплата, както и от очакваното ускорение в усвояването на средства по европейските фондове.  Агенцията ревизира прогнозата си за ускоряване на средногодишната инфлация до 3% през 2019 г., при 2.8% през 2018 година.  Паричната политика оперира в условията на стабилен режим на валутен борд към еврото, констатират от рейтинговата агенция. Нетните чуждестранни активи на България се очаква да достигнат до 33% от БВП, а коефициентът на външната ликвидност ще достигне 343% през 2018 г., по оценки на Fitch, които са високи в сравнение с медианата на държавите с рейтинг СBBBТ, съответно от 5.3% и 143.7% и ще останат ключови предимства пред рейтинга през прогнозния период. В областта на публичните финанси България също изпреварва страните от сравнителния анализ. Fitch очаква положителното бюджетно салдо да се запази, като в края на 2018 г. ще бъде в размер на 0.5% от БВП, при очакван дефицит средно в размер на 2.4% за останалите страни от СBBBТ групата. Държавният дълг също остава далеч по-нисък от средния за страните със същия рейтинг, както и спрямо повечето държави членки на ЕС.  През прогнозния период Агенцията очаква публичният дълг да продължи да намалява, като през 2020 г. ще падне до 19.5% от БВП. Експертите отчитат също по-добрата външна финансова позиция на България спрямо по-голямата част от страните в същата рейтинг-група. Посочват се също така подобрената конкурентоспособност и излишъка по текущата сметка.  Факторите, които заедно или поотделно биха довели до повишаване на рейтинга са: по-висок потенциален растеж на БВП в средносрочен период; ускореното сближаване до нивата на доходите в страните с по-висок рейтинг; напредък в процеса на присъединяване към еврозоната. Основните фактори, които заедно или поотделно биха довели до понижаване на рейтинга са: възобновяване на външните дисбаланси и/или влошаване на конкурентоспособността; фискални дефицити, които биха повишили държавната задлъжнялост; реализиране на рисковете за бюджетния баланс, свързани с материализиране на условните задължения на държавните предприятия.", "date": "2018.11.17", "title": "\"Фич\" потвърди рейтинга на България със стабилна перспектива"}
{"url": "https://www.dnevnik.bg/bulgaria/2018/11/17/3347627_traicho_traikov_ne_znae_za_vnesen_v_suda_isk_za/", "text": "Бившият министър на енергетиката в първия кабинет \"Борисов\" и бивш кандидат за президент от името на Реформаторския блок Трайчо Трайков не знае за внесен в съда от Комисията за противодействие на корупцията и отнемане на незаконно придобитото имущество (КПКОНПИ) иск за конфискуване на имущество за близо 2.4 млн. лв. За \"Дневник\" той обясни, че преди месец е представил на антикорупционния орган бележки за своите доходи и след това не е бил известен нито дали са достатъчни представените от него доказателствата, нито какво става със започнатата от комисията проверка. По думите му комисията му е дала едва едномесечен срок да докаже доходите си, а не тримесечен, както  обеща председателят ѝ Пламен Георгиев . В края на септември той увери, че комисията ще изчака бившия министър още два месеца и половина. Адвокатът му Георги Атанасов също не знае нищо за внесена искова молба в съда: \"Нямам представа. Така пише в медиите. Но понеже те рядко са източник на достоверна информация, не мога да съм сигурен, че това е станало. Може би комисията се е похвалила, ако на техния сайт пише, значи са го внесли\". Той заяви, че не само не е информиран, ами явно процедурата все още не е задействана, защото тя предвижда задължителното му осведомяване. И обясни: \"Това е процедура, при която съдът трябва да прецени дали е редовна внесената исковата молба, а тя обикновено не е редовна, защото те много отдавна пишат неща, които съдът отдавна не приема. Ако евентуално съдът приеме, че молбата на комисията горе-долу става за нещо, чак тогава той пише резолюция да се връчи на ответника и ме конституира. Дотогава нямам достъп до делото\", обясни за \"Дневник\" Атанасов. Кой знае Вчера информацията за внесения иск тръгна от близките до депутата от ДПС Делян Пеевски медии \"Блиц\", \"Канал 3\" и др. По-късно през деня от антикорупционната комисия са заявили за специализирания правен сайт  news.lex.bg , че Трайков е дал частични обяснения, но повечето не са били приети. Затова внесеният иск за отнемане на имущество се равнявал на 2 372 004.55 лв. Официално съобщение на сайта на институцията все още няма, а внасянето на такъв иск не е отразено и в системата на Софийския градски съд (СГС). Адвокат Атанасов заяви, че важен въпрос е дали исковата молба е подадена като секретна, което е практика на комисията. Антикорупционният орган засекретява и молбата за обезпечение, за да изтече 7-дневният срок, в който страната, срещу която се иска обезпечение, може да обжалва и така ѝ се пречи да се запознае подробно с доказателствата за исканото обезпечение. Съдът не е длъжен да уведомява страната за искано срещу нея обезпечение, обясни още юристът. След изтичане на 7-дневния срок тя получава запорно съобщение от държавен съдебен изпълнител и научава, че с определение съдът е наложил обезпечителна мярка - запор или възбрана. Но на засегнатия се предоставя само копие от определението, а всички останали документи са класифицирана информация, което означава, че може да ги чете в отделна стая, като не може да си води записки или прави ксерокопия. \"Така сами можете да прецените колко достъпно е да се изследват всички доказателства и в законовия едноседмичен срок да се обжалва искането за обезпечение така, че да се изчерпят всички възражения. Трябва да се има предвид, че обикновено само исканията са между 80 и 400 страници, а доказателствата са описани отделно\", коментира още адвокат Атанасов. \"След това - 20 или 30 дни по-късно, за да не бъде комисията упреквана от обществеността, председателят ѝ говори пред медиите. Това означава, че предишния ден той е декласифицирал информацията, което зависи само от него, за да може да обяснява пред журналистите кой какъв престъпник\", посочи той. Историята на проверката  Проверката на имуществото на Трайков започна в началото на 2017 г., след като той беше обвинен в безстопанственост по делото за продажбата на държавния дял в ЕВН на занижени цени. Сделката беше сключена, когато Трайков беше министър. Делото, по което обвиняеми са още бившият вицепремиер Симеон Дянков, съиздателят на \"Дневник\" и \"Капитал\" Иво Прокопиев и др.,  беше връщано на прокуратурата  от специализирания съд на няколко пъти заради неясноти в обвинителния акт и процесуални нарушения. За последно през октомври  беше внесено в спецсъда  и се очаква насрочване на разпоредително заседание. Заради проверка по същото дело беше наложен запор и на имущество и сметки на Иво Прокопиев, който обжалва мярката. Трайков получи обвинение в последните дни на 2016 г. , а прокуратурата не обяви официално за това. \"Политически неудобните получават обвинение по празниците\", коментира тогава бившият министър, който два месеца по-рано беше кандидат за президент от името на Реформаторския блок. В края на септември тази година по искане на комисията  съдът запорира имущество на Трайков,  който сега е общински съветник в София. Нейна проверка, започнала в началото на 2017 г., установила несъответствие от 2.4 млн. лв. в доходите на Трайков за 10-годишен период. На Трайков бяха дадени три месеца да даде доказателства за произхода на средствата. Още тогава той отговори, че няма как физически да спази срока, защото това означава за 12 години назад да опише живота си и да приложи документи - от банкови извлечения през договори и пътувания. Трайков съобщи, че според документите, които е видял, комисията е  описвала служебните му пътувания като екскурзии . Възможността за т.нар. гражданска конфискация - отнемане на незаконно придобито имущество на обвинени, но неосъдени лица, беше въведена в българското законодателство през 2012 г. от ГЕРБ със Закона за отнемане в полза на държавата на незаконно придобитото имущество и премина в новия антикорупционен закон, приет отново по инициатива на управляващата партия. През март тази година  Софийският градски съд поиска Съда на Европейския съюз да се произнесе  дали такава практика отговаря на европейското право. От март тази година заработи и новата антикорупционна комисия, която събра на едно място дотогавашните комисии за отнемане на незаконно придобито имущество и за конфликт на интереси, БОРКОР и звена от Сметната палата и ДАНС. Сред най-шумните акции на оглавяваната от Пламен Георгиев комисия досега са арестите на бившия кмет на столичния квартал \"Младост\" Десислава Иванчева и на кмета на Септември Марин Рачев (ГЕРБ). И двете проверки, започнати от комисията - за имуществата на Иванчева и Рачев, все още не са приключили. В съда не са приключили и наказателните дела срещу двамата. Неофициално Георгиев е споменаван като възможен наследник на главния прокурор Сотир Цацаров, чийто мандат приключва в края на 2019 г.", "date": "2018.11.17", "title": "Трайчо Трайков не знае за внесен в съда иск за конфискация на имуществото му"}
{"url": "https://www.dnevnik.bg/zdrave/2018/11/17/3347284_gerb_revizirat_malka_chast_ot_ideite_si_za/", "text": "Управляващите от ГЕРБ няма да ревизират много съществено готвената от здравното министерство и ръководството на здравната каса  реформа в здравния сектор, която ще бъде прокарана през задната врата  с преходните и заключителни разпоредби на законопроекта за бюджета на касата за догодина. Вчера, в 17.18ч. – в последния възможен момент, депутатите от ГЕРБ се възползваха от правото си да внесат изменения между първо и второ четене на законопроекта за бюджета на касата. Макар и на 33 страници, измененията внесени от председателят на здравната комисия Даниела Дариткова в по-голямата си част са по-скоро технически, редакционни, а понякога и стилистични. Съществените изменения не са много и засягат основно дейността на болниците. Промени за болниците Както обещаха, от ГЕРБ планират промяна в намерението за пререгистрация на болниците. Все пак то няма да отпадне, но основната административна дейност няма да падне на раменете на лечебните заведения. Те ще имат 6 месеца да приведат дейността си според новите законови изисквания, а не както се предвиждаше – до една година. Но след това няма те да подават заявления за прелицензиране и пререгистрация, а новата агенция \"Медицински надзор\" ще прави проверки и ще следи дали са изпълнени изискванията. Остава възможността болниците, които не съответстват на правилата, да бъдат затваряни. ГЕРБ няма да отменя изцяло идеята касата да плаща за болнично лечение само, ако то е извършено от лекар на основен трудов договор в съответната клиника. Ще има обаче и възможности за изключения – когато има недостиг на специалисти, като за целта ще се издава специално одобрение от Надзорния съвет на НЗОК по предложение на директора на съответната регионална каса. Не парламентът, а кабинетът ще разрешава откриването на нови болници, предвиждат новите текстове. Преценката има ли нужда от нова болница ще се взема на база потребностите на населението според здравната ни карта, която в момента не работи. Анализът пък ще прави новата агенция \"Медицински надзор\". Новите дейности пък няма да се разрешават от кабинета, както предлагаше здравното министерство, а от ресорния министър, както е и в момента. Шест месеца ще бъде срокът за подготвяне на правилата за добра медицинска практика от съсловните организации вместо досегашните три, които им даваше здравното министерство. Няма да има трансформация и окрупняване на центровете по трансфузионна хематология, след като специалистите от сектора обясниха колко ще се затрудни процеса по кръводаряване и кръвопреливане с предвижданата промяна. В същото време остават много от планираните от здравните власти промени. Остава принципът за разходна ефективност Управляващите не се отказват от идеята касата да плаща само за най-разходно ефективните лекарства. Засега от касата обещават, че това ще важи само за лекарствата, изписвани от болниците за домашно лечение, ще е само за пациенти, които започват за първи път лечението си с биологични продукти. Все пак законът залага принципът на разходна ефективност, а допълнителните уточнения за кои лекарства ще се прилага той могат да стават с наредба. Запазва се и идеята националният съвет по реимбурсиране самостоятелно да може да направи нови фармако-терапевтични ръководства тоест начинът за лечение на болести, включващи критерии за оценка на резултата от прилаганата терапия и алгоритми за лечение с лекарствени продукти. Досега това ставаше след консултация със съответните национални консултанти, медицински научни дружества и експертни съвети, но след измененията правото ще е еднолично на съвета. Управляващите не отстъпват от идеята да бъде закрит фонда за лечение на деца и дейността му да се поеме от касата. Запазва се и идеята агенцията за медицински одит и агенцията по трансплантации да се слеят в едно звено – агенция \"Медицински надзор\" и тя да е мегаорган, който да контролира болничната дейност. Остава мораториумът нови болници да не могат да сключват договори със здравната каса. Новите Национални рамкови договори, които се предвижда да са с тригодишен срок, ще започнат да действат от 1 януари 2020 г. , а за 2019 г. се предвижда да има анекс към сегашния договор. Идеи на опозицията И опозицията се възползва от правото си да поиска изменения между първо и второ четене, някои от които също са редактирани от мнозинството. От ДПС искат да отпадне прелицензирането на болниците, да се удължи от 3 на 6 месеца срока, в който агенцията за медицински надзор да изготвят нови правила за добра медицинска практика, да отпадне окрупняването на центровете за трансфузионна хематология, да отпадне идеята нови болници да се разкриват само с решение на Народното събрание. Левицата предлага отпадане на всички параграфи от преходните и заключителни разпоредби на законопроекта, с които се правят промени на всички секторни за здравеопазването закони. И отмяна на всички изменения. БСП иска още да се увеличи бюджетът на касата със 144 600 лева, като с 84 195.2 да се увеличат трансферите за специализирана извънболнична помощ, а с 56 130.1 да се увеличат парите за медико-диагностична дейност. Останалите средства да отидат в резерва за непредвидени и неотложни разходи, искат социалистите. От партия \"Воля\" искат да отпадне възможността при приватизация на части от лечебно заведение с държавно или общинско участие, парите да остават за инвестиции на болницата.", "date": "2018.11.17", "title": "ГЕРБ ревизират малка част от идеите си за пренареждане на здравната система"}
{"url": "https://www.dnevnik.bg/politika/2018/11/17/3347638_ot_sdelka_s_dps_do_zakusniala_-_reakcii_za_ostavkata/", "text": "От \"сделка с ДПС\" до \"закъсняла\" определят политици подадената късно снощи оставка на вицепремиера Валери Симеонов след продължили близо месец протести на майки с деца с увреждания и хората, които ги подкрепят. Те поставиха ултиматум за оставката му след като ги нарече \"кресливи жени с уж болни деца\" ден. Оставката на вицепремиера Валери Симеонов е резултат от сделка с ДПС, решена на вчерашната среща между лидера на ДПС Мустафа Карадайъ и зам.-председателят на ГЕРБ Цветан Цветанов. Това смята съпредседателят на обединението \"Демократична България\" Христов Иванов.  \"До вчера Борисов уверяваше, че една оставка на Симеонов може да доведе до \"счупване на конструкцията\" на управлението и \"правителството да падне\". Сега явно вече жертването му се е оказало част от откупа за Доган. Дали сделката е за още време на власт или е за това как ще изглежда следващо управление - ще видим съвсем скоро. Едно е сигурно - днес Борисов направи още една крачка към все по-пълната си зависимост от Сараите и това не вещае нищо добро за България\", написа Иванов в профила си в социалната мрежа \"Фейбук\". Той определя като \"добра новина\" упорството на майките, които \"показаха изключителна гражданска доблест в епохата на всеобщо безгръбначие\". \"Иначе, поредният многократно доказал своята непригодност за поста шоумен си тръгва. Панаирът обаче продължава. Стабилно е!\", заключава Христо Иванов в публикацията си. \"Оставката на злополучния вицепремиер беше задължителна, тя е закъсняла и няма да промени нищо\", коментира лидерът на ДПС Мустафа Карадайъ в публикация във \"Фейсбук\". В коментара си лидерът на ДПС изразява притеснение за ситуацията в страната. \"Бедността и несигурността подхранват омразата и агресията. Време е за съгласие и воля, време е за реализиране на програма за ускорено развитие на страната\", пише още Карадайъ. Като \"закъсняла\" определиха оставката на вицепремиера Валери Симеонов депутатите от БСП Весела Лечева и Дора Янкова. Във Велико Търново, където се провежда семинар на жените-социалистки от Северна България, те коментираха, че гражданското напрежение няма да спре. По думите на  лидера на БСП Корнелия Нинова  оставката на Симеонов няма да промени нищо. \"Голямата победа на майките на деца с увреждания не е оставката на вицепремиера Валери Симеонов, а събудената гражданска енергия\", подчерта тя в изявление в централата на партията. В коалицията \"Обединени патриоти\" вече се обсъжда кой може да поеме поста вицепремиер след  оставката на Валери Симеонов . По информация на БНР засега обсъжданите варианти са на хора, които са извън парламентарната група на \"патриотите\". Логично е това да е човек от НФСБ, коментира пред БНР Юлиан Ангелов от ВМРО, който е и секретар на парламентарната група на \"Обединените патриоти\". \"Предполагам, че колегите от НФСБ ще предложат кандидат за този пост и след като го обсъдим, ще вземем нашето решение от трите партии за номинация на подобна кандидатура. Надявам се, че като господин Симеонов се върне в Народното събрание, ще допринесе за по-добрата работа на парламентарната ни група\", каза той. Според евродепутата от ВМРО Ангел Джамбазки имало опит за политическа употреба на гнева на хората. \"БСП и ДПС ще се опитат да се възползват от напрежението в страната, за да търсят курс за политическа ескалация\", смята той. Лидерът на \"Атака\" Волен Сидеров обяви , че ще предложи на мястото на подалия оставка Валери Симеонов да не бъде избиран нов вицепремиер. Сидеров съобщи, че вчерашното оттегляне на Симеонов не е било съгласувано с коалиционните партньори, а оставката е закъсняла. Третият в \"Обединените патриоти\" - вицепремиерът и министър на отбраната Красимир Каракачанов, лидер на ВМРО,  каза, че ще изчакат В алери Симеонов  да предложи свой наследник за вицепремиер.  Лидерът на партия \"Воля\" Веселин Марешки заяви пред БНР, че освен вицепремиера Симеонов, оставка трябва да подаде и Красимир Каракачанов и партията му ще продължи да настоява за това. \"Оставката на Валери Симеонов приемаме като спечелване на справедливите искания на целия български народ за справедливост и показва, че в България има само един човек, който все още може да се противопоставя на тези справедливи искания и да не следва волята на българския народ и това е Красимир Каракачанов. Надяваме се, че след тази и следващата оставка - на Красимир Каракачанов, положението в България ще се нормализира\", каза Марешки. Оттеглянето от правителството на вицепремиера и лидер на НФСБ Валери Симеонов не е изненада, заяви по-рано днес в интервю за Би Ти Ви  председателят на парламентарната група на ГЕРБ Цветан Цветанов . Според него оставката на Симеонов ще заздрави конструкцията на управляващата коалиция. Цветанов уточни, че \"след като в малката коалиция се обединят около конкретно име, то ще бъде обсъдено и с ГЕРБ. \"Очаквано и добро решение\" нарече подаването на оставката кметът на София и зам.-председател на ГЕРБ Йорданка Фандъкова. По думите й това ще позволи да се случи бързо реформата за хората с увреждания. Във връзка с очакването оставката на Валери Симеонов да тушира общественото и политическото напрежение кметът заяви, че се надява да се успокои ситуацията, но \"не трябва да забравяме, че ситуацията е предизборна\". \"Доста политически сили се възползват от всяко недоволство и напрежение. Лично моето разбиране винаги е било, че политиците, независимо на каква позиция са в дадения момент, трябва да търсят решения, а не да се състезават по говорене\", каза Фандъкова пред \"Нова телевизия\".", "date": "2018.11.17", "title": "От \"сделка с ДПС\" до \"закъсняла\" - реакции за оставката на Симеонов"}
{"url": "https://www.dnevnik.bg/sport/2018/11/17/3347641_zverev_prechupi_federer_i_dostigna_finala_v_london/", "text": "Александър Зверев е първият финалист на заключителния турнир на АТП в Лондон. Германецът пречупи шесткратния шампион Роджър Федерер с.7:5, 7:6 (5), показвайки много силна игра и високо ниво на представянето през цялата среща. Поставеният под №3 в Лондон завърши двубоя за час и 36 минути. Зверев постигна трета победа в шестия си мач срещу Маестрото, като общо за четвърти път двамата се срещат на финал или полуфинал. Германецът надви Федерер за пръв път в зала. Двамата не се бяха изправяли един срещу друг от миналогодишното издание на финалния турнир на АТП, когато швейцарецът постигна успех в груповата фаза. В едва второто си участие във финалите на АТП Зверев стига до финалите. Преди година той отпадна в групите. Участието на Федерер в полуфиналите беше 15-о от последните му 16 появявания на турнира. Той не е успявал да стигне до финала само в пет от тези случаи. За втора поредна година швейцарецът губи на полуфинал, след като преди година отстъпи на Давид Гофен. В спора за титлата Зверев ще чака победителя от втория полуфинал между Новак Джокович и Кевин Андерсън, които ще играят в 22 ч. Зверев е и първият германец, който достига до финала след прекъсване от 22 години. За последно това стори Борис Бекер. \"Много съм доволен от тази победа, благодаря на екипа ми за здравата работа, която свършихме. Нещата не приключват дотук, както често обича да ми казва Иван Лендъл. Знам, че ни чакат още големи неща, но за момента просто не знам какво повече да кажа, съжалявам\", каза Зверев след срещата. Той се пошегува, че не иска да срещне Новак Джокович във финала, защото загуби от него в мач от груповата фаза в Лондон. Германецът напусна корта обиден, след като публиката в английската столица няколко пъти реагираше грубо към него и го освиркваше. Нивото на игра и от двамата беше много високо, но Федерер беше с една идея по-добър. Германецът завърши със седем аса и една двойна грешка. За носителят на 20 титли от Големия шлем асовете бяха три. Федерер вкара едва 57% от първия си сервис, докато при германеца показателите бяха 66%. Освен това Зверев спечели 88% от разиграните точки (38 от 43). Макар да не вкарваше голям процент от първия си сервис Федерер геймовете вървяха леко за него. Той успяваше да играе разнообразно и рядко влизаше в дълги разигравания. От другата страна на мрежата Зверев разчиташе на мощен сервис и на силния си форхенд, като в началните геймове много често излизаше и на мрежата. Едва след средата на сета Федерер започна да разнообразява с къси топки и така принуди съперника си да се движи много. В шестия гейм имаше красив момент с поредица от трикови удари и от двамата, а Федерер взе подаването си. Всичко отиваше към тайбрек, след като нямаше нито една възможност за пробив, когато Зверев успя да вземе подаването на швейцареца в последния възможен момент, с което спечели и първия сет. Той реализира пробив на нула в един гейм, в който нищо от играта на Федерер не се получи. Вторият сет започна много по-динамично, като Федерер увеличи агресията. Той започна да дава израз на емоциите си и в третия гейм стигна до първите си точки за пробив в мача. Швейцарецът поведе с 40:0 и в крайна сметка успя да пробие Зверев, за да поведе с 2:1. Още в следващия гейм обаче германският тенисист върна пробива с много агресивна игра и мощни удари. Това да де голямо психологическо предимство на 21-годишния Зверев, който спечели следващите си два сервис гейма на нула. Последва труден гейм за Федерер, който швейцарецът все пак успя да измъкне и да изравни резултата 4:4. След това Зверев отново беше на висота и бързо взе подаването си. Сценарият от първия сет се повтори, като Зверев стигна до 6:5, но този път Федерер не трепна и спечели подаването си на нула. Швейцарецът беше безапелационен и вкара втория сет в тайбрек. В тайбрека резултатът се движеше точка за точка до 5:4 в полза на германеца. Тогава той успя да реализира минипробив, което се оказа ключово. Федерер спечели едното от подаванията си, но след това на сервис на Зверев германецът не трепна и се класира към финалите. Федерер остава с четири титли през годината. Загубата от Зверев сложи край на мечтата му да достигне 100 титли на сингъл до края на сезона.", "date": "2018.11.17", "title": "Зверев пречупи Федерер и достигна финала в Лондон"}
{"url": "https://www.dnevnik.bg/sport/2018/11/17/3347488_djokovich_zatvurdi_otlichnata_si_forma_s_treti_poreden/", "text": "За пети път Новак Джокович влиза в полуфиналите на финалния \"Мастърс\" с три победи в груповата фаза. В мач без значение за крайното класиране световният №1 се справи с Марин Чилич със 7:6 (7), 6:2 за час и 36 минути. В три от предишните четири случая, в които спечели и трите си мача в групите 2012, 2013 и 2014 г., Джокович триумфира и с титлата. През 2016 г. той игра финал, но го загуби от Анди Мъри. В сблъсъка с Чилич Джокович затвърди отличната си форма, като това беше 25-а победа в последните 26 мача на сръбския тенисист. От началото на август той загуби единствено срещу  Карен Хачанов във финала на турнира от сериите \"Мастърс\" в Париж . Той постигна 17-а победа от 19 мача с Чилич и трета поредна. Джокович си беше осигурил класиране в полуфиналите , където е част от финалната четворка за осми път от 11 участия. Той има шест победи в досегашните си седем полуфинала. Сърбинът преследва шеста титла, с която да изравни рекорда на Роджър Федерер. В битка за място на финала Джокович ще срещне Кевин Андерсън в повторение на  финала от \"Уимбълдън\" . Двамата излизат на корта в 22 часа българско време, а в първия полуфинал един срещу друг се изправят  Роджър Федерер и Александър Зверев . В двубоя Джокович не даде нито точка за пробив на хърватина, поддържаше много високо ниво на играта си и реално не направи никакви грешки. В първия сет играта на Чилич вървеше, но след това той започна да прави грешки. В шестия гейм Джокович получи възможност да пробие, но хърватинът се справи, след което мачът продължи в руслото гейм за гейм. Така се стигна до тайбрек, в който световният №1 показа по-здрави нерви. Той реализира минипробив при 7:7, след което сервира за сета. Вторият сет започна с повече колебания за Чилич, но хърватинът удържа и взе подаването си. Джокович нанесе своя удар с пет поредни гейма, за да пречупи съперника си и да спечели срещата.", "date": "2018.11.17", "title": "Джокович затвърди отличната си форма с трети пореден успех в Лондон"}
{"url": "https://www.dnevnik.bg/sport/2018/11/17/3347486_karlsen_se_spasi_v_epichna_80-hodova_partiia_i_zadurja/", "text": "Световният шампион Магнус Карлсен отрази първата голяма възможност на съперника си в мача за титлата в шаха Фабиано Каруана и двамата сключиха ново реми. След шест партии - половината от двубоя за световната корона, резултатът е 3:3, без никой от двамата да е успял да спечели партия. Тази от днес обаче предложи големи вълнения за двамата, както и за зрителите на мача в Лондон. Каруана имаше ясен план за спечелването на партията. Карлсен обаче съумя да се спаси с невероятно измъкване и след 80 хода двамата си стиснаха ръцете за поредно реми. Следва ден почивка, след което мачът продължава. В седмата партия Карлсен, който търси четвъртата си поредна титла, отново ще има белите фигури.", "date": "2018.11.17", "title": "Карлсен се спаси в епична 80-ходова партия и задържа равенството в мача за титлата"}
{"url": "https://www.dnevnik.bg/sport/2018/11/17/3347492_sporna_duzpa_donese_pobeda_na_braziliia_nad_urugvai/", "text": "С гол на Неймар от дузпа Бразилия победи Уругвай с 1:0 в приятелски мач. Два от най-успешните южноамерикански тимове направиха много интересен двубой на стадион \"Емиратс\" в Лондон, а единственото попадение падна в средата на мача. Двубоят беше и повторение на финала от световното първенство през 1950 г., когато Уругвай печели с 2:1 на \"Маракана\". Двата тима се срещнаха за 76-и път, а Бразилия постигна 38-а победа, като има и 21 загуби от урусите. Победата е пета поредна за бразилците, при това във всички мачове съставът не допуска гол в мрежата си. Загубата от Белгия в четвъртфинал на световното първенство е единственото поражение от 20 двубоя за Бразилия. Неймар вкара своя 60-и гол за Бразилия в 95-ия си мач за състава. Той вече е само на два гола от втория във вечната ранглиста Роналдо (62 гола в 98 мача). Лидер е Пеле със 77 попадения в 92 срещи. Освен гола си от дузпа друго попадение на нападателя беше отменено заради засада. Съставът на Тите имаше предимство в по-голямата част от срещата и успя да огранчи силното нападение на Уругвай водено от Луис Суарес и Единсон Кавани. Най-спорният момент в мача дойде в 76-ата минута, когато Данило падна в наказателното поле след минимален контакт с Диего Лаксал. Съдията Крейг Поусън отсъди нарушение срещу десния защитник, но уругвайците претендираха за игра с ръка на Данило преди това, която повторенията доказаха. От 11-те метра Неймар беше точен с премерен удар в долния ляв ъгъл на Кампаня.", "date": "2018.11.17", "title": "Спорна дузпа донесе победа на Бразилия над Уругвай"}
{"url": "https://www.dnevnik.bg/bulgaria/2018/11/17/3342603_asansyorut_v_centura_na_sofiia_za_koito_nikoi_ne/", "text": "Колко време е необходимо на Столичната община да осигури поддръжка на асансьор, от който могат да се възползват хора със затруднено придвижване и майки с детски колички? Краткият отговор на въпроса е: колкото - толкова. Дългият гласи, че един месец не стига, а доказателството е в идеалния център на София. Преди месец - на 16 октомври, в  контактния център на Столичната община  се получават серия от сигнали за това, че асансьорите от двете страни на Ларгото (откъм сградата на ЦУМ и откъм хотел \"Балкан\") не работят. Така прекосяването на бул. \"Цар Освободител\" между сградите на президентството, Министерския съвет и парламента (в бившия Партиен дом) става сложно за родители с детски колички или хора със затруднено придвижване. На място няма рампи и за да преминат от другата страна те трябва да направят сериозна обиколка - най-близката пешеходна пътека е на булевард \"Дондуков\" при пряката с улица \"Бачо Киро\", като оттам трябва да се заобиколи сградата на бившия Партиен дом, за да се стигне и премине през пешеходната пътека пред БНБ. Изграждането на асансьорите от двете западни страни на Ларгото е част от мащабната обществена поръчка, организирана от Министерство на културата и възложено на консорциума \"Антична Сердика\", в което влизат фирмите \"Пътстрой - Варна\", \"Реставрация\" ЕАД, \"Пътища и Мостове\" ЕООД и \"Финанс груп 2013\" ЕООД, която е на стойност 12 млн. лв., финансирани по Оперативната програма \"Регионално развитие\". На 9 февруари 2018 г. Министерският съвет взе решение Ларгото да бъде прехвърлено за безвъзмездно управление за срок от 10 години от Министерството на културата на Столичната община, а на 26 септември 2018 г. беше подписан приемно-предавателен протокол между двете държавни институции. Един от подателите на сигналите до общината разказа пред \"Дневник\", че на 16 октомври, след като установил, че асансьорът не работи, позвънил на посочения телефон за поддръжка. Той е на фирмата \"Лифтком\". Оттам заявявили, че от първи октомври не отговарят за този обект и го насочили към дружеството \"Метрополитен\", което поддържа метрото и подлеза към спирката, или Столичната община. От общинското дружество обяснили, че асансьорът не е част от инфраструктурата на метростанция \"Сердика\" и не носят отговорност за поддръжката му и препратили към общината. Оттам пък регистрирали сигнала, но не посочили срок нито за ремонт на асансьора, нито коя е фирмата, която го поддържа, разказва още жалбоподателя. От сайта на контактния център на общината се вижда, че две седмици след подаването на един от сигналите, \"Метрополитен\" отговаря, че \"съоръжението не е част от инфраструктурата на метрото\" и въпросите трябва да се отнесат към Министерство на културата. От друго писмо-отговор на сигналите (освен за неработещи асансьори, има сигнал и за счупени пейки) става известно, че те са били препратени от контактния център на Столичната община на кмета на район \"Оборище\" Васил Цолов. Две седмици след подаването им той ги адресира до шефа на дирекция \"Инженерна инфраструктура\" в общината Мариела Лазарова, напомняйки, че именно на тази служба е прехвърлено стопанисването на обекта. Въпреки че месец след оплакванията, асансьорите все още не работят, общината е отчела подадените сигнали като обработени. Междувременно обаче гражданите продължават да пишат, че съоръженията не работят. Сигнали има и за счупени пейки и мръсотия в подлеза. От сайта на контактния център се вижда, че на 15 ноември \"Метрополитен\" отново са изпратили до Столична община информация, че сигналите за неработещите асансьори не са от тяхната компетентност. \"Дневник\" не успя да се свърже с пресцентъра на Столична община по телефона и изпрати въпроси по мейл каква е причината за неработещите асансьори, коя е фирмата, която е отговорна за поддържането им и кога те ще бъдат ремонтирани.", "date": "2018.11.17", "title": "Асансьорът в центъра на София, за който никой не отговаря"}
{"url": "https://www.dnevnik.bg/sport/2018/11/17/3347490_hubchev_niama_da_pozvolia_na_nikogo_da_kaje_neshto/", "text": "Селекционерът на националния отбор по футбол Петър Хубчев поздрави футболистите си за характера, проявен в мача с Кипър. Българският състав  стигна до равенство 1:1 след късен гол от дузпа  и запазва възможности за спечелване на групата си в Лигата на нациите. \"Откакто съм в националния отбор, това беше един от мачовете, в които показваме най-голямо мъжество и хъс. Няма да позволя на никого да каже нещо против отбора и момчетата. Ние си имаме нашите възможности и граници\", заяви Хубчев пред БНТ. Той изтъкна, че в крайна сметка най-важни са резултатите. И посочи, че \"ударите са много, но нямаме точките\". \"За мен беше важно желанието, но трябва да надграждаме и да прибавяме, към това, което правим. Трябва късмет и майсторство. Едното без другото не става\", каза селекционерът. \"Много хора ме обвиниха в началото, когато казах, че не обещавам класиране. Продължавам да съм на тази позиция. Преди мача имаше въпроси дали ще следим резултата от другия мач. Интересувахме се само от нашия\", продължи той. \"Накрая ще бъде много хубаво, ако бъдем първи, но се съсредоточавам само върху мача със Словения. Присъединявам се към мнението на треньора на Кипър, че Словения е най-класният отбор в групата\", каза още Хубчев. Словенците завършиха 1:1 с водача Норвегия и остават последни без победа и с две точки от пет мача. В последния кръг в понеделник България приема Словения, а Норвегия гостува на Кипър.", "date": "2018.11.17", "title": "Хубчев: Няма да позволя на никого да каже нещо против отбора"}
{"url": "https://www.dnevnik.bg/evropa/2018/11/17/3346947_tova_ne_e_disnilend_holandiia_se_zashtitava_ot/", "text": "Два туристически автобуса се движат по тесния, виещ се път, който минава край жълто сабо с човешки ръст. Автобус след автобус се редят да оставят нетърпеливите си пътници, образувайки огромни колони към дигите докъдето ти стига погледът. В село Киндердайк край Ротердам има 19 вятърни мелници. Характерен пейзаж за холандското изобразително изкуство, това е една от най-сниманите дестинации в Холандия. Излизайки в мъглата и дъжда, изпълнени с очаквания, туристите отварят алените си чадъри, а екскурзоводът им размахва червен знак, обяснявайки значението на това уникално място, влязло в защитения списък на световното културно наследство на ЮНЕСКО. Мелниците, които са шедьовър в управлението на водите, някога са подпомагали отводняването на терените, предотвратявайки наводнения през 1740 година. Това обаче не е музей. Мелниците са изпълнени с живот. На някои обитатели на мелниците вече им е писнало. Те създадоха картички, с които приканват туристите да помислят за последиците от обиколките си. Поход през лалетата Имам много, много лош опит с туристите, казва Йохан Велтуизен, 56-годишен програмист на роботи. Той винаги е живял в Киндердайк и управлява местната група за защита на нормалните условия на живот, която настоява пред кмета за по-добро управление на масовия туризъм. \"Цели семейства тичат през градината ми. Седим си и пием чай на слънце, поглеждаме и виждаме цяло семейство китайци да тъпче цветята ми\", казва Велтуизен. \"В началото бяха само туристи от САЩ и Великобритания, сега са от Китай и Япония. Те са толкова много милиони и всички искат да дойдат и да се снимат с вятърна мелница\", допълва той. Свръхтуризмът и какво да се прави с него Автобуси блокират пътищата, коли завземат определените за инвалиди паркоместа, а туристи без опит в колоезденето са приканени да яхнат велосипеда, за да се потопят изцяло в холандската атмосфера. Видео, публикувано от екипа на Йохан, показва някои от проблемите, които създава свръхтуризмът в някога спокойното холандско село, което сега страда заради това, което е. Преди десетилетие мястото бе почти непознато отвъд дигите. Градският съвет се опита да сведе до минимум нарушаването на спокойствието, като забрани автобусите и кемперите в центъра на Киндердайк, изгради нови паркинги в покрайнините на селото и засили проверките на автомобилите, което доведе до почти двойно повече глоби между 2017 и 2018 година. Правя чаши за кафе и подложки за чаши като хоби, казва Вeлтуизен. Туристите обаче идват, снимат се и не купуват нищо, хранят се на круизните кораби, оплаква се той. Въпреки недоволството си Вeлтуизен не е съгласен с неотдавнашната инициатива на местни мелничари да раздават картички на туристите с послание, намекващо, че те са част от проблема. На картичките пише: \"Живеем тук от векове. Всяка година ни посещават 600 хил. туристи, а ние сме 60. Съотношения 10 хил. към 1 #свръхтуризъм\". Макар целта да е картичките да бъдат изпратени на приятели, за да бъдат отказани други посетители, по-вероятно е да бъдат запазени като сувенир. Местният мелничар и активен ползвател на \"Инстаграм\" Петер Пол Клапвайк отбелязва: \"Това е обект от световното културно наследство, не е \"Дисниленд\". И трябва с него да се отнасят като с такова\". Все пак обаче годишната поддръжка на една мелница струва 100 хил. евро, така че туристическите приходи от фондацията Kinderdijk, която управлява обекта, са жизненоважен източник на средства. \"Ние сме част от наследството\", казва Клапвайк. \"Не мразим туристите, но фондацията ни третира като гъска, която снася златно яйце.\" \"Просто ни трябват правила\" Входни билети на цена 8 евро за възрастни и стотици круизни кораби, спрели наблизо, осигуряват на фондацията всяка година около 4 милиона евро. Повечето пари се реинвестират в поддръжката на селото, но местните жители се оплакват, че нямат достъп до консултациите на съвета и не виждат ползите от посрещането на вълната от туристи. Те започнаха многобройни съдебни дела, за да се опитат да защитят собствеността си и да не допуснат разширяване на туристическия обект. \"Не можеш да го спреш. Просто се нуждаем от правила. Туристите обикновено идваха само през лятото и спираха посещенията през октомври, а сега е целогодишно\", оплаква се Йохан Велтуизен. Решението според мелничаря Петер Пол Клапвайк е да се създаде връзка с посетителите, да ги накараш по-добре да разберат начина на живот на местните. Сега щом види турист да насочва дългия си обектив към фамилната му къща, той го кани вътре на чай. /БТА", "date": "2018.11.17", "title": "Това не е \"Дисниленд\": Холандия се защитава от свръхтуризма"}
{"url": "https://www.dnevnik.bg/sport/2018/11/17/3347060_da_ulovish_strastta_na_publikata_ili_kak_tehnologiia/", "text": "Феновете са една от най-важните съставки, които вдъхват живот на футбола. Често публиката е определяна за \"12-я играч\" на тима заради подкрепата и атмосферата, която създава. Ролята на привържениците беше погледната от друг ъгъл чрез  иновативна технология . Тя е резултат от сътрудничество между \"Сименс\" и германския шампион \"Байерн\" (Мюнхен). От този сезон акустични камери улавят звукови данни от атмосферата на стадион \"Алианц арена\". Информацията от шума се картографира дигитално в 3D модел, който е използван, да за \"вдъхне живот на историята на феновете\" и провери как техните емоции допринасят за представянето на футболистите на терена. \"Винаги е имало дискусии около идеята за \"12-я играч\" и ролята, която феновете имат по време на футболен мач. За пръв път можем да определим това, като видим какво се случва на терена и шума на 75 хиляди зрители на \"Алианц арена\" и анализираме моделите\", казва директорът на компанията за събиране на данни Signal Noise - Матю Фала. Досега технологията влезе в употреба в два мача на \"Байерн\". Това се случи при домакинствата на \"Хофенхайм\" и \"Борусия\" (Мьонхенгладбах). \"Когато си помислите за футбола, можете само да разкажете историята с крайния резултат, но ние решихме, че трябва да я представим по различен начин с данни. Феновете са енергични и реагират на всеки ключов момент от мача, като това е уникална информация, която можем да използваме\", казва Джоана Престел, която е директор по комуникациите в \"Сименс\".", "date": "2018.11.17", "title": "Да уловиш страстта на публиката, или как технология усеща ритъма на \"Алианц арена\""}
{"url": "https://www.dnevnik.bg/razvlechenie/2018/11/17/3347098_bg_vintage_predstavia_gradskata_muzika_na_20_vek_v/", "text": "В столичния клуб \"Студио 5\" лицето на популярната градска българска песен от XX век BG Vintage ще представи днес последния си концерт за годината, съобщават от екипа на проекта. Зад идеята за музиалната формация стоят  тромпетистът Михаил Йосифов , неговият дългогодишен мениджър Елисавета Петрушева и Вера Шандел, която е част от триото Sentimental swingers. Проектът е създаден от студенти на Националната музикална академия \"Проф. Панчо Владигеров\", на които Йосифов е преподавател. Всички заедно представят популярната градска музика от 30-те до 90-те години, като въздействат на публиката освен с песните, също и с разнообразните костюми, характерни за епохата, която представят. Въпреки че премиерата на концерт-спектакъла беше съвсем скоро - през май, проектът участва на  празници на изкуствата \"Аполония\" в Созопол , на Фестивала на изкуствата \"Порт прим арт фест\" в Бургас, а в момента е на второ място в седмичната  класация \"Топ 20\" на БНР , с авторската песен на Михаил Йосифов \"На моята тераса\". Музикантите са в състав Иван Йорданов – саксофон, Исак Бенбасат – пиано, Светлин Стайков – бас, Момчил Косев – китара, Виктор Викторов – барабани, а певците са Велека Цанкова, Ицо Любенов и Ганиела Ганева. Заедно с тях на сцената ще се качат и Велислав Стоянов – цугтромбон заедно с Михаил Йосифов на тромпет. Билети за събитието може да се купят предварително  тук  или на място преди събитието.", "date": "2018.11.17", "title": "BG Vintage представя градската музика на 20 век в \"Студио 5\""}
{"url": "https://www.dnevnik.bg/analizi/2018/11/17/3346383_konservatizmut_kato_poza_i_neobhodimost/", "text": "Преди около месец прочетох в ръкопис новата книга на Веселин Методиев, посветена на Константин Стоилов. Знаех изключително малко за този възхитителен човек. Че е бил съветник на Батенберг, че е управлявал веднага след падането на Стамболов, че е бил водач на т.нар. консерватори и предлагал въвеждането на двукамарен парламент. Последното – идеята за двукамарен парламент – ми е изглеждало винаги като една екзотика, като нещо неуместно, което би могло да хрумне единствено на млад политик в една съвсем млада страна. Човек може да види в Музея на София писалището на Константин Стоилов: огромна мрачна мебел, по всяка вероятност не само неудобна за писане, но и задушаваща пространството в малкия кабинет на политика. Ето така ми изглеждаха и неговите консервативни възгледи: като това неуместно, угнетяващо писалище. Та зачетох ръкописа със смесени чувства, още повече че консерватизмът – като дума и доктрина – изведнъж отново стана моден, при това по един креслив начин. Колкото повече обаче четях, толкова повече първоначалната ми резервираност се изпаряваше. Стоилов, мисля си сега, е живял в епоха, която поне по едно нещо невероятно много прилича на днешната: по това, че повечето хора не знаят какво да правят със своите свободи. Ползват ги не за общото добро, забелязва често Стоилов, ами като оправдание, за да задоволяват алчността си. Неговият естествен отговор на тази разюздана, объркана, неспособна да разбере и организира себе си свобода е консерватизмът. Да, външно като поза на сериозност – бюро, фрак и идеи като тази за двукамарен парламент; но и вътрешно – като умонастроение и вид етика. За принципите на това умонастроение и тази етика, повлияни от консерватизма, е този текст.  Мисля си за Едмънд Бърк, който отделя повече от 100 страници в прочутото си \"Размишление за революцията във Франция\" – т.нар. библия на консерватизма – за да обори едно-единствено клише на някакво новоизлюпено английско общество, което твърди, че властта на краля се избира пряко от народа; 100 страници безупречен анализ, дума по дума, възглед по възглед, за да не се повлече умът на читателя по модерните за онова време лозунги, идващи от Франция. Мисля си обаче и за Стоилов, който като адвокат по едно тежко дело трябва да се пребори с цялата тогавашна конюнктура в обществото. Годината е 1891, във Враца е открито в чувал мъртво момченце и за деянието са подведени под отговорност група евреи. Обвиняват ги в ритуално убийство, а Стоилов прочита по темата 23 книги – 23! – за да изгради защитата си, която е блестяща. Това прави консервативният ум: съмнява се дори когато не е особено лесно да се съмнява. Тогавашният антисемитизъм не е по-малко грозен и силен от онзи през XX в.  Стоилов чете и защото от дете е страстен читател, но и защото по особен начин вярва, че човекът е способен на всичко и най-вече да се заблуждава. Без да стига до прочутата мизантропия на своя колега от консервативната партия Григор Начович, Стоилов е по-скоро студен и дистанциран общественик. Затова пък в приятелствата му – например в това с младия княз Батенберг – личи истинска привързаност и лоялност, а когато има насреща си хора, които постъпват честно, е възхитен по един детски начин от тях. \"Срещнах се и се запознах с първите граждани: отлични хора, патриоти, сериозни, истински тип граждани, които съставляват основата на една държава\", пише на едно място за своите симпатизанти в Свищов, които са му направили впечатление при обиколката из страната през 1897 г. по време на първите свободни избори. Този тип бележки изпъкват силно в неговия дневник на фона на стотиците записи, в които отдава неблагополучията на държавата на човешките слабости. Човешките слабости? Ако трябва да се посочи една-единствена фундаментална разлика между либералната и консервативната философия, то тя е именно тази: Докато либералите вярват в силата на отделната личност, консерваторите по-скоро пледират за силата на институцията. Това впрочем е и основната теза в споменатото съчинение на Бърк: че повечето извращения на политическите принципи стават не толкова поради несъвършенствата на изградените институции, колкото поради пороците на отделни личности. Оттук и консервативната идея, че самата политика трябва да бъде не просто инструмент за създаване на общо благо, но и своеобразна педагогика. Политиката, би пледирал консерваторът, не само организира общия живот на гражданите; тя ги възпитава в политическа добродетел. Тук обаче – Прилагането на този принцип се имитира изключително лесно за преследване на дребни конюнктурни цели. Виждаме това и около нас. Предложения като това за връщане на задължителната военна служба са външно имитиране на консервативния принцип; консервативна поза без реално разбиране какво означава гражданска добродетел. Целта на тези мерки е, така да се каже, наказателна и ретроактивна – един вид да се разправим публично с прекалената гражданска свобода, не възпитателна и проактивна. Както показва и Стоилов, който постъпва сам в армията, но на практика не участва нито във военни обучения, нито в сражения, тренировката на гражданската добродетел може да става не само с оръжие в ръка, но и във всекидневния живот, който за него е постоянна битка със злото. Не случайно употребявам тези силни думи \"битка\" и \"зло\". За вярващия християнин Стоилов зло има и е човешки дълг да се бори срещу неговите най-разнообразни форми. Прилагането и на този принцип обаче се имитира и изопачава лесно най-вече по линията на отъждествяване между етика и религия, т.е. чрез твърдението, че само религиозният християнин може да бъде и консерватор. Макар че е органично свързан с християнската религия и ценности, модерният консерватизъм все пак не трябва да бъде битка за повече религиозност, разбирана по един външен, позьорски начин като насищане на публичното пространство с кръстове или участие в колективни кръщенета. Модерният консерватизъм е по-скоро съзнателно разбиране, че не всичко зависи от мен като индивид, че не съм център на вселената и че съм зависим от ценности, които не са относителни. Скептицизъм в мисловен план, в плана на етиката, консерватизмът е и своеобразен стоицизъм. Именно стоицизъм се вижда и навсякъде в поведението на Стоилов. Пестелив на емоции, винаги изрядно изглеждащ в дрехите и поведението си, неподкупен и някак преднамерено несуетен (отказите му на подаръци и отличия са прословути), с изрядно подреден дом и семейство, обичащ родителите си, той излъчва в българската среда, а и във всяка друга среда една правилност, която дори малко дразни. В нея като че ли има нещо прекалено и сякаш назидателно. Но докато поправя другите, докато се занимава с техните недостатъци, Стоилов непрестанно поправя и себе си. Едва ли има друг български политик с толкова силна саморефлексия за собствения си дълг; друг български политик, който толкова добре да е разбирал ролята си и необходимостта да бъде образец за останалите, щом изисква от тях да станат по-добри. Разбиран като саморефлексия и лична отговорност, разбиран като стоицизъм, консервативният начин на живот е и това: да подредиш собствения си живот, преди да искаш да подреждаш чуждия. Подредба, уреденост, ред. Малко след като Стоилов поема управлението на страната, произнася реч, в която на няколко страници формулира по възхитителен начин не само основните идеи на консерватизма, но и своята визия за България. Ето какво гласи най-силната част от тази реч (нека се чете и като един вид намигане към днешните управляващи и новоизлюпените радетели на консерватизма): \"  ", "date": "2018.11.17", "title": "Консерватизмът като поза и необходимост"}
{"url": "https://www.dnevnik.bg/analizi/2018/11/17/3347242_pazarut_na_truda_udari_tavan/", "text": "Публикуваните през тази седмица  данни на НСИ  потвърждават опасенията за забавяне на експанзията на пазара на труда през 2018 г. След невиждания от годините преди кризата ръст на работните места със 154 хиляди през третото тримесечие на 2017 г. регистрираният от статистиката спад на годишна база през третото тримесечие на 2018 г. беше в известна степен очакван. Въпреки че това е всъщност второ поредно тримесечие на намаляване на броя на заетите на годишна база,  . Коефициентът на заетост на лицата на възраст 15-64 години достига нов рекорд от 68.8%, но забавянето на икономиката и по-внимателният преглед на данните за пазара на труда подсказват, че този рекорд може и да е последен за настоящия икономически цикъл: Дългосрочната тенденция за увеличаване на броя на наетите в дейности с по-висока добавена стойност като автомобилопроизводството и това на електрическите съоръжения, съпътствана със спад в текстилния сектор, бута заплатите нагоре, но в същото време повишава  и изискванията към квалификацията на наетите лица . На обратния полюс се намират наетите в търговията, където за трето поредно тримесечие ръст на заплатите на годишна база на практика липсва. Всички тези данни потвърждават, че 2018 г. е чувствително по-слаба за пазара на труда от 2017 г. Положителни тенденции продължават да са налице, но наблюдаваното  забавяне  в българската и европейската икономика ще постави под натиск по-нататъшната експанзия. Рекордно ниската безработица (5% през третото тримесечие на 2018 г.) предполага нов подход към адресирането на съществуващите проблеми с недостига на труд и уменията на работната сила – подход, който за съжаление  не се вижда в бюджет 2019 . Дори напротив – инертните политики по заетостта, които продължават да залагат на субсидираната заетост вместо на повишаването на квалификацията на работната сила, означават, че текущите пречки пред по-нататъшна експанзия ще продължат да бъдат същите и занапред. На фона на намаляването на заетостта сред младежите потвърденият в средносрочната бюджетна прогноза курс към сляпо вдигане на минималната работна заплата през следващите три години също не изглежда като особено добра идея.", "date": "2018.11.17", "title": "Пазарът на труда удари таван"}
{"url": "https://www.dnevnik.bg/politika/2018/11/17/3347542_sled_ostavkata_na_simeonov_kabinetut_izliza/", "text": "Председателят на парламентарната група на ГЕРБ Цветан Цветанов обяви, че правителството излиза по-работоспособно след  подадената  късно снощи оставка от вицепремиера Валери Симеонов , а две от майките с деца с увреждания, протестирали 26 дни за свалянето му от власт, заявиха, че протестите им продължават.  Майките поставиха ултиматум за оставката на Симеонов след като ги нарече \"кресливи жени с уж болни деца\" ден след като  парламентарната опозиция заплаши да бойкотира работата на Народното събрание , докато той не си тръгне. Пред Би Ти Ви Мая Стоицева и Валентина Ташкова казаха, че от 26 дни протестират с искане за оставката на Валери Симеонов, но много години - за цялостна реформа в системата за хората с увреждания. Те заявиха, че са посрещнали с радост новината, но фокусът трябва да се върне върху исканията им. \"От първия ден на протеста казваме че този език е неприемлив за обществото. Имаше и други изказвания на хора от НФСБ\", коментира Ташкова. Според Стоицева оставката на Симеонов се е забавила. Въпреки това тя подчерта, че \"когато някой политик го обиди по този начин, ще протестираме в негова подкрепа\". коментираха двете жени. Като подигравка определиха мотивите на Симеонов за напускане на властта - че се е водела  медийна кампания срещу партията му . Вицепремиерът подчерта, че решението му е лично и морално, не е направено под натиск на премиера Борисов и е съгласувано с коалицията \"Обединени патриоти\". Председателят на парламентарната група на ГЕРБ Цветан Цветанов коментира отново пред Би Ти Ви, че (използвана от премиера Борисов дума в първите дни след искането за оставка на Симеонов - бел.ред.). Цветанов заяви, че думите на премиера са били за хипотеза, в която оставката на вицепремиера беше поискана от партията му. Сега обаче тя е лично решение на Симеонов и е била съгласувана в малката коалиция на \"Обединени патриоти\". Цветанов увери, че работата продължава и управляващите ще изпълнят ангажиментите си към хората с увреждания. Обясни, че Законът за хората с увреждания е приет в социалната комисия, а сега управляващите изпълняват втория ангажимент - за Закона за личната помощ. Според Цветанов \"Не ме изненада оставката\", обяви вторият човек в ГЕРБ. По думите му в последните дни в тесен формат Симеонов е говорил, че властта за него не е всичко и е готов да се оттегли. \"Този акт ще успокои обстановката и ще може действително да се върнем към по-нормална среда за работа\", коментира Цветанов и допълни, че кабинетът излиза по-работоспособен. \"Всеки един скандал, всяко едно напрежение има допълнителни отражения, както върху управленската мощ, така и към парламентарното мнозинство\". Той заяви, че Патриотите ще решат кого да предложат за мястото на Симеонов, обясни Цветанов. А дали номинацията ще е на човек от водената от Симеонов партия \"Национален фронт за спасение на България\" (НФСБ), ще реши малката коалиция. Цветанов отказа да коментира имена за заместник на подалия оставка вицепремиер, защото изборът му е право на Патриотите. Според Цветанов изводите след оттеглянето от властта на Симеонов са, че управляващите трябва да са по-обединени, но преди всичко по-обрани в думите ти. \"В политиката трябва да си премерен, въпреки че някой път от умора или от емоция може да се изпусне една дума, но тя да бъде фатална\", допълни Цветанов. По думите му случилото се ще заздрави и малката коалиция. Във връзка с останалите протести (срещу високите цени на горивата, повишаването на данъка за стари коли и срещу системата \"бонус-малус\" за \"Гражданска отговорност\" - бел.ред.) Цветанов обяви, че цената на горивата не зависи от държавата. Каза, че било въпрос на гледна точка дали исканията на протестите са основателни или не. Направи и сравнение с 2013 г., когато заплатите в страната били по-ниски, а цената на бензина по-висока. След уточнение от водещия, че хората все пак са на улицата, той заяви: \"в не малката си част има една организация, която беше създадена за тези протести, желанието на БСП, желанието на президента Радев, желанието на извънпараментарните партии. Смятам, че това е една възможност действително да се търси оставка на правителството\". Вицепремиерът и министър на отбраната Красимир Каракачанов, лидер на ВМРО, коментира пък пред \"Нова телевизия\", че Симеонов се връща в парламента, а малката коалиция ще изчака него да посочи свой наследник. Междувременно родители на деца с увреждания казаха пред БНР, че протестите продъжавата, докато оставката бъде гласувана от Народното събрание. Повече вижте  тук . ", "date": "2018.11.17", "title": "След оставката на Симеонов: Кабинетът излиза по-работоспособен, протестът на майките продължава"}
{"url": "https://www.dnevnik.bg/sport/2018/11/17/3347446_video_25_godini_ot_pametnata_pobeda_na_bulgariia_nad/", "text": "Днес, на 17 ноември, се навършват двадесет и пет години от паметната победа на България срещу Франция с 2:1 на стадион \"Парк де пренс\" в квалификациите за световното първенство в САЩ през 1994 г. Успехът, дошъл след две попадения на Емил Костадинов, класира отборът за шампионата вместо \"петлите\" и поставя началото на най-паметния момент в историята на българския футбол. Ерик Кантона дава предимство на домакините в 31-ата минута, но шест минути по-късно Костадинов успява да изравни резултата. В последната секунда на редовното време нападателят на \"Порто\" получава извеждащо подаване от Любослав Пенев и със силен удар праща топката във вратата. ", "date": "2018.11.17", "title": "Видео: 25 години от паметната победа на България над Франция"}
{"url": "https://www.dnevnik.bg/sviat/2018/11/17/3347389_melaniia_trump_sloji_krai_na_mulchanieto_si/", "text": "Тя дълго време пазеше мълчание, но малко по малко започна да напомня за себе си. Тази седмица Мелания Тръмп нададе глас и привлече вниманието на медиите. Публичното настояване на третата съпруга на американския президент Доналд Тръмп да бъде уволнена една негова съветничка свари всички неподготвени. Разбира се, и други първи дами в историята на САЩ са се намесвали в работата на Западното крило - онази част от Белия дом, където работят президентът и близкото му обкръжение. Те обаче обикновено не са го правели открито. \"Нанси Рейгън успешно агитираше Доналд Реган да бъде махнат от поста началник на канцеларията на Белия дом при управлението на Роналд Рейгън през 80-те години. Тя обаче го направи дискретно и без публично изявление\", припомня Катрин Джелисън, преподавател по история в университета на Охайо. Като заяви чрез говорителката си, че заемащата важен пост във влиятелния Съвет за национална сигурност Мира Рикардел повече не заслужава \"честта да работи в Белия дом\", 48-годишната  Мелания Тръмп  влезе в сблъсък с някои високопоставени представители на администрацията и принуди изпълнителната власт да обяви, че Рикардел напуска. Според редица американски медии една от причините за спора е свързана с разпределянето на местата в самолета, с който първата дама посети Африка миналия месец. \"Винаги е имало напрежение между екипа на президента в Западното крило и този на първата дама в Източното крило. Разликата сега е, че президентът Тръмп изгради президентското си управление по модела на риалити шоу и че първата дама изглежда вече възприема същия тон\", каза Кейт Андерсен, авторка на книга за историческото развитие на ролята на първата дама. Бившата манекенка от словенски произход , която през 2005 г. се омъжи за 23 години по-възрастния от нея Доналд Тръмп и на следващата година получи американско гражданство, показа своята независимост още в първите дни, като заяви, че няма да се премести веднага във Вашингтон, за да може синът й  Барън  да завърши учебната си година в Ню Йорк. Но щом се настани на булевард \"Пенсилвания\" 1600, тя прояви изключителна дискретност и наблюдателите напразно се опитваха да разгадаят тази жена, която системно биваше определяна като \"загадъчна\". В интервю за телевизия Ей Би Си в средата на октомври, дадено по повод пътуването й в Африка, Мелания Тръмп даде първи признаци за промяна на тона. Тя за пръв път възприе част от агресивната реторика на съпруга си към медиите. Първата дама бе попитана защо в края на юни, отивайки на границата с Мексико, е  решила да носи яке с надпис \"Наистина не ми пука, а на вас?\". Посланието бе адресирано към \"левите медии и хората, които ме критикуват\", отвърна тя. \"Искам да им покажа, че ми е все едно. Могат да критикуват колкото си искат, но това няма да ми попречи да правя каквото смятам за правилно\", заяви Мелания Тръмп. В четвъртък в реч във Вашингтон тя с леко раздразнение защити кампанията си за борба с онлайн тормоза, която от първия си ден поражда известно недоумение, защото съпругът й е известен със своите критични, агресивни или подигравателни изказвания в Туитър. \"Не съм изненадана, че критиците и медиите са решили да ме осмиват, защото съм взела думата по тази тема. Оставам решена да се захвана с този въпрос, защото той е изключително важен за изграждането на по-добър свят за децата ни\", заяви тя. Дали новото, по-видимо поведение на Мелания Тръмп ще е политически коз за Доналд Тръмп, който вече гледа към следващите президентски избори през 2020 г.? Може би, но уравнението е сложно. \"Едно от качествата на Мелания Тръмп, на което много хора се възхищават, е способността й да стои настрана от конфликти и спорове. За разлика от буреносния нрав на съпруга си тя като цяло е спокойна и сдържана в публичните си прояви. Ако поведението й се доближи до неговото, тя може да загуби част от спечелените симпатии\", каза Катрин Джелисън./ БТА", "date": "2018.11.17", "title": "Мелания Тръмп сложи край на мълчанието си"}
{"url": "https://www.dnevnik.bg/kultura/2018/11/17/3347103_veselina_sedlarska_jurnalist_nujen_ni_e_nov_softuer/", "text": "В \"Депресията ме обича\" тя извървява дългия път към себе си. Припомня си трагични за България и за себе си дати. Изживява своята и чуждата болка буква по буква, за да създаде невероятна амалгама от поезия, мемоар, хроника и роман. \"Дневник\" разговаря с нея за последната й книга, психическите заболявания и погледа на човек, живеещ извън София, към процесите, които протичат в българското общество.  - През 90-те години написах \"Сънувах Мисисипи\" и \"Пасажерите на Ной\", след което 15 години се занимавах само с журналистика. И ето в последните три години излязоха три мои заглавия. Всичките ми книги са публицистични - тоест не са вече журналистика, но не са и все още литература. Намирам се на някаква свободна зона между журналистиката и литературата и понякога си позволявам да прескачам и в двете посоки. Това е удобство. Недостатъкът е, че у нас публицистиката не е много търсена и приета. 40 години в журналистиката са много дълго време, през което се осъзнават неща, които учебниците не ни казват. Например това, че всичко наоколо е журналистика, а също така и литература. С изключение, разбира се, на новинарството, което трябва да е бистро, прозрачно и без примеси като водата. Всички останали сюжети, с които съм се занимавала като журналистка, в някакъв момент са ставали интересни с друга своя подробност, с нов детайл и част от тях съм описвала в книгите си. Работила съм винаги на терен, дълги години като кореспондент. Пресконференциите не са моето нещо, срещите с хора в села и градове - да. Събирачка съм на човешки истории. А човешките истории имат едно странно свойство - настояват да бъдат разказани. - Разказването не е трудно, трудно е решението да разкажеш. Не че самата аз не го знам, но и много хора ме предупреждаваха, че това ще ме направи уязвима, че човек не бива да се разкрива, още по-малко да описва слабостите си, че другите ще си помислят... А когато опре до това, че другите ще си помислят нещо си, аз се настървявам - и какво като помислят, всичко, което човек мисли, говори повече за самия него, отколкото за този, за когото го мисли. Депресията е по-често срещана, отколкото допускаме. Тя не се разпознава толкова лесно, не е като гипсиран крак, някои хора я прикриват, други дори не подозират, че им е спътница. Говорила съм с много хора как се справят и от всеки съм понаучила нещо. Реших, че след толкова дълга кариера с депресията може и аз да помогна, като споделя своята рецепта за справяне. Сега много хора ми казват и пишат, че книгата всъщност е антидепресивна. Това е последното, което очаквах. - Нямала съм предвид конкретна целева читателска група. Мислех, че това ще ми очертае граници, исках искреността да е водеща, а тя престава да е пълна искреност, когато се съобразява с граници. Думата депресия съществува в заглавието също заради искреността. Тази дума ще отблъсне някои читатели и ще привлече други. Книгата е за тези, които ще привлече. - Да, стигмата съпровожда психическите заболявания навсякъде по света, в България в голяма степен. Ако си болен от пневмония, ти си горкичкият, но ако си болен от психическо заболяване, ти си \"лудичкият\". Като се прибави и това, че депресията спохожда най-вече чувствителните хора, стигмата - клеймото, петното, става много тежка за носене и хората предпочитат да я прикриват. От което нещата стават по-леки за понасяне в социалните общувания, но не и когато човек е насаме. Да имаш страдание, за което не си позволяваш да говориш, е двойно страдание. Колкото по-малко е населеното място, толкова по-срамно е да имаш психическо страдание. Спомням си преди няколко години какъв разговор имах в едно ямболско село. Прошепнаха ми на ухото за една жена, че била истерична, даже докторът казал точно така - истерична. И кое е срамното, попитах. \"Ами как - нали знаеш, както е истерична - значи, че непрекъснато иска мъж.\" Сетих се, че думата истерия произлиза от древногръцката дума за \"матка\", значи схващането за истерията - на практика неконтролирано показване на чувства, в това село беше от времето на древна Гърция. Но стигмата над депресията намалява. Миналата година Световната здравна организация я обяви за причина номер 1 за намалена трудоспособност - няма как толкова огромно нещо да се крие. Да оставим, че няма и смисъл. Сега все повече хора казват \"гепила ме е депресийката днес\", като имат предвид влошеното си настроение. Но депресията не е настроение, не е дори тъга. Тя е нещо различно и ще се налага все повече да му обръщаме внимание, защото прогнозата е, че в следващите години депресията ще заеме място в тройката на най-разпространените заболявания. - Колкото по-голямо е населеното място, толкова по-голям е най-големият проблем в материален план - това е пропастта между богатството и бедността. В духовен план - липсата на доверие, обхващащата всичко и всички липса на доверие. Няколко пъти сме опитвали като общество да решим тази изчерпена ситуация с рестарт. Но ми се струва, че с времето рестартът все по-малко е решението, нужен е нов софтуер. Не са нужни само нови лица, а нов подход към проблемите и ново отношение към хората. Натискът от обществото трябва да е постоянен. Дори и да дойде ново поколение политици, те ще бъдат заразени от старите, ако обществото не предявява настоятелно изискванията си към тях.", "date": "2018.11.17", "title": "Веселина Седларска, журналист: Нужен ни е нов софтуер"}
{"url": "https://www.dnevnik.bg/bulgaria/2018/11/17/3347549_kratki_novini_spored_prokuraturata_niama_osnovanie_za/", "text": "Жена се взриви в Грозни Инцидентът е станал около 16 часа местно време до контролен пункт на полицията в покрайнините чеченската столица, съобщи БТА, като цитира РИА Новости. Загинала е само извършителката, няма пострадали полицаи и граждани. Според информиран източник, цитиран от Интерфакс, атентаторката самоубийца е родом от Дагестан. Протестно мотошествие във Велико Търново бе отменено След оставката на вицепремиера Валери Симеонов бе отменено протестното мотошествие във Велико Търново днес, съобщава \"Фокус\". В Русенско се проведе протест за по-добри пътища  Протестна блокада имаше днес на пътя Русе - Кубрат. Протестът бе организиран от жителите на Тетово и още няколко съседни села, които са недоволни от лошите пътища в района, съобщава Би Ти Ви. Протестът затвори кръстoвищетo на републиканския път между Русе, Кубрат, Тетoвo и Смирненски. В блокадата се включи и селскостопанска техника. Хората са възмутени от разбитите пътища, които не са ремонтирани от години. Въпреки че Пътната агенция обяви обществена поръчка за избор на изпълнител, който да направи основен ремонт на близо 50 км, жителите в района не вярват на институциите. Мъж е задържан за графит срещу Льо Пен върху паметника на Съветската армия Задържан е 22-годишен мъж,  драскал по паметника на съветската армия в София.  Това се разбира от съобщение на фейсбук страницата на Столичната полиция. Случаят е от четвъртък вечерта, когато малко след 23 часа, служители на сектор \"Видеонаблюдение\" на СДВР забелязали млад мъж да пръска със спрей по паметника. Изпратените незабавно на място полицаи са задържали мъжа. По случая е образувано бързо досъдебно производство, а той е привлечен като обвиняем като е с прокурорско задържане до 72 часа, защото прокуратурата ще иска постоянния му арест от съда. Какъв е надписът на паметника вижте  тук . Десетина души протестираха в София От 11 часа пред Народното събрание започна вторият ден на обявеният в социалните мрежи тридневен протест под наслов \"Окупация с искане за оставка на правителството\". Искането е за оставка на правителството, независима съдебна система, свикване на Велико народно събрание и по-голяма роля на суверена в контрола над властимащите. Според прокуратурата няма основание за по-високи наказания при кражба на кола  Предложението на правителството за завишаване на наказанията за кражба на кола е необосновано. Това заявява главният прокурор Сотир Цацаров в становище до парламента, информира  news.lex.bg . Кабинетът предлага кражбата на кола да се наказва с 1 до 10 години затвор. Както и да отпадне алтернативната санкция с глоба. От държавното обвинение обясняват, че от тази промяна няма смисъл, защото с и без нея може да се налага глоба вместо затвор - по преценка на съда. Прокуратурата критикува и идеята  уведомяването на близък при арест да бъде забавено с 48 часа , защото в законопроекта не е посочено при кои престъпления ще се прилага тя. Двама магистрати ще бъдат проверени заради имотните им декларации Испекторатът към Висшия съдебен съвет (ИВСС) проверява двама магистрати за несъответствие между декларациите и имуществото им. То е в размер от 5 до 20 хил. лв., но повече подробности и имената на проверяваните не се съобщават. На инспекция са подложени всичкит 4168 годишни декларации на съдии, прокурори и следователи за 2017 г. Инспекторатът проверява и имотите на техните съпрузи и на лицата, с които са във фактическо съжителство, както и на ненавършилите пълнолетие деца. В 838 декларации са установени несъответствия. В 787 от тях те са отстранени, а в 49 случая срокът за поправка не е изтекъл.", "date": "2018.11.17", "title": "Кратки новини: Мъж е задържан за графит срещу Льо Пен върху паметника на съветската армия"}
{"url": "https://www.dnevnik.bg/sviat/2018/11/17/3347570_otkrita_e_potunalata_predi_godina_arjentinska/", "text": "Военноморските сили на Аржентина съобщиха, че частна компания, наета от правителството, е открила къде се намира изчезналата преди година подводница с 44 души на борда. \"Сан Хуан\" (ARA San Juan) е на около 800 м под повърхността на Атлантическия океан в район, условно обазначен Зона 15А-4. Малко преди това в \"Туитър\" военните разпространиха снимки на предмет на дъното с дължина 60 метра, който предполагаха, че е подводницата. На 15 ноември 2017 г. на близо 430 км от аржентинския бряг екипажът подаде последния сигнал. Подводницата се прибирише в базата в Мар дел Плата на атлантическия бряг, след като бе съобщила, че през тръбата за снабдяване с атмосферен въздух е проникнала вода. На борда имаше запас от сгъстен въздух за 7 дни и след безрезултатна двуседмична международна операция активното издирване бе прекратено Правителството нае американскката компания \"Оушън инфинити\" (Ocean Infinity), която може да претърсва и картографира морското дъно. Инцидентът предизвика критики и коментари за състоянието на аржентинската армия, която също страда от поредицата финансови кризи и популистко управление.", "date": "2018.11.17", "title": "Открита е потъналата преди година аржентинска подводница"}
{"url": "https://www.dnevnik.bg/sport/2018/11/17/3347569_tanak_povede_sled_vtoriia_den_na_rali_avstraliia/", "text": "Естонецът От Танак се представи много силно във втория ден на рали \"Австралия\" и поведе в класирането. Пилотът на \"Тойота\" беше едва пети в петък, но спечели шест от десетте скоростни отсечки в съботния ден, за да оглави класирането. Рали \"Австралия\" е последен кръг за сезона в Световния рали шампионат (WRC)  и ще определи шампиона за 2018 г. Преди надпреварата с шансове за титлата са трима пилоти – шампионът за последните пет години Себастиен Ожие (204 точки), Тиери Ньовил (201) и Танак (181). Танак, който е с най-малки шансове и се нуждае от победа и максимален брой точки в пауър етапа, направи всичко, каквото се искаше от него. Той показа невероятна скорост и в трудните условия навакса 17 секундния си пасив от Мадс Остберг след първия ден. Благодарение на шестте спечелени етапа Танак води с 21.9 секунди пред съотборника си в \"Тойота\" Яри-Мати Латвала. Финландецът беше много бърз, но към края на деня гумите му се износиха и не успя да следва темпото на Танак. \"Денят премина нормално за нас и се върнахме към обичайното си ниво. Познавам Себ (Ожие) много добре, той е умен и кара, така че да не предприема рискове. Ние обаче ще направим, каквото се иска от нас, а никога не знаеш какво ще стане накрая\", каза Танак. Трети след 18 етапа е Хейдън Падън с \"Хюндай\", който е на 26.3 секунди изоставане. Остберг се срина до четвъртото място на 46.6 секунди, а третият пилот на \"Тойота\" Есапека Лапи е пети. Световният шампион Ожие е шести на почти минута зад движещия се пред него Лапи и на 1.44 минути зад Танак. Французинът караше консервативно, търсейки завършване в ралито и гарантиране на шеста поредна титла. Той обаче не може да си позволи пропадане надолу, защото рискува да не вземе много точки в ралито. Тиери Ньовил продължи с проблемите и в събота, като не намери нужния баланс и темпото му не беше добро. Той беше от ранно стартиращите в етапите, което означаваше, че трябва да чисти пътя от праха и големите камъни, което му се отрази. Белгийският пилот на \"Хюндай\" повреди окачването си в петък и се движи осми зад съотборника на Ожие Елфин Еванс. Ньовил е на 50 секунди зад съперника си за титлата. В неделя предстоят шест етапа, в които пилотите ще изминат 83.96 км, след които ще стане ясен и шампионът. В последния 24-и етап ще се раздават и бонус точки – пет, четири, три, две и една за първите петима.", "date": "2018.11.17", "title": "Танак поведе след втория ден на рали \"Австралия\""}
{"url": "https://www.dnevnik.bg/sviat/2018/11/17/3347295_libiiskata_sreshta_v_palermo_sbluska_italiia_i/", "text": "Двата дни на конференцията за Либия в Палермо, Сицилия, извадиха наяве дълбоките разделения и конфликти на интереси сред либийците, а и сред трети страни, които затрудняват опитите за преодоляване на хаоса, който властва в страната, твърдят анализатори. След падането през 2011 г. на Муамар Кадафи в Либия настъпи бъркотия, нароиха се много въоръжени групировки и враждуващи политически сили. \"Поведението на либийските делегации, присъствали на форума в Палермо, за жалост показва, че разделенията все още са доста дълбоки\", казва Клаудия Гацини, експерт по Либия от Международната кризисна група. Гацини припомни, че някои от участниците в кризата отказаха да седнат на една маса със съперниците си, а силният мъж на Източна Либия и главнокомандващ самопровъзгласилата се Либийска национална армия маршал Халифа Хафтар бойкотира конференцията. Това мнение се споделя от професора в университета на Бенгази (Източна Либия) Халед Салех ел Куафи, според когото срещата в Палермо е \"илюстрирала мащаба на кризата, разделенията в Либия и нестабилната ситуация там\". Хафтар все пак пристигна във вторник в Палермо за \"неофициална среща\" с представители на няколко от свързаните с либийския въпрос държави, сред които Египет, Русия, Алжир, Тунис и Франция. Премиерът на международно признатото либийско правителство на националното единство Файез ел Сарадж също присъстваше на срещата. \"Нужда от истинско единство\" Катар и Турция бяха поканени на конференцията, но бяха изолирани и ако Доха предпочете да запази мълчание, Анкара шумно изрази протеста си. \"Турция и Катар дойдоха в Палермо, за да защитават интересите на терористичните организации, които подкрепят в Либия\", заяви в сряда говорителят на Либийската национална армия Ахмед ал Месмари. Маршал Хафтар \"успя да се превърне в звездата на тази конференция с отказа си да се срещне с някои от своите съперници и с това, че изолира влиятелни (в Либия) държави като Турция и Катар от една от срещите\", посочва Куафи. \"Тези стратегии на разделението показват, че пътят към истинско сближаване все още е дълъг\", коментира Гацини и отбелязва, че Либия има \"нужда от истинско единство от страна на международната общност\". Според професора по международни отношения от университета в Триполи Халед ал Монтасер никоя среща \"няма да бъде успешна, докато чуждестранни групи упражняват натиск върху либийците и докато тези групи настояват за такова решение на кризата, каквото е изгодно за тях\". Либийският анализатор Емад Бади е на мнение, че конференцията се вписва само в борбата за влияние между Рим и Париж по либийския въпрос. \"Отговор на френската инициатива\" \"Конференцията в Палермо не се фокусира върху подобряването на отношенията между двата основни политически полюса, а се състоя по-скоро заради желанието на Италия да отговори на френската инициатива\", твърди Бади. След срещата за Либия в Париж през май Рим обвини Франция, че иска едностранно да решава либийския въпрос. Ехляс ал Мезуеги, изследователка на африканско-европейските отношения, също изрази съжаление от липсата на съгласие между европейските страни за Либия. Това има \"негативно въздействие върху сегашното положение, което може да продължи още години\". Въпреки че според много анализатори конференцията е била провал, някои подчертаха важността на двете организирани от ООН срещи точно преди откриването на форума, в който участваха служители на либийското правителство на националното обединение и на парламента в изгнание в Източна Либия. Те бяха посветени на икономиката и сигурността, две теми с пряко значение за всекидневния живот на либийците, които понасят последиците от кризата. Пратеникът на ООН за Либия Гасан Саламе приветства тогава подкрепата на участниците в конференцията за предприетите от правителството на националното единство реформи след кървавите боеве през септември между съперничещи си групировки близо до столицата. Тези мерки имат за цел създаването на сили за сигурност, ограничаване на корупцията, на кризата с ликвидността и обезценяването на динара. Саламе заяви също така, че е получил \"единодушната подкрепа\" на участниците за националната конференция, която планира да организира в Либия в началото на следващата година преди предвидените за пролетта избори. Въпреки това \"в настоящия момент много либийци все още не са сигурни какви ще са форматът и целите на тази конференция\", отбелязва Гацини. Фредерик Уери, експерт от Фонда \"Карнеги за международен мир\", твърди, че \"някои признаци на подкрепа за нов дневен ред (на ООН) вдъхват известен оптимизъм, но продължават да съществуват и големи предизвикателства като обединението на силите за сигурност и икономическите институции\". /БТА", "date": "2018.11.17", "title": "Либийската среща в Палермо сблъска Италия и Франция и изолира Турция и Катар"}
{"url": "https://www.dnevnik.bg/sport/2018/11/17/3347564_nacionalite_smiatat_che_sa_napravili_nai-dobriia_si/", "text": "Националният отбор от години не е играл толкова силно и не е създавал толкова положения за гол. Около това мнение се обединиха футболистите на България след  равенството 1:1 с Кипър , в което съставът изпусна победата. Играчите на Петър Хубчев пропуснаха много ситуации да вкарат гол, а получиха такъв след грешка в защита преди почивката. Точката донесе Николай Димитров от дузпа в 89-ата минута. Преди наказателният удар българите имаха още три претенции за неотсъдена дузпа. \"Бяхме доста афектирани след края на мача и всички, които бяха на терена преживяха тежко резултата. Това е един от най-добрите ни мачове от доста години насам. Видя се, че този отбор наистина прави нещо добро\", каза Ивелин Попов. Той добави, че при  Петър Хубчев  националният отбор играе с най-голямо желание. \"Преди няколко дни няколко имахме разговор с треньора. Казахме му, че под негово ръководство имаме най-много победи над силни съперници, и играем с най-много хъс\". След равенството България е на второ място с равни точки с Норвегия – по десет. В последния кръг българският тим приема Словения на \"Васил Левски\", а норвежците гостуват в Кипър. \"Положихме една добра основа. Не трябва да се пренебрегва, трябва да бъдем обединени и ако продължаваме така, този отбор го очаква светло бъдеще. Вярваме в отбора и сме сигурни, че можем да сме първи в групата. Трябва да гледаме по-спокойно на нещата\", каза след срещата халфът Георги Костадинов. \"Не си спомням мач, в който да сме изпускали толкова много положения. Имахме ситуации и една дузпа, която беше чиста. Изиграхме добър мач, но нямахме късмет. Два пъти топката се разходи по голлинията. В предишните мачове нямахме толкова положения, колкото в този. Трябва да вземем следващия мач, за да зарадваме хората в България\", каза Страхил Попов.", "date": "2018.11.17", "title": "Националите смятат, че са направили \"най-добрия си мач от години\" в равенството с Кипър"}
{"url": "https://www.dnevnik.bg/politika/2018/11/17/3347573_karakachanov_simeonov_se_vrushta_v_parlamenta_shte/", "text": "Валери Симеонов се връща в парламента, ще изчакаме той да предложи вицепремиер. Това обяви вицепремиерът и министър на отбраната Красимир Каракачанов, лидер на ВМРО пред \"Нова телевизия\" във връзка с  подадената  късно снощи оставка от вицепремиера Симеонов . \"Не искам да коментирам мотивите на Валери Симеонов, той много ясно ги изрази вчера - не желае правителството да бъде атакувано заради него\", каза Каракачанов. Той уточни, че премиерът Бойко Борисов не е настоявал за неговата оставка. Симеонов сам е взел решението си. \"Той ми се обади вчера около 14 часа, за да ме информира какво е решил. След това двамата отидохме при премиера и го информирахме за това негово решение. Той излезе с аргумента, че след като аз предния път съм го спасил, е редно да ме информира какво е решил да направи\", каза Каракачанов. Разговорът на телевизията с Каракачанов се проведе по телефона. Той заяви, че има опити от страна на БСП да саботират работата на парламента. Започна да казва и ДПС, но се спря сам и продължи изречението си. \"По отношение на напрежението, което се беше създало около Симеонов и майките, би следвало да се тушират нещата. Има и други фактори, които са чисто политически заинтересовани от това нещата да не се получат. Не съм разговарял с Волен Сидеров. Валери Симеонов се оттегля в лично качество, а не като партия от коалицията\", каза още Каракачанов. Допълни, че: \"От тримата лидери на коалицията единият беше в парламента, сега двама ще са в парламента, надявам се това да стабилизира и засили работата на парламентарната група. Не сме обсъждали промени в ръководството на парламентарната група. Най-вероятно ще предложим нов вицепремиер, кой ще бъде той е въпрос на обсъждане. Това не е пост, който трябва да определям аз или ВМРО, ще изчакаме Симеонов да предложи нещо или да бъде обсъдено общо в коалицията. Най-вероятно това ще се случи другата седмица, когато бъде приета неговата оставка в парламента\". Междувременно родителите на деца с увреждания заявиха пред БНР, че продължават да протестират, докато Народното събрание не гласува оставката на Симеонов. Един от организаторите на инициативата \"Системата ни убива\" и един от основните участници в протеста с искането за оставка Вера Иванова ­заяви: \"Всеки ден ще продължим, докато се приеме оставката в Народното събрание, тъй като това е процедурата. Няма да блокираме, няма да правим гражданско неподчинение, ще изчакаме гласуването в Народно събрание на оставката на Валери Симеонов, тъй като това е начинът и законово това трябва да се случи. Едно подаване засега нищо не означава. Ако не се гласува оставката, тогава ще минем към други действия, но засега оставаме тук\". По-рано пред Би Ти Ви две други майки, претстиращи от 26 дни с искане за оставка на вицепремиера - Мая Стоицева и Валентина Ташкова казаха, че протестът няма как да спре докато не се довърши рефомрата в системата за хората в увреждания. Какво още казаха двете жени, както и какъв бе коментара на втория човек в ГЕРБ Цветан Цветанов четете  тук . ", "date": "2018.11.17", "title": "Каракачанов: Симеонов се връща в парламента, ще изчакаме да посочи наследник"}
{"url": "https://www.dnevnik.bg/sviat/2018/11/17/3347575_hora_na_bivshiia_strateg_na_trump_pomagat_na_orban_za/", "text": "Стив Банън, бившият главен политически стратег на американския президент Доналд Тръмп, преговаря с екипа на унгарския премиер Виктор Орбан, за да работи за кампанията на неговата партия за изборите за Европейски парламент в края на май 2019 г. Той вече е посетил Будапеща няколко пъти и се е срещал както с Орбан, така и с негови съветници. Досега за такива срещи не е съобщавано, няма и коментари от кабинета на унгарския премиер. Не е изключено в унгарската столица да бъде преместена и централата на движението, което Банън създаде в Европа с цел крайно десни националисти и популисти да станат евродепутати. Той самият съобщи това в  интервю за  RTL . В него основателят на крайно консервативното онлайн издание Breitbart.com казва още, че в Европа за него истинските герои са хора като Матео Салвини, италианският вътрешен министър, и Найджъл Фараж, защото били \"борци срещу системата\" и \"защитници на суверенитета\". Банън вече изнесе лекция в Будапеща, а в интервюто казва, че до евроизборите на 25-26 май ще прекарва \"доста време в Унгария\" и ще посети страната отново в края на ноември. \"Джон Маклафлин, който правеше социологическите проучвания за мен в САЩ, ще ръководи същото в Европа и освен това работи като социолог за Орбан в Унгария\", добави той. Преди време Орбан заяви, че харесва идеята му някой от САЩ да дойде да разпространява в Европа консервативно мислене, основано на нещо различно от либералните ценностти. Заради поредица от все по-авторитарни действия, задушаване на медии и неправителствени организации и нарушаване независимостта на правосъдната система от страна на Орбан, Европейският съюз започна безпрецедентна наказателна процедура, която може да доведе до замразяване гласа на Унгария при взимането на решения в ЕС. От 2010 г. насам премиерът води все по-открито антиевропейски кампании, а в интервюто Банън споделя, че Орбан е привлякъл вниманието му около предишните избори за Европейски парламент през 2014 г. Лондонското издание на Breitbart писа особено много за него особено около мигрантската криза през 2015 г., допълни той и обясни, че се занимава не с медия, а с \"ангажирана медия, налагаща определена кауза\". Банън настоява, че в момента не помага на \"Фидес\", защото екипът ѝ бил много добър в това, което прави, а само разговарял с представители на партията. \"Орбан е дошъл от улицата, той е много добре разбира хората, той е като Тръмп, толкова е естествен.\" Според него изборите за Европейски парламент ще бъдат сблъсък между интеграционната визията на Емануел Макрон и Ангела Меркел, от една страна, и тази на хора като Орбан, които искали \"конфедерация на независими държави\" в Европа. \"Това са важните въпроси - какво представлява суверенитетът, какви са отношенията между гражданите и държавата, каква роля има държавата в отношениято с другите държави\", обясни още той. Запитан за близостта между унгарския премиер и Путин, Стив Банън отговаря, че най-вероятно Орбан вижда в руския президент по-скоро съмишленик националист и противник на гробализацията. Когато отида в Будапеща и видя Музея на тоталитарния терор и знам, че има хора, които още помнят какво им причини СССР, не мисля, че тези контакти отиват отвъд прагматизма, допълва консултантът. Той посочва, че бюджетите за отбрана на Германия или Франция са такива, че те сякаш не възприемат сериозно руската военна заплаха. В същото време Банън казва, че за САЩ истинската заплаха е Китай, докато Русия е с изпитваща затруденния икономика с размерите на щата Ню Йорк и с тежка демографска перспектива.", "date": "2018.11.17", "title": "Бившият стратег на Тръмп преговаря с Орбан да му помага за евроизборите"}
{"url": "https://www.dnevnik.bg/sport/2018/11/17/3347585_valeri_bojinov_se_nadiava_otnovo_da_osushtestvi/", "text": "Валери Божинов ще се опита да си осигури трансфер в чужбина през зимата или след края на сезона. Нападателят на  \"Ботев\" (Враца)  обяви че не се е отказал да играе отново зад граница. Тимът от Враца е 15-ият в кариерата на 32-годишния футболист. \"Целите са ми високи и тези цели не се постигат само със скръстени ръце и скръстени крака. Те се постигат с много труд, много пот, много енергия, много желание и амбиция, хъс, спортна злоба. Надявам се да дам максималното от себе си, дори повече, за да осъществя трансфер. Дали на зима, дали лятото, защото моето желание е отново да се върна на сцената\", каза Божинов пред COOLt по Би Ти Ви. Според Божинов, откакто е срещнал приятелката си Биляна Дол, животът му се е променил. \"Не го крия, че в последните три години животът ми се преобърна на 360 градуса\". Той добави, че тя е вкарала ред и дисциплина в живота му. \"Аз знам, че този град и тази публика могат да ми дадат много и аз мога да дам много на публиката на \"Ботев\" (Враца)\", обясни нападателят. \"Един футболист трябва наистина да се чувства щастлив на едно място. Щастието идва не само, защото си в дадения град, а защото изпитваш любовта към футбола. Ставаш сутрин – подготвяш се психически, подоготвяш се физически. Чакаш да дойдат събота и неделя мачовете, зарядът. Самият аз съм си поставил цели независимо, че съм на 32 години и искам да ги изпълня\", каза Божинов.", "date": "2018.11.17", "title": "Валери Божинов се надява отново да осъществи трансфер в чужбина"}
{"url": "https://www.dnevnik.bg/kultura/2018/11/17/3347308_otkus_ot_putevoditel_v_bibliiata_noviiat_zavet_na/", "text": "След очаквания успех на \"Пътеводител в Библията. Старият завет\" и след общо около 5 години работа по двете книги, с удоволствие представяме втория том на изключителната книга на Айзък Азимов - \"Пътеводител в Библията. Новият завет\". Уникалният опит на великия разказвач и учен енциклопедист да разгледа текстовете на Светото писание през призмата на съвременната наука продължава. Но \"Пътеводителят\" на Азимов в Новия завет е не само светски преразказ на библейската история за живота и учението на Исус. С добросъвестността на учен, но и с вдъхновението на писател, авторът ни повежда по земните пътища на Христос и апостолите, като полага своето повествование в сложния културно-исторически контекст на тогавашното преломно време. Той превръща библейските сюжети в напрегнат разказ за последните дни на старата ера и за първите, сияйни дни на новата ера – в разказ за раждането на съвременната европейска цивилизация. превод Владимир Германов С карти на Рафаел Паласиос 1. ТОВИТ ТОВИТ * РАГА * АСМОДЕЙ * РАФАИЛ * АЗАРИЯ * РЕКА ТИГЪР * ЕДНА Товит След Книга на Неемия в римокатолическия превод на Библията има две кратки исторически книги, които не са включени в еврейския и в протестантския канон. Поради това те са част от Апокрифа. Първата се отнася за асирийския период, около 700 г. пр.Хр. Другата е с много объркана хронология и в нея се говори за Навуходоносор, чиято власт е в разцвета си около 580 г. пр.Хр. Тези разкази не описват реални събития и днес бихме ги опреде- лили като \"исторически романи\". Тяхната фикционална същност не им пречи да изпълняват религиозни или етически функции, разбира се, но тъй като в тази книга ме интересуват най-вече нерелигиозните аспекти на Библията, вниманието ми ще бъде съсредоточено върху опитите да се изясни хронологията. Първата история е Книга на Товита, която започва веднага с героя, чието име носи: Книга на Товита 1:1. Книга за разказите на Товита...2 Товит е форма на еврейското име Товия, чиято гръцка форма е Тобиас. В католическата версия книгата е озаглавена \"Книга на Тобиас\". хватка на македонските владетели на Сирия (Селевкидите). Започва нов период на гонения за евреите и историята на Товит, посветена на асирийските гонения пет века преди това, отразява този факт. Посочено е времето, в което се предполага да са се случили събитията, описани в Книга на Товита: Товит 1:2. ... [Товит] в дните на асирийския цар Енемесара [Салманасар] бе взет в плен... Това означава, че Товит е преживял събитията през 722 г. пр.Хр., когато град Самария, след като е бил обсаден от Салманасар Асирийски, е превзет от наследника на Салманасар, Саргон. Множество израилци са отведени в изгнание, сред тях е и Товит. Говорейки от първо лице, той казва, че е от племето на Нефталим. Товит 1:4. Когато живеех в моята страна, в земята на Израиля, още като момък, цялото коляно на отца ми Нефталима бе се отцепило от иерусалим- ския дом, избран от всички Израилеви колена да принасят всички жертва там, дето е осветен храмът на жилището на Всевишния, и утвърден във всички родове навеки. Както изглежда, тук Товит говори за въстанието на Йеровоам, кое- то успява да установи независим Израил през 933 г. пр.Хр. Ясно е, че няма как Товит да е живял и по времето на Йеровоам, и по времето на Салманасар. Нито пък авторът има намерение да твърди, че Товит е дълголетен като допотопните патриарси, защото във връзка с централно събитие по-нататък в книгата той е описан като не много стар човек. Книга на Товит 14:2. Той беше на петдесет и осем години... 4 Цит. по Най-новия превод; в Синодалната Библия Товит в този стих е на 88 години. – Б.р. 12 Пътеводител в Библията По-скоро се сблъскваме с обърканата хронология, която можем да очакваме от автор, писал пет века след събитията, за които говори – автор, който има само смътна представа за порядъка им и не е можел да разчита на надеждни източници на информация. С две думи, такова нещо би могло да се очаква, ако книгата е написана с идеята да бъде поучителен роман, който разказва какво би могло да се случи, а не какво се е случило в действителност. Рага Товит обаче остава верен на Йерусалим дори когато е прокуден в изгнание в Ниневия. Той успява да заеме висока позиция в асирийския двор – отговаря за закупуването на провизии с държавни пари и може да се движи свободно из владенията. Товит 1:14. и ходих в Мидия, в Рага Мидийска, и дадох на Гаваила, брат на Гаврия, десет таланта сребро, за да го пази. Това също е анахронизъм, защото, макар части от Мидия да са били владение на Асирийската империя, други (включително регионът около Рага) са били извън нея. Малко вероятно е Товит да е можел да пътува (като служител на асирийския двор) извън границите ѝ, особено ако е пренасял големи суми държавни пари. Десет таланта не са дребна работа. Един талант може би се равнява на 2000 днешни долара.5 През 200 г. пр.Хр. земите, които някога са били в Асирия или Мидия, вече са във владенията на Селевкидите и са в едно царство. Тоест авторът на Книга на Товита отразява географията от собственото си време, а не от времето, за което става дума в книгата. Рага е важен град в Мидия, може би дори втори след Екбатана. Намирал се е на около 240 километра североизточно от Екбатана и руините му днес са само на десетина километра южно от Техеран – столицата на съвременен Иран. Най-славният период за Рага идва по-късно обаче, след библейските времена. Градът става столица на персийските царства, които При такова съотношение към 2017 година 10 таланта се равняват на около 170 000 долара. – Б.пр. Товит 13 процъфтяват в римско време, а преди пристигането на мохамеданите е център на зороастризма. Сред персите градът е известен като Рай. В мохамеданския период там се ражда Харун ал-Рашид, халифът от \"Приказки от хиляда и една нощ\". Това е родното място и на един голям средновековен лечител, известен на персите като Ал-Рази – от родния му град, а на [западно]европейците като Разес. Рага е опустошена от монголските нашественици през 1220 г. сл.Хр. и повече не е възстановявана. 6. Асмодей Над главата на Товит обаче се събират черни облаци. След смъртта на асирийския завоевател на трона се възкачва Сенахирим и той е описан като жесток антисемит, който заповядва избиването на евреи и забранява телата им да бъдат погребвани. В много култури се смята, че е страшно тялото на мъртвец да бъде изоставено, да бъде лишено от съответния религиозен обред. Обикновено има поверия, че душите на такива покойници блуждаят из сенките и не могат да намерят покой, докато някой не се погрижи за телата, които саобитавали. Гърците от Омирово време вярвали в това, както и евреите. За наказание например хората биват заплашвани не само със смърт, но и с лишаване от погребение. Така например Йеремия изрича Божието предупреждение към Юдея в последните години на Царството: Книга на пророк Иеремия 16:4. от тежка смърт ще умрат те и не ще бъдат ни оплакани, ни погребани... Сенахирим е представен като злодей, който преднамерено наказва евреите и след смъртта, както и приживе. В прилив на благочестие Товит погребва такива покойници и с това си навлича гнева на властите. Принуден е да напусне страната, а имотите му са конфискувани. На трона се възкачва Асардан (Есархадон) и назначава роднина на Товит на висок пост. Роднината се застъпва за Товит и той се връща в Ниневия. По-късно погребва още един покойник, а след това очите му се покриват с пердета, така че той не може да вижда. 6 Днес Рей е голямо предградие на Техеран. – Б.пр. 14 Пътеводител в Библията Вярата му остава силна и Товит продължава да възхвалява Бога, но копнее да умре. Междувременно в Екбатана девойка на име Сара, племенница на Товит, също копнее да умре... Товит 3:8. задето я давали на седем мъжа, но злият дух Асмодей ги умърт- вявал, преди да бъдат с нея като с жена. Те ѝ думали: нима не ти е съвестно, че си удушила мъжете си? Седмина има вече ти, а не се нарече с името ни на едного от тях! При седмина съпрузи, издъхнали в първата брачна нощ, тя е об- винена в мъжеубийство. Асмодей, истинският убиец, не се споменава в нито една канонична библейска книга. Името му е вариант на названието на демон в персийската митология, Аешма дева, демон Аешма. Отчасти заради тази история от Книга на Товита в по-късни времена Асмодей е смятан за демон на съпружеското нещастие. Той участва и в извънбиблейски легенди, свързани със Соломон, а понякога е отъж- дествяван и със самия Сатана.", "date": "2018.11.17", "title": "Откъс от \"Пътеводител в Библията. Новият завет\" на Айзък Азимов"}
{"url": "https://www.dnevnik.bg/bulgaria/2018/11/17/3347586_spored_amerikanskoto_razuznavane_hashokji_e_ubit_po/", "text": "Представители на американското разузнаване са заключили, че саудитският престолонаследник принц Мохамед бин Салман е наредил убийството на журналиста Джамал Хашокжи - твърдение, отричано от саудитското правителство, предаде \"Асошиейтед прес\", цитирана от БТА.  Това твърди неназован американски официален представител, запознат с оценката. За извода на ЦРУ съобщават и \"Вашингтон поуст\", \"Гардиън\" и Си Ен Ен. По-рано през седмицата  правителството на Тръмп наложи санкции на физически лица  за предполагаемата им роля в убийството, но заключението на представителите на разузнаването подпомага усилията в Конгреса на САЩ за по-суров американски отговор, отбелязва \"Асошиейтед прес\". Коментаторът на вестник \"Вашингтон пост\", който беше критичен към саудитското кралско семейство, беше убит миналия месец в саудитското консулство в Истанбул. Според турските и саудитските власти той е бил убит от отряд от кралството, който се намирал вътре в консулството, и това станало, след като той отишъл там, за да получи брачни документи. По думите на американският вицепрезидент Майк Пенс, цитирани от \"Франс прес\" убийците на саудитския журналист ще трябва да дават обяснения пред САЩ.  \"САЩ са решени да поискат обяснения от всички, които са отговорни\" за убийството на журналиста, който потърси убежище в САЩ, каза Пенс в кулоарите на срещата на върха на Азиатско-тихоокеанското икономическо сътрудничество (АТИС) в Папуа-Нова Гвинея. И според вестник \"Вашингтон пост\" ЦРУ е заключило, че убийството на Хашокжи е било поръчано от саудитския престолонаследник принц Мохамед бин Салман, припомня агенцията. По темата за убийството са говорили късно вчера президентите на Турция и САЩ - Реджеп Тайип Ердоган и Доналд Тръмп. В телефонен разговор те са се съгласили, че всички аспекти на убийството на Хашокжи трябва да бъдат разкрити, предадоха Ройтерс и ТАСС. Същевременно снощи няколко десетки хиляди души се включиха в Истанбул заупокоен молебен за журналиста. ", "date": "2018.11.17", "title": "Според американското разузнаване Хашокжи е убит по поръчка на саудитския принц"}
{"url": "https://www.dnevnik.bg/photos/2018/11/17/3347623_fotogaleriia_franciia_paralizirana_ot_protesti/", "text": ", а 47 души бяха ранени при протестите във Франция срещу увеличаването на цените на горивата, заявиха представители на вътрешното министерство, цитирани от \"Асошиейтед прес\". Днес стотици хора излязоха на протест срещу високите цени на горивата. Всички носят сигнални жилетки като символ на шофьорите.", "date": "2018.11.17", "title": "Фотогалерия: Франция парализирана от протести"}
{"url": "https://www.dnevnik.bg/citat_na_deniia/2018/11/17/3347650_citat_na_denia_sred_protestirashtite_ima_lica_koito/", "text": "Това заяви пред Би Ти Ви бившият вътрешен министър, сега депутат от ГЕРБ, Валентин Радев. Думите му бяха в коментар на чуждо изказване - на втория човек в \"Народния фронт за спасение на България\" (НФСБ) Валентин Касабов. Според Радев той не е бил прав да обобщава, казвайки, че \"лумпени и мутри\" блокират пътищата в знак на протест (срещу по-високите цени на горивата, повишаването на данъците на старите коли, системата \"бонус-малус\" за застраховка \"Гражданска отговорност\"). Същевременно бившият вътрешен министър обясни, че наистина са излезли данни, че сред недоволните има \"лица, които страдат от закона\". Радев призна, че сред протестиращите е видял хора, за които е научил по времето си начело в МВР. Той оцени работата на полицията при охрана на протестите за правилна и адекватна. По думите му на места е имало нужда от по-трърда ръка. \"Гражданите не винаги знаят кое е законно и кое не по време на протест и само заради това полицията не действа по-твърдо срещу тях в момента. Всички сме граждани на държавата и всички трябва да се стремим първата ни мисъл да бъде да бъдем съобразно правилата\", подчерта Радев.", "date": "2018.11.17", "title": "Цитат на деня: Сред протестиращите има лица, които страдат от закона"}
{"url": "https://www.dnevnik.bg/detski_dnevnik/2018/11/18/3345877_tuhla_za_purvi_klas_s_otstupka/", "text": "Родителската среща започва от 60 лв., чували сте вица сигурно. В реалността повечето хора не са съвсем наясно за какво се дават тези пари, ясно е само, че \"трябва\". Ето отговора – от 1 до 4 клас тези пари се дават за тухла четворка, която малките ученици да носят всеки ден на малките си гръбчета и с която после вкъщи да работят прилежно до към 8 часа всяка вечер. Думата тухла може да заменим с израза \"комплект помагала\", но и той не е съвсем точен, защото \"помагало\" следва да е нещо, което помага и от което има нужда. В системата на българското средно образование за учениците от начален етап – 1-4 клас – са осигурени всички учебници и учебни тетрадки. Това е факт, който повечето родители на малки ученици не осъзнават напълно, когато още на първата за годината родителска среща им се поиска най-важното – парите за помагалата. Сумата не е кощунствено голяма (най-често между 50 и 75 лв.), дава се веднъж на учебна година, за детето е, за учението, а и не ни занимават да ходим да купуваме разни работи, така си казва човек и нещата звучат повече от разумно. Никой обаче не ни дава листовката със ситния шрифт, в която биха били записани следните факти, ако такава листовка съществуваше: С повече помагала със сигурност ще попадате често в ситуация на писане до късно на поредно домашно или на забележки \"без домашно\", а съвсем нормалната любознателност на детето към учебния материал лесно ще бъде заменена от досада; Обемът и теглото на хартията в чантата на детето ви ще се удвои, защото домашните, написани в помагалата, се представят на учителя, а се дописват вкъщи, просто няма как да не ги носите насам и натам; Образованието в България е безплатно, а във възрастта, за която говорим – и задължително. Ако детето ви не тръгне на училище, ще ви издирят властите. Има нормативни документи, които ви задължават да осигурите образование за децата си, но няма такива, които ви задължават да плащате за това. Т.е. невъзможно е купуването на комплект помагала да е задължително от правна гледна точка. Всичко описано представлява по същество търговска, а не образователна дейност. При цена на комплект от 60 лв. за класове от \"а\" до \"г\" за възраст от 1 до 4 клас и при 24 ученици в паралелка само едно училище осигурява сумата от 23 040 лв. за търговците на помагала, като тук говорим само за начален етап. Сега си представете тези 23 040 лв. умножени в национален мащаб и добивате представа за размера на този бизнес. С учениците нагоре нещата стават по-сложни, защото атласите и учебните тетрадки вече не се предоставят от държавата. В интерес на истината е важно да посочим, че не всички училища работят с помагала за начален етап, а някои избират целево съвсем малка бройка. Практиката на организирано купуване на комплекти обаче е доста разпространена и по груба оценка засяга поне половината училища в София, както и доста училища в по-големите градове в страната. Един от основните критерии е платежоспособността – там, където се предполага, че семействата могат да си го позволят, натискът да се купува е по-голям. \"Какво става ако не ги купим\", можете да попитате спокойно. \"Ами то няма как да ви задължим\", обикновено отговарят, защото е точно така. \"Ама детето няма да може да работи в час, в занималня\", поясняват, или ще изостава от другите, мисли си родителят, ще го избутват в периферията на учебния процес, ще го карат да се чувства неудобно, че всеки ден е без нещо, което се изисква. И така на практика родителите се оказват задължени на тази покупка с всичките й странични ефекти. Преди да се захвана с темата, се свързах с няколко неправителствени организации и разговарях с родители, подавали жалби. Когато се говори в училище, обикновено представят версията, че тези неща \"ги спускат отгоре\". От инспектората и МОН пък заявяват, че всяко училище избира само, а те от своя страна могат да дадат само общи препоръки. Така топката се подхвърля до безкрай, докато децата пишат и носят, и пак пишат, и пак носят, а родителската среща започва пак от 60 лв. Макар и независимите специалисти в бранша да не са съвсем единомислени, никой не подкрепя така описания модел. \"Учебният материал в учебника и учебната тетрадка по всеки предмет в официалния комплект учебници за учениците от 1 до 4 клас е напълно достатъчен за един успешен учебен процес. Няма нужда от допълнителни помагала, които само увеличават тежестта на чантите и натоварват децата с излишно големи домашни работи\", е становището на Фондацията за европейско образование. \"Всеки учител трябва да може във всеки конкретен клас да аргументира точния избор на всяко едно помагало, според образователната цел на която то служи и резултатите, които се очаква да се постигнат от работата с него. Спускането на цял комплект на общо основание и без прозрачност не е добра практика\", казват от асоциация \"Родители\". В допълнение всичко това е и косвена спънка пред дигитализацията на учебното съдържание, защото бизнес интересът е противоположен. Вече близо три десетилетия българската образователна система, както и всичко останало в държавата, е в постоянно състояние на преход без ясна визия и под влиянието на всякакви интереси. За да бъде тя най-накрая преосмислена, предефинирана и преизградена, е необходимо колективно съзнателно усилие от обществото като цяло с активна позиция и подкрепа от все повече родители и организации. Често срещаната позиция \"аз няма какво да направя\" не е съвсем вярна. Наше право, но и задължение е да предотвратим прекомерното физическо и психическо натоварване на децата, което в случая с помагалата ни струва и пари. Няма никакво значение, че ако купим 24 тухли за целия клас накуп, ще ни ги дадат с отстъпка – тези тухли просто не са ни нужни и е важно да го заявим. Това, което можем практически да направим, когато обявят исканата сума, е следното: да се поинтересуваме какво различно, което не присъства в безплатния комплект, осигурява всяко едно помагало; да обясним на останалите родители в класа, че комплектът от 1 до 4 клас съдържа всички необходими учебници и учебни тетрадки, тъй като хората често не знаят, че той е пълен; да предложим закупуването на един комплект помагала за целия клас, който да се ползва от учителите – да дават задачи на дъската, по които децата да работят в обикновените си тетрадки, както и при нужда (което е 3-4 пъти годишно) да правят копия на тестове за целия клас.", "date": "2018.11.17", "title": "Тухла за първи клас с отстъпка"}
{"url": "https://www.dnevnik.bg/istorii_na_denia/2018/11/17/3347658_nai-chetenoto_valeri_simeonov_podade_ostavka/", "text": "1.  Валери Симеонов подаде оставка  - 39 646 прочитания. 2.  Цитат на деня: Бедността не е грях, когато взимаш 11 хил. лв. заплата  - 21 693 прочитания. 3.  Десетки градове протестираха срещу скъпите горива, гражданско неподчинение в Благоевград  - 18 335 прочитания. 4.  Лозан Панов: Уверено вървим към автокрация  - 18 099 прочитания. 5.  Поколението на прехода е \"бомба с часовников механизъм\"  - 17 932 прочитания. 6.  Почти половината руснаци са убедени, че Русия е победила в Първата световна война  - 15 765 прочитания. 7.  Протести? Няма. Никога не е имало. Никога няма да има  - 15 661 прочитания. 8.  Всеки ден карикатури на премиера и обиди към министри, или свободни ли са медиите според Борисов  - 13 859 прочитания. 9.  Печка е причинила взрива в Хитрино, показва експертиза  - 13 412 прочитания. 10.  На Коледни Заговезни за последно се яде месо преди постите  - 13 405 прочитания.", "date": "2018.11.17", "title": "Най-четеното в \"Дневник\": Валери Симеонов подаде оставка"}
{"url": "https://www.dnevnik.bg/politika/2018/11/17/3347657_volen_siderov_poiska_ostavkata_i_na_krasimir/", "text": "Председателят на парламентарната група на \"Обединени патриоти\" и лидер на \"Атака\" Волен Сидеров поиска оставката и на вицепремиера Красимир Каракачанов (ВМРО). Пред \"Нова телевизия\" той е заявил, че целта е не лична нападка, а да се започне на чисто и да се изяснят приоритетите на коалицията на \"патриотите\". По-рано Сидеров разкритикува ГЕРБ за непоследователността в ръководството на управляващата партия. След като преди дни премиерът Бойко Борисов е заявил, че с оставката на Валери Симеонов, може да се \"счупи коснтрукцията\". А днес вторият човек в ГЕРБ - Цветан Цветанов, е заявил, че правителството излиза по-работоспособно след  подадената късно снощи оставка от вицепремиера Симеонов . Волен Сидеров припомни, че в края на миналата година започнал \"да бие камбаната\", че  не били във властта за лифтове, за дискотеки и сергии\" . Какво каза лидерът на \"Атака\" на брифинг днес Сидеров четете  тук . За оставката на Каракачанов настоява и партия \"Воля\". Повече за политическите реакции за оставката на Симеонов четете  тук .", "date": "2018.11.17", "title": "Волен Сидеров поиска оставката и на Красимир Каракачанов"}
{"url": "https://www.dnevnik.bg/sport/2018/11/17/3347662_arsenal_obiavi_che_suzdavaneto_na_superliga_ne_e/", "text": "Арсенал\" не е обсъждал и няма намерение да напуска Висшата лига за сметка на нова  европейска Суперлига . Търговският директор на клуба Винай Венкатешам и Раул Санлехи, който движи спортните дела, говориха за евентуалното участие на клуба при сформиране на новата лига. Наскоро Football Leaks разкри, че \"артилеристите\" и още шест водещи клуба в Европа са обсъждали подобна възможност. \"Арсенал\" никога не е бил заинтересуван да играе, в което и да е състезание, отслабващо Висшата лига. Това е водещото първенство в света и нашият основен приоритет. Не искаме да правим нищо, с което да му навредим. Но също така трябва да признаем, че сме били в тези разговори, иначе нямаше да сме отговорни. Трябва да сме част от тези разговори, но това не означава, че ги подкрепяме\", заяви Венкатешам. \"От начина, по който това беше обяснено, изглеждаше, че вършим нещо тайно, но няма нищо тайно. Има един документ, представен в публикация, където присъства името на \"Арсенал\", както и това на \"Барселона\". Но няма никакъв подпис и мога да ви уверя, че двата клуба не са виждали този документ\", каза Санхлехи. Football Leaks разкри, че през 2016 г. \"Байерн\" (Мюнхен) е възложил задача на международната кантора Cleary Gottlieb да проучи какви са условията отборът да напусне Бундеслигата и водещия европейски клубен турнир. Обсъждани са и конкретни въпроси като това дали клубът ще продължи да бъде принуден да пуска футболистите си за мачовете на германския национален отбор. Идеята била 11 от големите отбори да се  отделят от УЕФА  и през 2021 г. да си създадат свой турнир, наречен Европейска Суперлига. Тези отбори щели да имат гарантирано място в турнира за следващите 20 години. В допълнение към тях щели да бъдат поканени още пет клуба, за да стане общият брой 16. Основните 11 участници са \"Реал\", \"Барселона\", \"Манчестър юнайтед\", \"Ливърпул\", \"Арсенал\", \"Челси\", \"Манчестър сити\", \"Ювентус\", \"Милан\", \"Байерн\" и ПСЖ. Останалите поканени са \"Атлетико\" (Мадрид), \"Борусия\", \"Интер\", \"Рома\" и \"Лион\".", "date": "2018.11.17", "title": "\"Арсенал\" обяви, че създаването на Суперлига не е свързано с напускане на английското първенство"}
{"url": "https://www.dnevnik.bg/sviat/2018/11/17/3347661_posmurtno_trump_otlichi_elvis_presli_s_prezidentskiia/", "text": "Американският президент Доналд Тръмп връчи Медала на свободата посмъртно на няколко знаменитости, сред които и на Краля на рокендрола - Елвис Пресли, предаде \"Асошиейтед прес, цитирана от БТА. Гласът на Елвис отекна в залите на Белия дом по време на церемонията. Тръмп разказа спомени от концерт на Елвис, на който присъствал преди няколко десетилетия. \"Феновете крещяха, те бяха напълно полудели\", сподели американският президент. Елвис Пресли почина в имението си в Мемфис в щата Тексас на 16 август 1977 г. Президентският Медал на свободата е най-високото отличие на САЩ за граждански заслуги. Отличието се присъжда на творци, учени, спортисти, филантропи за техния принос към културата или мира. Посмъртно снощи Тръмп го присъди и на легендата на бейзбола Бейб Рут и на бившия съдия от Върховния съд Антонин Скалия. Медал получи и Мириам Аделсън, съпруга на казино магната и голям донор на републиканците Шелдън Аделсън, който е близък до израелския премиер Бенямин Нетаняху. Мириам е лекар и е един от съоснователите на фонд за медицински изследвания, свързани с опасни за живота заболявания. Отличени бяха и сенаторът републиканец Орин Хеч, бившият професионален играч по американски футбол, юрист и основател на фонд, отпускащ студентски стипендии Алън Пейдж и бившият играч на американски футбол, ветеран от Виетнамската война и основател на фонд, подпомагащ децата на ветерани Роджър Стаубах.", "date": "2018.11.17", "title": "Тръмп отличи посмъртно Елвис Пресли с президентския Медал на свободата"}
{"url": "https://www.dnevnik.bg/bulgaria/2018/11/17/3347632_antikorupcionnata_komisiia_vnese_isk_za_konfiskaciia/", "text": "Комисията за противодействие на корупцията и отнемане на незаконно придобитото имущество (КПКОНПИ) е внеса в съда иск за конфискуване на имущество на окончателно осъдения в България,  Италия  и  Румъния  и  издирван с европейска заповед за арест  Евелин Банев - Брендо, и членове на семейството му. Това се вижда от системата на Софийския градски съд (СГС). Не става известно обаче за каква сума е внесеният на 13 ноември иск. От системата на съда се разбира само, че исковата молба е за конфискация на имущество на Банев, бившата му съпруга Моника Добринова, сестра ѝ Десислава Дишлиева, брат му Симо Карайчев и фирмата \"Б.М.А. ТРЕЙДИНГ\" ЕООД, чийто собственик е Добринова. През лятото на тази година  председателят на антикорупционната комисия Пламен Георгиев заяви, че са започнали проверка на имуществото на Банев. Подчерта обаче, че едва през ноември 2017 г. комисията е получила данни за осъждане на българския наркобос. Георгиев допълни, че докато са чакали отговор за присъди на Брендо, комисията е поискала запори на имущество на свързани с негови близки - бившата му съпруга и сестра ѝ Моника Добринова и Десислава Дишлиева, за общо над 28 млн. лв. В края на април 2018 година  и българският Върховен касационен съд осъди Брендо на шест години затвор за пране на пари от наркотрафик. Тогава обаче се разбра, че Банев е изчезнал и  полицията го издирва . История на делото в България В началото на 2013 г.  Софийският градски съд (СГС)  призна Банев, доведения му брат Симо Крайчев, бившата съпруга на Брендо - Моника Добринова и сестра й Десислава Дишлиева за виновни. Наложеното наказание на Банев бе затвор за седем и половина години, а присъдите на другите трима бяха три години условно с пет години изпитателен срок. След това втората съдебна инстанция ги оправда, но  Върховният касационен съд (ВКС)  върна делото на апелативния съд за ново разглеждане заради съществени процесуални нарушения. През март 2017 г. друг състав на апелативния съд намали наказанието на Банев от седем на шест години затвор по обвинението, че е прал пари от наркотрафик. Разследването по казуса е от 2007 г., а в съда процесът започна през 2010 г., въпреки че беше внесено още през 2009 г., но бе забавено. Според обвинението между 17 октомври 2002 г. и май 2005 г. Брендо и останалите са превеждали парични суми от различни сметки в чужбина към \"Прайвът файнанс юниън\" АД, като \"знаели или предполагали\", че средствата са придобити от наркотрафик. Освен това от прокуратурата твърдят, че подсъдимите са изпрали пари, придобити от внос на наркотици в Италия и Испания, осъществен през 2000 г. от Атанас Генов и от група, ръководена от Ивайло Хеселбърт, в периода 2003 - 2005 г. През септември 2017 г. стана известно, че Брендо е осъден  окончателно на 20 години затвор  в Италия по обвинение за участие в престъпна група за международен трафик на кокаин. А няколко месеца по-рано  румънски съд също се произнесе окончателно и осъди Банев  на десет години затвор по обвинение, че е внесъл на територията на Румъния над 51 килограма кокаин. Кой е Евелин Банев четете  тук .", "date": "2018.11.17", "title": "Антикорупционната комисия внесе иск за конфискация на имущество на Евелин Банев-Брендо"}
{"url": "https://www.dnevnik.bg/sport/2018/11/17/3347669_cska_se_naloji_nad_levski_vuv_voleibolnoto_derbi/", "text": "В много емоционален мач ЦСКА се наложи над \"Левски\" с 3:1 (25:21, 24:26,25:18, 25:16) във волейболното дерби. Червените, водени от Александър Попов, очаквано стигнаха до успеха измъчвания от травми син отбор. Червените са с четири победи и едно поражение от началото на сезона. \"Левски\" пък е с две загуби в Суперлигата. Двубоят се игра в зала \"Васил Симов\" при пълни трибуни. Двубоят беше белязан от завръщането на Владимир Николов на полето 2.5 години, след като сложи край на кариерата си. Бившият капитан на националния отбор и настоящ треньор и президент на сините, влезе да играе заради многото контузии в състава си. На 41 години Николов беше с водеща роля в отбора си. Голямото отсъствие в състава беше на Смилен Мляков, който беше един от контузените за \"Левски\". Първият гейм беше много оспорван, но по-опитният отбор на ЦСКА успя да го измъкне. В него Владимир Николов все още не се беше разиграл и си пролича, че няма практика. Сините имаха проблеми най-вече при началния удар, а блокадата им също не работеше. ЦСКА успя да вземе частта с 25:21. В средата на втория гейм червените имаха преднина от шест точки. Тя се стопи до четири, но тимът на Александър Попов водеше с 22:18, изглеждайки в добра позиция да поведе с 2:0 гейма. В крайна сметка \"Левски\" стигна до равенство, а при 24:24 на полето се появи 14-годишният син на Владимир Николов Алекс, за да изпълнява сервис. Той затрудни посрещането на ЦСКА и се стигна до грешка на червените в атака. След това и блокадата на \"Левски\" заработи, позволявайки на сините да изравнят резултата в геймовете. Повратният момент в третия гейм беше контузията на Гордан Люцканов, който обърна глезена си при опит да се приземи. Това промени стратегията на \"Левски\" и на позицията посрещачи заиграха младите Алекс Николов (14 г.) и Самуил Вълчинов (16 г.). ЦСКА се възползва от това и въпреки някои леки спадове, червените затвориха гейма с 25:18. В последния гейм интрига почти нямаше, след като ЦСКА успя да поведе убедително от началото. В крайна сметка червените затвориха срещата при 25:16, за да вземат четвъртия си успех за сезона.", "date": "2018.11.17", "title": "ЦСКА се наложи над \"Левски\" във волейболното дерби"}
{"url": "https://www.dnevnik.bg/photos/2018/11/15/3346305_fotogaleriia_sluchaini_izobreteniia_v_muzeiko/", "text": "Кои са децата изобретатели? Кога е създадена двоичната азбука? (Подсказка: много преди ерата на интернет). Кога телефонът станал телефон и случайно ли е открит телевизорът? Отговорът на тези и много други въпроси, свързани с човешкото любопитство, превърнало се в научно-технически прогрес, дава изложбата \"Изобретенията\", която е подредена в детския научен център \"Музейко\". На снимката: 60-ватова крушка на американския изобретател Томас Едисън.", "date": "2018.11.17", "title": "Фотогалерия: Случайни изобретения в \"Музейко\""}
{"url": "https://www.dnevnik.bg/bulgaria/2018/11/17/3347649_ot_nachaloto_na_godinata_nad_12_hiliadi_jeni_sa/", "text": "За първите девет месеца на тази година около 12 300 майки са се върнали на работа, преди детето им да е навършило година, като по този начин са използвали от възможността да получават освен заплата си, и половината от полагаемото им се майчинство, каза във Варна зам.-министърът на труда и социалната политика Зорница Русинова. Русинова припомни, цитирана от БТА, че майчинството у нас е най-продължително в ЕС - 58 седмици и половина. Сега на дневен ред излиза темата как да бъдат стимулирани и подкрепени жените, които искат да се върнат по-рано на работа, особено като се има предвид липсата на кадри на пазара на труда, обясни министърът. В България разликата в заетостта на жените и мъжете не е повече от 3-4% във възрастовата група между 29 до 54 години, няма и сериозни разминавания в заплащането, както е в много европейски страни, допълни Русинова. В подкрепа за младите майки, които искат да се върнат на работа, е и схемата \"Родители в заетост\", която се финансира с европейски средства. На помощ могат да разчитат родители, чиито деца не са приети в детска градина. Чрез тази схема им се осигурява детегледачка за 18 месеца, като това може да е близък роднина, стига да е регистриран на трудовата борса.  Проектобюджетът за 2019 г. е най-социалният, който сме имали до сега, каза още Русинова. Тя припомни, че ще бъдат отпуснати 150 млн. лв. допълнително за майките с деца с увреждания, както и 40 млн. лв. за енергийни помощи. Най-важното е обаче, че предстоят реформи в социалната сфера, които ще позволят ресурсът да стига до хората по възможно най-ефективния начин, посочи Русинова. Според нея темата за децата с увреждания много се е политизирала. Русинова допълни, че с предстоящите промени в законодателството исканията на протестиращите майки ще бъдат изпълнени и изрази надежда, че протестите ще бъдат преустановени. Зам.-министърът съобщи още, че в края на ноември предстои да бъде отворена изцяло нова схема по европейските финансови инструменти, която ще позволи за пръв път на общините да развиват медико-социална патронажна грижа, като си партнират със здравни заведения. Идеята е самотно живеещите възрастни и хора с увреждания в малките населени места да получават интегрирани услуги и да бъдат посещавани и от медицинска сестра или лекар.", "date": "2018.11.17", "title": "От началото на годината над 12 хиляди жени са съкратили майчинството си"}
{"url": "https://www.dnevnik.bg/sport/2018/11/17/3347686_v_tenisa_niama_miasto_za_osvirkvaniia_kaza_federer/", "text": "Роджър Федерер защити Александър Зверев след освиркванията, които германецът получи по време на  полуфинала между двамата от заключителния турнир на АТП в Лондон . Зверев спечели срещата, но през цялото време срещна враждебно отношение от публиката в О2 арена, която беше на страната на Федерер. Моментът, който настрои окончателно публиката срещу Зверев беше във втория сет. Тогава при 4:3 в полза на швейцареца съперникът му спря разиграване, защото едно от децата край корта изпусна топка и притича да я вземе. Зверев обяви, че е изгубил концентрация и точката беше преиграна, след което завърши с ас за германеца. \"Разбирам, че публиката не е доволна, защото това е ситуация, която не се случва много често. Обстоятелствата бяха необичайни, но в тениса няма място за освирквания. Саша не ги заслужава, както и никой друг тенисист\", каза Федерер след мача си. Маестрото призова тенисът да не се превръща в други спортове, където подобно поведение се толерира. \"Публиката прие нещата много лично и мисля, че напрежението малко ескалира. Разбрах, че после е продължило, а Саша не го заслужава. Той ми се извини при мрежата, но му казах: \"Момче, просто млъкни. Няма нужда ми се извиняваш, ти направи страхотен мач. Поздравления\". След края на срещата Зверев даваше интервю на корта, но публиката не спря да го освирква. Това доведе до остра реакция от интервюиращата Анабел Крофт, която се обърна към публиката в залата в Лондон. \"Искам да се извиня за цялата ситуация. Момчето, което връща топките край корта изпусна една топка и според правилата ние трябва да преиграем точката. Не исках нещата да завършат така\", каза Зверев в интервюто си след мача, но тогава получи порция освирквания. \"Покажете малко повече уважение. Не знам защо го освирквате, след като той казва истината\", обърна се бившата №1 на Великобритания към публиката. Федерер също коментира ситуацията, но реши да не ѝ придава толкова голяма важност. \"Попитах и момчето край корта, което си призна, че е изпуснал топката. Това не е голяма работа, случва се и не е станало нищо страшно. Силно се надявам той да не се обвинява за нещо и да не загуби съня си. Не се сърдя на никого\", добави Федерер.", "date": "2018.11.17", "title": "В тениса няма място за освирквания, каза Федерер след мача със Зверев"}
{"url": "https://www.dnevnik.bg/sport/2018/11/17/3347683_fotogaleriia_neravnostoinoto_voleibolno_derbi_mejdu/", "text": "ЦСКА   на Суперлигата. Двубоят беше белязан от завръщането на Владимир Николов на полето 2.5 години, след като сложи край на кариерата си. Бившият капитан на националния отбор и настоящ треньор и президент на сините, влезе да играе заради многото контузии в състава си. На 41 години Николов беше с водеща роля в отбора си.", "date": "2018.11.17", "title": "Фотогалерия: Неравностойното дерби между ЦСКА и \"Левски\""}
{"url": "https://www.dnevnik.bg/sport/2018/11/17/3347756_djokovich_razbi_kevin_andersun_i_si_osiguri_final_sus/", "text": "Новак Джокович и  Александър Зверев  ще спорят за титлата във финалите на АТП в Лондон. Сръбският тенисист постигна безапелационна победа над Кевин Андерсън във втория полуфинал 6:2,6:2. и си осигури мач срещу Зверев. Той се нуждаеше от едва 76 минути, за да затвори мача. За седми път Джокович стига до последния двубой от турнира и гони шеста титла. Сръбският тенисист спечели осмата си победа срещу Андерсън в деветия мач помежду им. Двубоят беше повторение на  финала от \"Уимбълдън\" , отново в Лондон по-рано през годината. Джокович и Андерсън се срещнаха за трети път през годината, след като сърбинът спечели и в четвъртфинал в мастърса в Шанхай. Джокович участваше за осми път в полуфиналите от 11 появявания във финалния турнир на най-добрите осем. Победата пък е негова седма на тази фаза. В неделя срещу Зверев Джокович ще преследва шеста титла във финалите на АТП, с която да се изравни с Роджър Федерер. Първата му титла беше преди 10 години в Шанхай, след което дойдоха четири поредни в Лондон (2012, 2013, 2014 и 2015 г.). През 2016 г. сърбинът загуби от Анди Мъри. Дотук през годината Джокович има четири титли (\"Уимбълдън\", US Open, Синсинати и Шанхай), а два пъти загуби на финал (Париж и Куинс). За втори път през седмицата публиката в Лондон ще гледа мач между Джокович и Зверев. Двамата се срещнаха и в груповата фаза, като  сърбинът спечели с 6:4, 6:1 . Джокович буквално не грешеше, докато съперникът му не беше на висота и така се получи неравностоен мач. Лидерът в световната ранглиста завърши двубоя с шест аса и само една двойна грешка. Той вкара 69% от първия си сервис и спечели 85% от разиграните точки при него. Андерсън допусна три двойни грешки в мача, а мощният му форхенд този път не работеше. Световният №1 започна по отличен начин мача и се нуждаеше от само 39 минути, за да спечели първия сет. Джокович проби Андерсън в първия гейм, който продължи близо пет минути, а след това бързо затвърди пробива. Превъзходството му продължи да се увеличава, докато южноафриканецът така и не успя да влезе в срещата. Андерсън срещаше големи затруднения с комбинациите на Джокович, а голям проблем се оказа и, че първиятму сервис не влизаше. В седмия гейм Джокович взе за втори път подаването на своя съперник и по този начин направи решителна крачка към спечелване на първата част. Сърбинът не се затрудни и в своето подаване и след 39 минути вече водеше с 1:0. Макар да имаше по-малко на брой уинъри Джокович надделя с много малкото си грешки. Само в първия сет Кевин Андерсън допусна 17 непредизвикани грешки, а имаше и десет уинъра. Вторият сет започна по същия начин, както се стече и първият – пробив за Джокович още в първия. Андерсън прекъсна серията на Джокович в третия гейм, но последваха още три поредни за сърбина, с което резултатът набъбна до 5:1. Андерсън, както и в първата част стигна до втори гейм, но той се оказа последен за него. С гейм на нула Джокович приключи двубоя по шампионски начин. В първия полуфинал по-рано днес  Александър Зверев се наложи над Роджър Федерер . Финалът е в неделя от 20 часа българско време.", "date": "2018.11.17", "title": "Джокович разби Кевин Андерсън и си осигури финал със Зверев в Лондон"}
