{"url": "http://www.dnevnik.bg/sport/2017/11/13/3077384_shveciia_ostavi_italiia_izvun_svetovnoto_po_futbol_v/", "text": "Напрежение, много емоции, няколко претенции за дузпи и нулево равенство, което оставя Италия извън световното първенство в Русия. Това е крайният резултат от мача между \"скуадра адзура\" и Швеция в Милано. Италианците не можаха да направят обрат в двубоя и след  загубата с 0:1 в първата среща  отпаднаха. За първи път от 1958 г. съставът няма да играе на световни футболни финали. \"Скуадра адзура\" беше в квалификационна група с Испания, но остана на второто място и трябваше да участва в баражите. Шведите завършиха втори в група с Франция, Холандия и България. Италия се нареди до другите  големи отсъстващи от световното - Холандия, САЩ и Чили . Преди мача в Милано привържениците на домакините направиха лошо впечатление, като освиркаха химна на съперника. Вратарят Джанлуиджи Буфон отговори с наведена глава и ръкопляскания за съперника. Във втори пореден мач италианците не намериха решение как да се справят със защитата и вратаря на съперника. Те държаха инициативата, владееха топката и атакуваха, но имаха само шест точни удара. Шведите още от началото играха защитно, като приключиха с едва 25% притежание на топката и само четири удара към вратата, едва един от които точен. Още в първите минути домакините поискаха дузпа за нарушение на защитник на съперника в наказателното поле, но такова не беше видяно от съдията. След това скандинавците два пъти поискаха дузпи за игра с ръка на футболисти на домакините, но отново сигнал не последва. Малко преди почивката Чиро Имобиле и Алесандро Флоренци имаха възможности да вкарат, но без успех. В началото на втората част Флоренци стреля красиво и много опасно от воле, но топката мина покрай гредата. Натискът на домакините постепенно започна да се усилва. Почти постоянното владение на топката обаче не им помогна да стигнат до добри възможности. В 67-ата отново Флоренци стреля, но нулевото равенство се запази. Три минути преди края и резервата Стефан ел Шаарави отправи мощен удар, но Робин Олсен спаси. В добавеното време и Буфон се включи в нападение в търсене на безценен гол. Шведите обаче опазиха вратата си и подпечатаха класирането си за световното.", "date": "2017.11.13", "title": "Швеция остави Италия извън световното по футбол в Русия"}
{"url": "http://www.dnevnik.bg/bulgaria/2017/11/13/3077268_gdbop_preduprejdava_za_kompjuturen_virus_izvlichasht/", "text": "Главна дирекция \"Борба с организираната престъпност\" (ГДБОП) предупреждава за компютърен вирус, който се разпространява през спам пощата и който извлича неправомерно лични данни, пароли, банкови ресурси. От съобщението на МВР се разбира, че на 13 ноември в сектор \"Киберпрестъпност\" при ГДБОП-МВР са регистрирани множество сигнали от интернет потребители, които са получили на електронните си пощенски кутии съмнителни имейли с предупреждение за плащане на просрочени задължения от името на фирма \"Кредисимо АД\" - дружествот за небанково кредитиране. Проверката е показала, че към СПАМ съобщенията е прикачен зловреден файл, който компрометира компютърната конфигурация на потребителя, като извлича неправомерно лични данни, пароли за социални мрежи, пощенски кутии, банкови ресурси и други. Така заразения компютър е възможно да бъде използван от компютърните престъпници и за редица множество други кибер атаки – разпращане на нови фишинг мейли и DDoS мрежови атаки. ГДБОП съветва интернет потребителите да не отварят съмнителни съобщения и да се снабдят с надеждни антивирусни решения. От дирекцията уточняват, фирма Кредисимо не са били подложени на хакерска атака и че те не стоят зад разпращането на съобщенията", "date": "2017.11.13", "title": "ГДБОП предупреждава за компютърен вирус, извличащ лични данни"}
{"url": "http://www.dnevnik.bg/sport/2017/11/13/3077008_voleibolniiat_cska_shte_ima_nova_zala_do_dve_godini/", "text": "Волейболният ЦСКА ще има собствена зала до две години, заяви президентът на клуба Мариан Колев. Той посочи точна сума за построяването, но по думите инвестицията ще бъде по-голяма в сравнение с проекта за  новата зала на \"Левски \", чието изграждане ще струва 5 милиона лева. Намеренията на червените са залата да е за над 3000 зрители. Предизвикателството при израждането на новата зала, което стои пред ръководството на ЦСКА, е нейното местоположение. От клуба се надяват тя бъде в близост до зала \"Васил Симов\", където в момента червените играят мачовете си. Колев допълни, че клубът се е отказал от стопанисването на малката зала \"Армеец\" преди началото на сезона заради договорка със \"София тех парк\" за изграждането на нова зала на нейно място. Преговорите между двете страни са пропаднали заради смяна на ръководството на държавното дружество. Търси се място \"Една от причините да освободим доброволно малката зала \"Армеец\", въпреки че ни беше предложен договор за още една година, е излязлата хипотеза, че на мястото на тази зала може да построим нова. Имахме разработен проект и проведохме няколко срещи с ръководството на \"София тех парк\" и заместник-министри на икономиката от министерството. Мислехме, че почти всичко е договорено и трябваше да се проведе задължителен конкурс, но ръководството на \"София тех парк\" се смени за пореден път. Отидохме на среща с новото ръководство и се оказа, че по някакви причина на това място не може да бъде построена нова зала\", каза Колев. Той заяви, че неуспешните преговори са продължили близо шест месеца. Ръководството на ЦСКА е получило предложение за друго място отново в \"София тех парк\", чието предложение по думите на Колев клубът \"има време да финализира до месец-два\" или да започне търсенето на друг парцел. \"Сигурно е, че ще имаме голяма и модерна зала. По този начин се надявам да забравим за всичките ни проблеми, които имаме преди всеки важен мач и да се чудим къде ще играем и как ще съберем феновете. Единственото, което остава е да намерим парцел за залата\", каза още Колев. Дербито срещу \"Левски\" само с фенове на ЦСКА Мачът между ЦСКА и \"Левски\" беше изместен с един ден заради телевизионното излъчване и ще се играе в петък от 18.30 часа в зала \"Васил Симов\". Дербито ще премине без фенове на сините, за да бъдат избегнати ексцесии между запалянковците. Ръководството на ЦСКА ще отпусне 350 билета за мача. Пропуските ще струват по 6 лева, като продажбата им ще продължи до изчерпване на количествата в сряда и четвъртък от залата. В деня на мача няма да бъдат продавани билети. Междувременно треньорът на ЦСКА Александър Попов заяви, че зала \"Васил Симов\" няма лиценз за домакинството на червените от 1/16-финалите за купата на CEV на 7 декември. Срещата с \"Белогорие\" (Белгород) ще се играе в зала \"Универсиада\", която има капацитет 2200 седящи места. Аргументът на ЦСКА е, че наемът на \"Арена Армеец\" е прекалено висок.", "date": "2017.11.13", "title": "Волейболният ЦСКА ще има нова зала до две години, твърди президентът на клуба"}
{"url": "http://www.dnevnik.bg/sviat/2017/11/13/3077254_ne_ni_namaliavaite_danucite_prizovaha_soros_rokfeler_i/", "text": "Над 400 американски милионери и милиардери, сред които и финансистът  Джордж Сорос , призоваха Конгреса да не намалява данъците им. Според тях републиканците ще направят грешка, ако орежат данъците за най-богатите, на фона на висок дълг и дълбоко неравенство, пише в. \"Вашингтон пост\", позовавайки се на свои източници. Според писмо, което те ще изпратят на Конгреса, подобен ход само ще влоши  неравенството,  което е на най-високото си ниво от двадесетте години на 20-ти век насам. Обръщението е дело на лобистката група Responsible Wealth, която защитава прогресивни каузи. Сред подписалите са още дизайнерът Айлийн Фишър, филантропът  Стивън Рокфелер  и много семейства и индивиди, които са част от най-богатите 5% от обществото. Бившият изпълнителен директор на \"Американ еърлайнс\" Боб Крендъл, който също е сред подписалите, нарече идеята за орязване на данъците \"абсурдна\". \"Републиакнците казват, че не можем да си позволим да харчим пари, ама можем да си позволим да облекчим богатите от данъци. Това е нелепо\". Намаляването на данъците е основата на икономическата политика на президента Доналд Тръмп. По-рано този месец Камарата на представителите и Сената обявиха планове за данъчна реформа, за които се надяват да бъдат приети до Коледа. Макар между тях да има разлики, и двата плана предвиждат данъкът за семействата, печелещи над 1 млн., и индивидите, печелещи над 500 000 долара годишно, да падне от 39.6% на 38.5%.", "date": "2017.11.13", "title": "Не ни намалявайте данъците, призоваха Сорос, Рокфелер и над 400 от най-богатите американци"}
{"url": "http://www.dnevnik.bg/sviat/2017/11/13/3076934_madrid_se_raztrevoji_sled_sreshta_na_asanj_s_kljuchov/", "text": "Предприемачът и издател Ориол Солер, сочен в Мадрид като един от идеолозите и най-важни агитатори за независимост в Каталуня - се е срещнал на 9 ноември с основателя на \"Уикилийкс\" Джулиан Асанж в посолството на Еквадор в Лондон. Новината, съобщена от \"Ел паис\" и потвърдена от Солер, идва на фона на твърдения от Мадрид, че  \"мрежи, базирани в Русия и Венецуела\" , са участвали в кампания по манипулация на общественото мнение кризата в Каталуня и че той е свързан с кампанията. Солер, който не е заемал изборна длъжност, нито такава, която да може да го уличи в съглашателство, досега не е  обвиняван  от властите в бунт, подстрекателство към размирици или разхищение, както се случи с уволненото каталунско правителство и бившия  председател на парламента  в Барселона. В понеделник обаче испанският външен министър Алфонсо Дастис предупреди, че \"много сигнали\", на които се е натъкнал Мадрид, сочат, че и той, и останалите главни действащи лица в опита за отделяне са замесени в опити за \"намеса, манипулация и влияние върху това как трябва да изглежда естественото демократично развитие на Каталуня\". Икономистът и предприемач беше сред ключовите фигури кръг около бившия кабинет в Барселона, изработил стратегията на отделянето. Той ръководи и кампанията за първия опит за референдум на 9 ноември 2014 г. и има подобна роля в тази за 1 октомври. Според \"Ел паис\" на него се приписва и опитът партиите на Пучдемон и бившия вицепремиер Ориол Жункерас и крайнолявата CUP (която ги подкрепяше) да се съюзят по пътя към независимостта - идея, която беше отхвърлена за предстоящите избори. Още преди кампанията за референдума да влезе в разгара си, много испански медии отбелязваха, че Солер се старае да стои в сянка и да не изтъква работата си публично. За структурата, в която участваше, се появяваха определения като \"невидимия комитет\" и \"правителството в сянка\". В този кръг постоянни членове бяха и арестуваните активисти Жорди Санчес и Жорди Кушарт, бившият премиер Артур Мас (който в момента е със забрана да заема изборни длъжности) и няколко други. Самите каталунски националисти отричаха подобни твърдения и определяха \"правителството в сянка\" като лъжа, лансирана от Мадрид. Дори \"невидимият комитет\" да е мит, Солер отдавна е известен в средите на каталунската кауза за независимост - сред създателите на вестник, който от години агитира за отделянето. Той е сред водещите фигури в кооператива, който притежава аудиовизуалната компания Batabat, подготвила рекламния клип \"Помогни на Каталуня. Спаси Европа\". В клипа, разпространяван от организацията \"Омниум културал\" (чийто лидер  Жорди Кушарт  беше арестуван от испанските власти), се разпространяват твърдения, които властите в Мадрид и повечето испански и световни медии оспорват като фалшиви новини, свързани с каузата за независимост. Предполагаемата роля на Асанж Мрежи, които подкрепят и споделят публикации на укриващия се в еквадорската мисия киберактивист, са споделяли голяма част от лъжливите твърдения в подкрепа на каталунската кампания за независимост. Активистът също така от няколко месеца често изразява позиции в каталунската криза. На прицел беше и ръководството на в. \"Периодико\", който първи съобщи, че американските служби са предупредили властите в Барселона за предстоящ джихадистки атентат (Солер също поиска оставката на директора на вестника, Енрик Фернандес). Оттогава той често публикува \"новини\", които впоследствие биват опровергавани, а близки до властите в Мадрид източници твърдят, че има връзки между базираните в Русия мрежи за влияние и Асанж. И за \"Ел паис\", и в профила си в \"Туитър\" Солер потвърди, че се е срещал с Асанж. \"И каталунците сме страдали от физически и електронен шпионаж, цензура, съдебни несправедливости, арести, опити за екстрадиция, затвор, изгнание, финансова блокада, фалшиви новини, контрапропаганда като Джулиан Асанж и споделихме гледните си точки за ситуацията\", обясни той. \"Златото на Москва в джобовете ни\" Солер публикува язвителен коментар в \"Туитър\", в който потвърди участието си в срещата, както и че е пътувал заедно с известния пиар експерт Андреу Гриньо. Той първоначално настоя, че посещението му няма нищо общо с каузата за независимост, а с нов онлайн проект - списание  Atlas of the Future . Страницата на списанието във фейсбук обаче сочи, че то е  създадено  на 1 януари 2016 г. Той добавя, че там, където \"Ел паис\" вижда \"златото на Москва, ние виждаме само, че подобно на Асанж сме страдали от затвор, изгнание, шпионаж, цензура, несправедливост, fake news, финансов блокаж...\" Затова Солер оправдава срещата с коментара, че тя е била \"напълно прозрачна и законна\". Той отхвърля като спекулации предположенията, че може да става дума за кампания за дестабилизиране преди извънредните избори в Каталуня на 21 декември. Със сарказъм той добавя, че по време на посещението си той и Гриньо са били ухажвани с \"австралийско каталунско\" вино, платено \"със златото на Москва: нашия джоб\".", "date": "2017.11.13", "title": "Мадрид се разтревожи след среща на Асанж с ключов активист за независимостта на Каталуня"}
{"url": "http://www.dnevnik.bg/sviat/2017/11/13/3077269_sasht_suzdadoha_fond_za_podpomagane_na_regionalni/", "text": "САЩ обявиха в понеделник, че ще финансират регионални медии в Унгария, за да помогнат в обучаването и снабдяването на журналисти с оборудване. Целта е да се защити независимостта им, която според Вашингтон е поставена на растящ натиск и изнудване, допълва \"Ройтерс\". Агенцията припомня, че премиерът Виктор Орбан засили контрола си над медиите в страната чрез законови промени, нови регулации и превземането им от приближени до него бизнесмени. Действията му са критикувани от западни партньори на Унгария с наближаването на редовните парламентарните избори през април 2018г., които се очаква той да спечели без проблеми. Това е особено осезаемо в провинцията, където единствените източници на новини за населението са контролирани от правителството обществени медии и шепа издания, приятелски настроени към управляващата партия \"Фидес\". Затова регионалните медии са във фокуса на програмата, за която Вашингтон отделя 700 хиляди долара. \"Държавният департамент търси партньор на правителството на САЩ, който ще помогне да бъдат обучени журналисти и кандидати за тази професия за това как я практикуват\", се казва в официално съобщение на външното министерство на САЩ, изпратено до \"Ройтерс\". \"Многократно - и публично, и в частни разговори - САЩ са изразявали тревогата си от състоянието на свободата на медиите в Унгария. Страната е поела ангажимент да спазва тези стандарти\", допълва официален представител на американското правителство. Програмата предлага техническа и финансова помощ на медии, възможност да стигнат до повече читатели в страната и чужбина, както и малки дарения и други средства за подпомагане. Фондът ще е на разположение от месец май 2018г. През 2014г. прeдишната администрация на Белия дом не допусна в страната високопоставени унгарски представители, обвинявани в корупция. През миналата година Орбан проведе кампания срещу регистрираният в САЩ Централноевропейски университет и конфликтът формално още не е приключил. След като висопоставен дипломат на САЩ в Будапеща изтъкна намаляващата медийна свобода в Унгария, американското бюро за демокрация и човешки права започна специална програма. На същата позиция е и ОССЕ. \"Все още има независими и опозиционни медии, способни да работят с широка редакционна свобода. Но броят им се топи и са изправени пред предизвикателства на рекламния пазар, с каквитf не се сблъскват проправителствените редакции\", каза миналия месец Дейвид Костеланчик, американският шарже д'афер. \"Те са подложени на натиск и тормоз и в резултат на това все по-малко унгарци виждат да се водят сериозен дебат и дискусии - нещо, което е толкова важно - и дори фундаментално - за представителната демокрация\", добави той на конференция за журналистиката в Унгария. Левенте Модяр, държавен секретар на външното министерство, отвърна на тези думи с изявление, че правителството \"ще продължи по възможно най-категоричен начин да отхвърля всички заявления, засягащи вътрешните работи на Унгария и основани на невярно представяне на реалността\".", "date": "2017.11.13", "title": "САЩ създадоха фонд за подпомагане на регионални медии в Унгария"}
{"url": "http://www.dnevnik.bg/photos/2017/11/13/3077181_snimka_na_denia_za_pruv_put_ot_10_godini_sasht/", "text": "Три ударни групи на американските военноморски сили, водени от самолетоносачи, започнаха маневри в Тихия океан, съобщи Пентагонът. Така американските власти потвърдиха информация на \"Ройтерс\" от миналата седмица, според която Вашингтон за пръв прът от 10 години изпраща ударните групи на американските военноморски сили, водени от три самолетоносача, в западната част на Тихия океан.", "date": "2017.11.13", "title": "Снимка на деня: За пръв път от 10 години САЩ изпращат 3 самолетоносача на учение в Тихия океан"}
{"url": "http://www.dnevnik.bg/bulgaria/2017/11/13/3077275_predsedateliat_na_gradskiia_sud_do_2009_g_svetlin/", "text": "Двама ще са кандидатите за председател на Софийския градски съд (СГС) - съдията  Евгени Георгиев  и бившият председател на съда Светлин Михайлов. Подкрепената от мнозинството от магистратите в СГС -  Величка Цанова  се е отказала по лични причини да участва в конкурса, научи \"Дневник\". Така изглежда ситуацията в последния ден, в който за поста можеха да бъдат издигани номинации. Ако кандидатура е подадена пощата днес, тя се брои за редовно подадена. Михайлов оглавяваше СГС в периода 2004-2009 година. Преди време пред сайта \"Дефакто\" попитан дали ще участва в надпреварата, той отговори, че дори не знаел за нея.", "date": "2017.11.13", "title": "Председателят на градския съд до 2009 г. Светлин Михайлов иска пак да го оглави"}
{"url": "http://www.dnevnik.bg/ot_vas/novini_ot_vas/2017/11/13/3076441_chasut_na_siniata_tuga/", "text": "Сбогуване с Хургада: \"с тежки длани ме обгръща часът на Синята тъга и сякаш изоставям насред пътя недовършени неща...\" На снимката: Изгрев. Приливът е късно следобед.", "date": "2017.11.13", "title": "Часът на синята тъга"}
{"url": "http://www.dnevnik.bg/zelen/2017/11/13/3077213_obshtinata_tepurva_shte_reshava_koi_durveta_v/", "text": "Столичната община все още не е взела решение колко сухи, загнили и опасни дървета от Борисовата градина ще бъдат включени в предстоящата санитарна сеч. Това каза пред \"Дневник\" Лорита Радева (ГЕРБ), която е председател на комисията по екология към Столичен общински съвет. През юли комисията по екология към Столичния общински съвет одобри програма за санитарна сеч в Борисовата градина в участъка между бул. \"Драган Цанков\", \"Пейо Яворов\", \"Цариградско шосе\" и \"Евлоги и Христо Георгиеви\". През август започна маркиране на дърветата, а по план сечта вече трябваше да е започнала. Резултатите от  маркирането на дърветата  трябваше да бъдат готови до края на октомври, когато специална комисия назначена от кмета на София Йорданка Фандъкова трябваше да представи - колко дървета са били маркирани, колко от тях трябва да бъдат отсечени и колко да бъдат запазени.  Председател на тази комисия е ректорът на Лесотехническия университет Иван Илиев, като в нея има представители на дирекция \"Зелена Система\", предприятието \"Общински земи и гори\" и на направителствените организации \"Българско дружество за защита на птиците\" и \"За да остане природа в България\". Отчетът и мнението на комисията все още не са представени, защото организацията \"Българското дружество за защита на птиците\" са изпратили до комисията по екология свое предложението за критерии, по които да бъдат определени дърветата, които да бъдат изсечени. То ще бъда разгледано от общинските съветниците от комисията по екология утре, след като е било отлагано на два пъти. Според организацията в заданието за санитарната сеч липсва конкретика за това кои дървета да бъдат изсечени. Те посочват и че заповедта е незаконосъобразна, защото се основана на Закона за горите, който нямал действие в градска среда, както и че липсва становище от Министерството на културата, което било необходимо, защото Борисовата градина е културно-исторически резерват. Във \"Фейсбук\" се разпространява  гражданска петицията \"Да опазим Борисовата градина\" , в която се изказват съмнения за планираната санитарна сеч, като се предлага същата да бъде направена с по-ясни критерии, като се иска и преработване на проекта за Подробен устройствен план на парка,  който беше предварително представен през юни. В петицията се казва, че маркираните за изсичане дървета  733 дървета, а оповестеният от общината брой бил за 489 дървета. Лорита Радева обясни, че не знае колко дървета са били маркирани, защото външната комисия все още не ги е информирала за това.  \"Всеки може да си прави обиколки и да мисли, че гледа това, което е маркирано. Те твърдят, че са видели близо 800 броя маркирани дървета. Дали това са тези дървета, които са маркирани по искане на комисията, кой може да го потвърди?\", каза Радева. Тя посочи, че дърветата от тази програма за санитарна сеч трябва да се маркирани на две места на ствола на дървото. Едната марка трябва да бъде на височина от 80 см, като ще отбележи частта, която ще бъде отсечена, и втора марка, която да е в ниската част от дървото, ще остане след изсичането. \"Дали всичките тези дървета, ще бъдат определени за отсичане, ще бъде определено на следващ етап, което все още не можем да свършим, заради това забавяне\", каза Лорита Радева.", "date": "2017.11.13", "title": "Общината тепърва ще решава кои дървета в Борисовата градина ще бъдат отсечени"}
{"url": "http://www.dnevnik.bg/sviat/2017/11/13/3077276_trump_nominira_bivsh_shef_na_farmacevtichna_kompaniia/", "text": "Бившият изпълнителен директор на фармацевтична компания Алекс Азар бе номиниран за здравен министър на САЩ, след като Том Прайс стана поредният кадър на президента Доналд Тръмп, напуснал администрацията. 50-годишният Азар е бил президент на Lilly USA – най-големият клон на фармацевтичната компания Eli Lilly and Company, до януари тази година, когато е подал оставка, за да започне собствен бизнес в сферата на здравното консултиране. \"Вашингтон пост\" го описва като \"прагматичен избор\", \"фигура от върхушката с репутация на консерватор и методичен юрист\". Той е отявлен критик на здравната реформа \"Обамакеър\". Между 2001 г. и 2007 г. е бил първо съветник в министерството, а след това зам.-министър, преди да се присъедини към Eli Lilly. Познати описват Азар като познавач на бюрократичните процеси, което ще е от полза за републиканците. В Конгреса тече пети пореден опит за отмяна на Обамакеър, след като предишните четири се провалиха, въпреки че партията на Тръмп има мнозинство и в двете камари. Ако номинацията му бъде одобрена, под негов контрол ще бъдат Агенцията за храните и лекарствата, под чиято регулация попадат и фармацевтичните компании. Прайс подаде оставка, след като бе уличен, че е използвал за пътуванията си частни самолети, платени с над 1 млн. долара от парите на данъкоплатците.", "date": "2017.11.13", "title": "Тръмп номинира бивш шеф на фармацевтична компания за министър на здравеопазването"}
{"url": "http://www.dnevnik.bg/sport/2017/11/13/3077236_ruski_shtangist_s_medal_ot_london_2012_e_sus_spreni/", "text": "Бронзовият медалист от Лондон 2012 във вдигането на тежести в кат. до 105 кг. Руслан Албегов е със спрени права по подозрения за употреба на допинг. 29-годишният руснак е обвинен от Международната федерация по вдигане на тежести (IWF). Възможно е Албегов да е бил идентифициран в доклада на Ричард Макларън за Световната антидопингова агенция (WADA) като част от спортистите, които са участвали в  държавно организираното предаване и прикриване на \"изчезващи положителни проби\" , твърди insidethegames.biz. От IWF обявиха, че ще запазят мълчание и ще се произнесат допълнително по случая, когато разследването приключи. Албегов е двукратен световен шампион (2013 и 2014 г.) и двукратен европейски (2012 и 2013 г.), като и златен медалист от лятната универсиада в Казан през 2013 г. Според insidethegames.biz руснакът е идентифициран в доклада \"Макларън\" като спортиста с код \"A0018\", който е дал положителна проба за употреба на анаболния стероид оксандролон по време на игрите в Казан преди четири години.  В началото на октомври  IWF изхвърли Русия и Китай от международни състезания за една година . Двете страни в щангите са отстранени заради множеството допинг провинения при повторния анализ на пробите от олимпийските игри в Пекин и Лондон. Освен Китай и Русия още седем държави са получили едногодишно наказание - Армения, Азербайджан, Беларус, Молдова, Казахстан, Турция и Украйна. Всички те имат от трима до десетима състезатели, които са обвинени в употреба на допинг при повторното отваряне на пробите.", "date": "2017.11.13", "title": "Руски щангист с медал от Лондон 2012 е със спрени права заради допинг"}
{"url": "http://www.dnevnik.bg/bulgaria/2017/11/13/3077301_premierut_borisov_se_sreshtna_s_viceprezident_na_ebvr/", "text": "Доброто сътрудничество между България и Европейската банка за възстановяване и развитие и потенциалът за бъдещо сътрудничество бяха обсъдени на среща на министър-председателя Бойко Борисов с вицепрезидента на", "date": "2017.11.13", "title": "Премиерът Борисов се срещна с вицепрезидент на ЕБВР"}
{"url": "http://www.dnevnik.bg/analizi/2017/11/13/3077091_kakuv_e_kljuchut_kum_reshenieto_na_problema_falshivi/", "text": "Уважаеми дами и господа,  За мен е чест днес да се обърна към вас по един изключително важен въпрос, този за фалшивите новини и дезинформацията онлайн. Британецът Тим Бърнарс-Лий описва своето виждане за съвременния Интернет със следните думи: \"Представям си мрежата, като една отворена платформа, която позволява на всички, навсякъде да споделят информация, да имат много възможности и да си взаимодействат отвъд географските и културни граници\".  Именно такъв интернет е източникът на моето вдъхновение – свободен, плуралистичен и даващ свобода за преценка на всеки един. Фалшивите новини са наистина реален проблем. Без съмнение това не е ново явление, но неговият обхват и скоростта на разпространение са безпрецедентни и то няма да изчезне в близко бъдеще. към устоите и ценностите на нашето демократично общество. Te пряко атакуват доверието между хората, между гражданите и тези, които те са избрали.  Процесът на правене на политика се основава върху прозрачност, доверие и достоверност на информацията. Гражданите имат право на информиран избор, за всяко нещо в живота си и това засяга не само тях, но и определя бъдещето на децата им и на поколения напред. Фалшивите новини и широко разпространеното недоверие към медиите, пряко влияят върху качеството на нашия обществен живот, на отношенията между гражданите, води до ерозия на демократичните ни системи.  В епоха на големи сътресения, на продължаващи политически разделения, на липса на доверие към институциите,  фалшивите новини директно атакуват нашите европейски ценности и позволяват популистките послания да се разпространяват като гангрена в нашето общество.  Фалшивите новини са глобално явление и то изисква и нашият европейски отговор.  Каня на отворен и честен разговор всички заинтересовани страни, онлайн платформите, медиите, организациите на гражданското общество, гражданите, всички които взимат решения, заедно да седнем и да набележим мерки, които да ни позволят да разкриваме фалшивите новини и да се борим с тях.  Мандатът ни е ясен - ние трябва да изработим и приемем необходимите мерки, за да се чувстват нашите граждани Нашата задача е да гарантираме на европейските граждани, че имат нужните инструменти и компетентност, за успешна битка с фалшивите новини в морето от онлай-информация. Това е предизвикателството, пред което се изправяме днес. Интернет, както знаете доведе до огромен икономически напредък - близо 1,3 милиарда Интернет сайта позволяват ежедневно на 3,7 милиарда потребителя да обменят информация, да търгуват и да общуват помежду си с невиждан интензитет в историята на човечеството. През 2016 г. всеки един от двама европейци е ползвал социалните медии, за повече от един час на ден.  Това бурно развитие на интернет средата ни изправя и пред редица предизвикателства, едно от които е и разпространението на фалшивите новини.  Според наскоро проведено проучване на Би Би Си в 18 страни, 79% от запитаните са изразили загриженост за това, че не могат да различат фалшивите от верните новини.  Изследване на Buzzfeed показва, че по време на последната предизборна кампания в Съединените щати, най-четените 20 фалшиви новини са довели до 8,7 милиона клика във Фейсбук. Това е с един милион повече клика от тези на най-четените 19 верни статии.  Привидно простата идея, която стои зад създаването на фалшивите новини, не трябва да ни подвежда по отношение на изключителната сложност на ефектите, които то създава. Тук не говорим само за просто разграничаване между \"верни\" и \"фалшиви\" новини. Говорим за наличието на цяла информационна верига, включваща изпращащия посланието, самото послание, читателя и неговото възприятие на съобщението, както и инструментите за разпространение, свързаните със съобщението услуги, рекламните и финансови потоци.  Бих искала да отделя специално внимание на върху тази сложност: - Както вече подчертах, явлението не е ново – от древна Гърция може да намерите много подобни примери. Освен това, въпреки че имаме широко разпространение на фалшиви новини благодарение на социалните медии,  , като например таблоидите, в този процес. -  . Днес за 40 000 евро можете да направите кампания с идеологическо обсъждане, 20 000 коментара ще ви струват 5000 евро, а 300 000 последователи ще си купите срещу 2600 евро. Тези манипулации станаха възможни най-вече поради анонимността на измислените акаунти, предлагането на услуги за генериране на фалшиви новини. - Друга новост е обхватът на явлението. То позволява на , да нараняват демократичните ни ценности в размери невиждани до момента в човешката история. - На следващо място, виждаме еволюция на механизмите за производство на фалшиви новини, с напредъка на технологиите. Ако в началото на явлението фалшиви новини, . Тоест ние, трябва да имаме цялостен подход, обхващащ всички сектори и информационни вериги, ако искаме да намерим решение на проблема. - Друг елемент на сложността на явлението е свързано със спецификите, които има всяко общество. Нивото на образование, демократична култура и избирателната система са фактори, които съществено влияят върху  . - Не на последно място, като елемент от проблема е състоянието на медийния сектор, както и цифровата култура, във всяка една страна. В голяма степен сме изправени пред факта, че фалшивите новини ще продължат да се разпространяват, докато медиите, които произвеждат качествена и достоверна информация . Можем да кажем, че което просто можем да наречем  \"информационна болест\". То ни засяга, защото се възползва от нашата уязвимост. Жизненоважно е не просто да намерим лекарство, а да потърсим ваксина срещу фалшивите новини. Това е начин да защитим нашите демократични ценности и постижения. Европейският съюз вече работи по мерки, които касаят фалшивите новини, като работната група East Stratcom или като засилване на борбата срещу незаконното съдържание в интернет. Но за да напреднем, трябва заедно, всички заинтересовани страни – да анализираме задълбочено явлението и да намерим цялостен подход, който ще ни позволи на европейско ниво, да защитим нашите граждани и нашите ценности, да съхраним нашите демокрации.  Европейският съюз може да изиграе ключова роля в процеса на борба с фалшивите новини. Той ще е важен крайъгълен камък в тази борба: Първо, гражданите трябва да бъдат ангажирани, но те трябва да бъдат и осведомени и да участват в битката с фалшивите новини. Излъчването на информация благодарение на Интернет е повече от възможност - то представлява преминаване към нова ера в историята на нашите демокрации. Свободната, разнообразна, качествена и достъпна за всички информация засилва потенциала на държавите и насърчава участието на всеки мъж и на всяка жена в демократичните процеси и в развитието на общества ни.  Днес онлайн медиите са основният източник на информация за младите поколения. Това е още един аргумент за необходимостта от търсене на решение. Със сигурност,  Ролята на обществените медии и на публичните действия като цяло обаче трябва внимателно да се преосмислят. Опитът и качествената работа на обществени медии като Би Би Си имат много положително влияние върху качеството на информацията. Днес трябва да търсим лекарство, което да ни излекува от фалшивите новини, но то трябва да е адаптирано и съвместимо, както с нашите ценности, така и с цифровата трансформация на обществата и икономиките.  Накрая, бих искала да обърна внимание на ролята на образованието и продължаващото обучение в този процес. Според мен тази роля трябва да е централна, защото гражданинът трябва да може да направи своя информиран избор или да даде оценка, на основата на вярна и качествена информация. Ключова роля в този процес ще играят и образованието и развитието на критичен дух и умения, и културата. Процесът на търсене на решения започва днес.  Първо,  което ще продължи до средата на февруари. Това допитване ще даде възможност на всички вас - граждани и заинтересовани страни, да изразите своето мнение, да дадете предложения, да бъдете чути.  Същевременно реших да създам експертна група на паритетен принцип, на високо равнище, за да събера безпристрастно представители на всички заинтересовани страни, от света на медиите, на гражданското общество, от академичните среди, платформите - всички. Обявата за набиране на кандидати се публикува днес и ще е отворена за период от четири седмици.  Бих искала всички заинтересовани участници да се ангажират и заедно да потърсим общо решение на проблема с фалшивите новини.  В това колективно усилие, което ще положим в следващите месеци е необходимо да се ръководим от някои принципа, които да са четирите наши основни отправни точки: 1. Първо,  . Без нея гражданите не могат да правят ясен избор. Злонамерените играчи не обичат светлината. Прозрачност трябва обхваща и финансовите потоци, и източниците на информация, и механизмите за производство, и излъчване на информация. 2. Второ,  : времето на монолитната, идваща от един източник информация е отминало. Разнообразието е горивото за критично мислене и ясна преценка. Това информационно разнообразие не трябва да бъде ограничавано нито от хората, нито от машините. 3. Трето,  : за потребителите е изключително важно не само да имат достъп до информация, но и да имат достоверна информация. 4. Накрая, всеки анализ трябва да стъпва върху   в търсене на решение. Никакво дългосрочно решение не може да бъде взето без участието на всички заинтересовани страни, които да се ангажират по един устойчив и възможно най-всеобхватен начин. Днешната конференция, е първият етап на нашия диалог за борба с фалшивите новини и дезинформацията онлайн.  В заключение, искам да подчертая, че твърдо вярвам, че общите усилия и споделянето на опита на платформите, медиите, гражданското общество и на академичния свят ще ни позволят да намерим ефикасни и конкретни решения за борба с фалшивите новини и дезинформацията онлайн.  Нека да споделим нашата експертиза, нека да обединим усилия, за да стигнем заедно до решения добри за всички ни, които да гарантират достъпа на нашите граждани до надеждна, плуралистична и качествена информация. Благодаря ви за вашия ангажимент и за вашето участие днес.", "date": "2017.11.13", "title": "Какъв е ключът към решението на проблема \"фалшиви новини\""}
{"url": "http://www.dnevnik.bg/sport/2017/11/13/3077312_pireli_otmeni_testovete_na_gumi_vuv_formula_1_sled_nov/", "text": "Доставчикът на гуми във Формула 1 \"Пирели\" обяви, че отменя планирания тест на смеси за сезон 2018 след нов случай на нападение на пистата \"Интерлагос\". Часове след провеждането на  състезанието за Гран при на Бразилия в неделя , микробус със служители на италианската компания е бил атакуван. \"Опитът за грабеж беше осуетен от охраната на \"Пирели\", но след това решихме да отменим планираните тестове\", уточниха от производителя на автомобилни гуми. Решението е съгласувано с ФИА, ръководството на Формула 1, както и тима на \"Макларън\", който трябваше да вземе участие в тестовете на гуми за сезон 2018 чрез пилотите си Щофел Вандорн и Ландо Норис. Нападението се е случило в неделя вечер, след като служителите на \"Пирели\" са напускали пистата, отправяйки се към хотела си в Сао Пауло. Това е втори инцидент в рамките на 48 часа, след като  в петък служители на \"Мерцедес\" бяха нападнати , тръгвайки си от \"Интерлагос\". Тогава въоръжени отнеха документи, мобилни телефони и часовници от механици, инженери и служители на маркетинговия отдел на световните шампиони. Люис Хамилтън разкри, че един от неговите механици дори е бил заплашен с пистолет, насочен към главата му. Отборите на \"Заубер\" и \"Уилямс\", както и служители на ФИА също обясниха за проблеми със сигурността. Инцидентите в Бразилия не са рядко, след като всяка година отборите се изправят пред подобни проблеми. Пистата \"Интерлагос\" се намира в един от най-опасните квартали на Сао Пауло, а сред най-известните инциденти от последните години е през 2010-а, когато Дженсън Бътън като по чудо избяга от въоръжени нападетели. \"Пирели\" трябваше да проведе тест на нови типове гуми следващия уикенд. От компанията правят последни проучвания за това какви смеси да предложат за следващия сезон. Има вероятност  типовете гуми за сух асфалт да бъдат увеличени от пет на осем . В момента от \"Пирели\" предлагат ултрасофт, суперсофт, софт, медиум и хард, като всеки уикенд отборите имат избор между три от тях. В понеделник от италианската компания пуснаха анкета в своя акаунт в \"Туитър\" какво трябва да е името на новите гуми, които ще бъдат с розово оцветяване. Това ще е най-меката възможна смес за сезон 2018, след като досега това бяха лилавите гуми ултрасофт. От \"Пирели\" предложиха три възможни имена: мегасофт, екстриймсофт и хиперсофт, а близо 10 хиляди души отговориха с коментари под туита.", "date": "2017.11.13", "title": "\"Пирели\" отмени тестовете на гуми във Формула 1 след нов случай на нападение на \"Интерлагос\""}
{"url": "http://www.dnevnik.bg/bulgaria/2017/11/13/3076952_komisiiata_za_sigurnost_na_informaciiata_ne_e/", "text": "Държавната комисия за сигурност на информацията(ДКСИ) не е представила на съда всички документи, въз основа на които е взела решението за отнемане на достъпа до класифицирана информация на зам.-председателя на Националното бюро за контрол над СРС (НБКСРС) Георги Гатев. Това се изясни на днешното заседание на Върховния административен съд (ВАС), който даде ход на делото по жалбата на Гатев срещу решението. Съдът с докладчик Милка Панчева задължи ДКСИ да представи документацията си и насрочи следващото заседание за 11 декември. Делото се гледа при закрити врати тъй като е секретно заради секретността на справките на ДАНС, които ДКСИ е използвала. \"Представихме две папки със солидно количество доказателства\", каза след заседанието адвокатът на Гатев Александър Кашъмов. От изявлението му се разбра, че съдът е задължил ДКСИ да представи в пълнота както протокола от своето заседание, на което е бил обсъждан въпросът, но също и записът на дискусията, и да заяви ясно в писмен вид какви доказателства се съдържат в преписката, които са дали основание за отнемане на достъпа до класифицирана информация на Георги Гатев. \"Представителите на ДКСИ в съдебната зала заявиха, че са представили необходимите материали, но по наша преценка те не изясняват въпроса в нужната степен и ние настояхме и съдът уважи това искане – да бъде изяснено има ли още документи по преписката или няма, защото е важно да се знае на каква основа е взето това решение\", обясни още Кашъмов. Той допълни, че при обсъждането на ДКСИ може да са засегнати различни доказателства, различни данни и информация, може да са били изразени различни или противоположни становища, и съдът трябва да се запознае с тях. Допускът на зам.председателя на НБКСРС беше отнет през юли т.г. от ДАНС по предложение на прокуратурата, след това  ДКСИ отхвърли жалбата на Гатев и потвърди отнемането,  след което той обжалва пред ВАС. Ако съдът потвърди решението на ДКСИ това означава парламентът да отстрани Гатев от Бюрото за контрол на СРС, тъй като без допуск до класифицирана информация не може да бъде член на НБКСРС. Казусът възникна след  съобщение на прокуратурата през юли,  в което бяха описани няколко случая, които според обвинителната институция показвали, че \"член на бюрото\" /без да се споменава името му/ извършил нарушения, заради които се предлага на ДАНС да отнеме достъпа му до класифицирана информация\". Нарушенията се изразявали в срещи и подпомагане на магистрати да подадат заявления в НБКСРС за проверка дали са подслушвани незаконно. По-късно един от тях изрично и писмено опроверга твърденията на прокуратурата. А председателят на НБКСРС Бойко Рашков коментира, че целта на офанзивата срещу заместника му Георги Гатев е да няма реален контрол над СРС, за да могат службите и прокуратурата да ги прилагат когато и срещу когото им е угодно. Освен това  Рашков обяви,  че бюрото е открило нарушения на правата на граждани, за които многократно е сигнализирало главния прокурор, но от прокуратурата са отказвали да образуват досъдебни производства. Главният прокурор  Сотир Цацаров тогава отказа да коментира  скандала.", "date": "2017.11.13", "title": "Комисията за сигурност на информацията не е представила на съда доказателствата си срещу Георги Гатев"}
{"url": "http://www.dnevnik.bg/sport/2017/11/13/3076641_zverev_debjutira_s_pobeda_v_london_sled_zdrava_bitka_s/", "text": "Световният №3 Александър Зверев започна с победа първото си участие във финалите на АТП в Лондон. 20-годишният германец надигра Марин Чилич от Хърватия с 6:4, 3:6, 6:4. Дебютантът изоставаше с пробив и 1:3 в решителния трети сет, но показа характер и излезе победител в много здрава и равностойна битка, която продължи малко над два часа. По-рано днес в откриващия двубой от турнира на осемте най-добри носителят на рекордните шест титли Роджър Федерер победи друг от дебютантите - американеца Джак Сок, с 6:4, 7:6 (4). Зверев и Чилич оправдаха очакванията за оспорван сблъсък между двама от най-мощно сервиращите и здраво удрящи топката играчи в света. Германецът от руски произход беше по-агресивният в този мач, но в играта му имаше възходи и спадове, което завърза двубоя. Третият в световната ранглиста държеше инициативата в повечето разигравания. Това му донесе повече печеливши удари - 31 срещу 20, но и повече непредизвикани грешки - 41 срещу 31. Зверев започна отлично мача и проби още в първия гейм на мача. Той затвърди предимството си, за да поведе с 2:0, след което не изпусна аванса си до края на сета. Чилич имаше само един шанс да върне пробива и не успя да го реализира. Началният удар на хърватина обаче заработи много по-добре във втория сет. Световният №5 започна да печели лесно подаванията си, а грешките в играта на младия му съперник се увеличиха. Чилич проби още на старта на сета, а малко след това затвърди пробива и поведе с 3:0. Той не даде нито един шанс за пробив на Зверев в цялата втора част и изравни резултата. Шампионът от US Open 2014 започна по-добре и решителния трети сет. Той отново стигна до ранен пробив, който беше затвърден за 3:1. В шестия гейм хърватинът поведе с 40:15 при свой сервис, а в яда си Зверев удари своята ракета в земята. Вместо обаче да му подейства негативно изпускането на нервите доведе до подем в играта на 20-годишния тенисист. Той обърна гейма с няколко класни отигравания и изравни резултата при първата си точка за пробив от първия сет насам. Зверев се възползва от момента, спечели лесно подаването си за 4:3 и пренесе напрежението у Чилич. Хърватинът съумя да изравни при 4:4, но при 4:5 се пропука, сервирайки за оставане в мача.", "date": "2017.11.13", "title": "Зверев дебютира с победа в Лондон след здрава битка с Чилич"}
{"url": "http://www.dnevnik.bg/politika/2017/11/13/3075704_votut_na_nedoverie_kum_pravitelstvoto_-_ot_uporstvo/", "text": "Макар да е обречен на неуспех,  първият вот на недоверие към кабинета \"Борисов 3\"  ще даде повод на БСП и ДПС в навечерието на европредседателството да се заявят като опозиция и борци срещу корупцията, която е мотив за внасянето му. Официално двете опозиционни партии твърдят, че европредседателството не може да бъде алиби на \"опасното за страната\" правителство на ГЕРБ и \"Обединените патриоти\", което допускало разделение и омраза сред обществото и корупция по високите етажи на властта. Неофициално обаче с вота на недоверие се опитват да решат и вътрешнопартийни, и имиджови проблеми. Според управляващите при тези икономически и финансови показатели вотът на недоверие е неоснователен, а целта на БСП и ДПС е да излагат страната пред Брюксел в навечерието на европредседателството. В партньорските формации на ГЕРБ смятат, че за двете партии не е добре Европейският съюз (ЕС) да разбере, че у нас има успешно управление с патриотични партии. За БСП \"борбата с корупцията\" е полезен ход  Лидерът на БСП Корнелия Нинова лансира идеята за вот на недоверие заради корупцията на извънреден конгрес, който имаше за цел да обяви партията за алтернатива на управляващите и да пребори вътрешнопартийната опозиция срещу Нинова, една от критиките на която е, че БСП е креслива, но не и реална опозиция на ГЕРБ. За борба с корупцията Нинова заговори още на събора на социалистите на Бузлуджа това лято, а на \"Позитано\" 20 скоростно бе написан законопроект, който я поставя под контрола на президента Румен Радев. Без да е известно дали в синхрон с БСП или самостоятелно, той инициира две заседания на Консултативния съвет за национална сигурност по темата, които завършиха без консенсус между партиите и институциите. На ход е вотът на недоверие към правителството - темата за борбата с корупцията най-вече изглежда като стремеж БСП да трупа позитивен имидж, а моментът е подходящ да се откроява като опозиция. Очаква се контраатака от ГЕРБ и \"Обединените патриоти\" с примери за корупционни схеми на левицата. ДПС се обединява срещу националистите  За ДПС говоренето за премахване на националистите от властта е последователен ход още от предишния мандат, когато тогавашната коалиция \"Патриотичен фронт\" само подкрепяше кабинета \"Борисов 2\". Целите на ДПС сякаш изглеждат две - да се заявява в национален и европейски мащаб като либерална формация, защитаваща ценностите на ЕС; и да обединява избирателите си със страх от ксенофобия, омраза и разделение. С наближаването на европредседателството обаче инициативите на ДПС срещу националистите във властта растат - в последните седмици Валери Симеонов е обявен за \"символ на омразата\" и оставката му е поискана многократно; по въпроса е изпратено писмо до Брюксел; със  санкцията на Ахмед Доган е взето решение за демонтаж на управляващата коалиция  от властта. ДПС обаче не казва ясно дали иска само преформатиране на управлението в рамките на този парламент или предсрочни избори. Според източници на \"Дневник\" преди съставянето на кабинета \"Борисов 3\" без официално да влиза в управлението ДПС е била склонна да подкрепя правителство на ГЕРБ с конкретна програма, но на този етап нямало подобно решение. \"Воля\" не е реална опозиция  Макар да се обявяват срещу управляващите, депутатите от партията на Веселин Марешки \"Воля\" често подкрепят закони и решения на правителството, в т.ч. и бюджета за 2018 г. на първо четене. Официалната теза на Марешки е, че  \"Воля\" ще гласува \"въздържал се\" при вота на недоверие към кабинета \"Борисов 3\" , тъй като не било нормално да има такъв преди празниците и европредседателството; темата за корупцията можела да се обсъжда и без подобен механизъм; както и че всички партии му се изсмели при негово предложение за вот на недоверие. Реално обаче \"Воля\" не изглежда като опозиция на ГЕРБ и \"Обединените патриоти\" - от една страна не се държи като такава; от друга - депутати от \"Воля\" казват, че не искат да бъдат слагани в една група с БСП и ДПС . От БСП дори твърдят, че зам.-председателят на ГЕРБ Цветан Цветанов си е свършил работата, т.е. използвал е добри аргументи да накара Марешки да не подкрепя вота. Дори и \"Воля\" да беше взела решение да гласува с БСП и ДПС, трите партии заедно имат 118 гласа, а за сваляне на правителството са необходими 121. Дебатите по вота на недоверие обаче ще бъдат използвани не само от опозицията, а и от управляващите - първо да обвиняват БСП и ДПС в корупция и после - да се хвалят с бюджета за 2018 г., икономическия растеж и добрия имидж в ЕС.", "date": "2017.11.13", "title": "Вотът на недоверие към правителството - от \"упорство срещу корупцията\" до \"вой преди европредседателството\""}
{"url": "http://www.dnevnik.bg/bulgaria/2017/11/13/3074520_mvr_ne_e_otkrilo_nad_7_hil_dushi_obiaveni_za_izdirvane/", "text": "От 2010 г. досега от МВР не е успяло да открие над 7 хиляди души, обявени за издирване. Това се разбира от отговор на ведомството на запитване на \"Дневник\", а броят представлява разликата между обявените за общодържавно издирване и откритите през годините. На въпрос какви точно са действията на служителите на МВР при обявяване някого за издирване, отговорът е . От \"категорията\" на издирваните пък зависела честотата на търсенето на изчезналите. То се извършвало на известните на полицията адреси. \"В зависимост от категорията на издирваните, служителите на МВР извършва проверки в различен часови диапазон на известните адреси\", се казва в отговор на вътрешното министерство. Въпросът за успехите на полицията в откриването на обявени за издирване се постави отново след ареста на Спас Василев, за когото се предполага че стои зад профила Александър Николов в социалните мрежи, мамил десетки със самолетни билети, техника и дребни услуги. Пред съда адвокатът му заяви, че Василев не се е укривал от властите, дори не е знаел, че е обявен за общодържавно издирване, просто полицията го е търсила само на постоянния му адрес, а той е бил в дома на родителите си. Попитан от \"Дневник\" дали служилите на МВР търсят обявените за издирване само на постоянния им адрес, вътрешният министър Валентин Радев отклони въпроса и посочи \"законодателен проблем\", който изисква законова промяна. Целта им била, когато някой смени местоживеенето си веднага да го декларира като си прави адресна регистрация на новото място, за да може полицията да намира хората по-лесно и да ги знае къде са. Какво каза още Радев по темата четете  тук . От вътрешното ведомство посочват още в отговора си, че се залагат в специализирана автоматизирана информационна система, която се контролира и ползва обаче само от служители при МВР. Системата, която е изградена след проект с Франция и Испания, се попълва с данни според действащи вътрешноведомствени нормативни документи, се казва в отговора, без да се посочват документите или съдържанието им.  Според статистика на МВР обявените за издирване от 2010 г. до края на октомври 2017 г. са общо 115 656 души. По години данните изглеждат така: за 2010 г. - 14 669, през 2011 г. - 14 456, следва лек спад през 2012 г. с 13 723 и 2013 г. с 13 532 обявени за издирване. През 2014 г. търсените са били 13 956, след което има отново ръст на 15 016 през 2015 г. и 16 165 през миналата година. За десетте месеца на тази година броят е 14 139 души. Общият брой на снетите за издирване през годините пък е 108 425 души. През 2010 г. те са били 13 409, за 2011 г. - 14 081, бройката през 2012 г. се запазва със снемането на 14 037 души. Следващата година - 2013 г. снетите са 13 285, следвани от 13 244 през 2014 г. и 13 455 през 2015 г. За миналата година броят е 14 589, а за десетте месеца на тази година - 12 325. МВР дава статистика и на обявените за издирване чрез Шенгенската информационна система (ШИС). В отговора обаче не се посочва колко от тях са открити, нито броят на намерените от чуждестранните служби. До ШИС през 2010 г. са стигнали 337 имена на български граждани, през 2011 г. - 1231, числото се запазва и през следващата година с 1206. Лек спад е имало през 2013 г. с 1025 души, следвано от повишение през 2014 г. - 1257 и 1162 през 2015 г. За миналата година през европейската система са се търсили 1242 българи, а за първите десет месеца на тази година - 1261.", "date": "2017.11.13", "title": "МВР не е открило над 7 хил. души, обявени за издирване от 2010 година насам"}
{"url": "http://www.dnevnik.bg/sport/2017/11/13/3076635_grigor_dimitrov_debjutira_vuv_finalite_na_atp_v_london/", "text": "Григор Димитров се изправя срещу Доминик Тийм в първия си мач от финалите на АТП в Лондон. 26-годишният българин и 24-годишният австриец излизат на централния корт в зала \"О2\" в 16.00 часа, за да дадат старт на битката в група \"Пийт Сампрас\". Димитров ще направи дебют  в заключителната надпревара на осемте най-добри през сезона. За Тийм това е второ участие след 2016 г., когато отпадна в груповата фаза след победа срещу Гаел Монфис и загуби срещу Новак Джокович и Милош Раонич. Двубоят между Димитров и Тийм ще може да следите на живо с \"Дневник\". В България мачът ще бъде излъчен пряко по \"Мтел спорт 1\".  \"Нямам търпение мачът да започне. Беше страхотна година за мен, постигнах много добри резултати. Имаше и спадове, но когато тегля чертата, да стигна до тук е специален момент за мен. Преди три години бях близо, но се разминах с една позиция\", заяви Димитров в навечерието на турнира,  който стартира в неделя  с двубоите от група \"Борис Бекер\". Във втория мач от днешната програма лидерът в световната ранглиста Рафаел Надал се изправи срещу Давид Гофен. Срещата между испанеца и белгиеца започва в 22.00 часа. Димитров срещу Тийм Българският тенисист има отрицателен баланс в двубоите със заемащия четвъртото място в световната ранглиста Тийм - две загуби в три мача. През този сезон двамата изиграха два двубоя, като си размениха по една победа. Димитров се наложи с 6:3, 4:6, 6:3 в четвъртфиналите в Бризбейн и впоследствие спечели турнира. Австриецът спечели инфарктна победа с 4:6, 6:4, 7:6 (9) в осминафиналите на мастърса в Мадрид, където стигна до финала. Другата им среща е на турнира в Акапулко през 2016 г., когато Тийм записа успех със 7:5, 6:2. \"Той е един от най-добрите играчи. Това показва, че прави нещата по правилния начин. Искам да изляза, да покажа моята игра, да се придържам към собствения си стил. За пръв път съм тук, така че чувството ще е различно. Много неща ще окажат влияние, но със сигурност очаквам да бъде страхотен мач\",  коментира Димитров на официалната пресконференция пред турнира. Според повечето специалисти българинът влиза с леко предимство в мача с Тийм. Димитров показва страхотна игра на по-бързите кортове този сезон. Австриецът пък предпочита по-бавните настилки и традиционно не се представя добре в зала. Четвъртият в световната ранглиста има най-лош баланс в мачовете на закрито през този сезон сред всички финалисти в Лондон - четири победи и четири загуби. В кариерата си той е изиграл 48 двубоя в зала и е загубил половината от тях. Освен това Тийм определено не се намира в добра форма. Той спечели само два мача в петте турнира, откакто отпадна в осминафиналите на US Open. Австриецът записа шест загуби в последните си осем двубоя и при него умората видимо натежава в края на сезона. За поредна година той изигра огромен брой турнири - 26, с девет повече от Надал, шест повече от Димитров и два повече от Гофен. Четвърти сред фаворитите Въпреки че има  най-лошите показатели в директните мачове  измежду всички финалисти в Лондон, Григор Димитров влиза в надпреварата с  реални шансове да стигне до битката за трофея . Българинът беше поставен  четвърти сред фаворитите за титлата  от букмейкърските къщи. По-високо бяха оценени шансовете само на първите трима в световната ранглиста - Рафаел Надал, Роджър Федерер и Александър Зверев. \"Крайната цел винаги е да спечеля турнира. Играл съм с всички момчета, побеждавал съм всички освен Роджър (Федерер). Не съм тук само за участието. Тук съм, за да покажа най-доброто, на което съм способен. Всеки мач ще означава много за мен, във всеки един ще опитам да дам 100% от себе си. Абсолютно същото е с останалите момчета. Всеки от тях е тук, за да спечели\", сподели Димитров пред АТП. Една от основните причини шансовете на Димитров да бъдат оценени толкова високо е традиционно добрата му игра на закрито. Българинът има десет победи в 13-те си мача в зала през 2017 г. Общо в кариерата си той е изиграл 88 срещи на закрито, като е спечелил 56. В допълнение началният му удар работи на много високо ниво през този сезон. След вчерашния си мач срещу Джак Сок  Федерер сподели, че настилката е дори по-бърза  от миналата година. По думите на швейцареца това ще даде предимство на тенисистите, които \"защитават добре подаванията си\". Димитров е спечелил 87% от сервис геймовете си през 2017 г. От участниците в Лондон с по-добри показатели са само двамата най-добри през сезона - Федерер (91%) и Надал (90%). От началото на годината българинът е взел 78% от точките след вкаран първи сервис. Това го поставя на трето място сред финалистите в Лондон след Федерер и Марин Чилич, които имат по 80% успеваемост. Преди турнира Димитров сподели, че се чувства физически здрав и подготвен за двубоите в зала \"О2\". \"В този етап от сезона е важен не само психологическият елемент от играта, но и колко добре си подготвен физически.\" \"Въпреки че турнирът е във формат два от три сета, умората ще окаже влияние. Аз мога да говоря само от свое име. Изготвихме добра програма с екипа ми през този сезон. Чувстваме, че сме направили необходимата подготовка за турнира. Ще дам всичко, на което съм способен\", каза още той. Програмата за деня Джейми Мъри/Бруно Соареш - Боб Браян/Майк Браян (14.00 ч.) Григор Димитров - Доминик Тийм (най-рано в 16.00 ч.) Лукаш Кубот/Марсело Мело - Иван Додиг/Марсел Гранойерс (20.00 ч.) Рафаел Надал - Давид Гофен (най-рано в 22.00 ч.)", "date": "2017.11.13", "title": "Григор Димитров дебютира във финалите на АТП в Лондон"}
{"url": "http://www.dnevnik.bg/sviat/2017/11/13/3075918_putin_i_erdogan_shte_obsudiat_siriia_v_sochi/", "text": "Положението на терен в Сирия и плановете на турската армия за офанзива срещу град Африн в северната част на страната ще са на дневен ред за президентите на Турция и Русия, Реджеп Тайип Ердоган и Владимир Путин, при срещата им в Сочи в понеделник. Това съобщават руски и турски медии.  Визитата на Ердоган в Сочи има особено важно значение за Анкара, която е в близък контакт с Русия в контекста на напрегнатата обстановка в Близкия изток, коментират анализаторите. По-рано от пресслужбата на Путин казаха, че сътрудничеството в енергетиката също ще е сред темите на срещата.  Създаването на зона за деескалация край Идлиб, както и преговорите по закупуването от турска страна на руските ракети С-400, също са предвидени за обсъждане. Идлиб на практика е последната провинция, която   на сирийската армия (и съюзниците ѝ от Русия или шиитското ливанско движение \"Хизбула) или подкрепяни от САЩ или Турция сили. За последно Ердоган беше в Русия през май, а Путин се срещна с него в Анкара по-скоро - на  . Сегашното му посещение предшества обиколката му в Залива, която започва с Кувейт във вторник и Катар - в сряда. ", "date": "2017.11.13", "title": "Путин и Ердоган ще обсъдят Сирия в Сочи"}
{"url": "http://www.dnevnik.bg/biznes/2017/11/13/3075415_kak_da_izberem_firma_stroitel_na_jilishta_v_shest/", "text": "При покупка на жилище, ако е ново, е важно да се знае кой е строителят. Това има особено значение в случаите, когато покупката е \"на зелено\". Причината е по-високият риск за купувача, който влага пари без да е защитен при евентуален провал на начинанието или при некоректност на продавача. Според българското законодателство предварителните договори не подлежат на вписване и така купувачът не е сигурен, че е единственият, подписал договор за конкретното жилище. Глобалната криза от 2008 г. се отрази пречистващо на нашия бранш и отся прецизните от непрецизните, коментира пред \"Дневник\" арх. Марин Бакалов. По думите му към днешна дата хората започват да проявяват доверие и да купуват \"на зелено\", защото и обикновените граждани вече виждат,че пазарът е отсят от некомпетентните и са останали професионално грамотните компании. Освен това, според него, и клиентите са по-опитни и са се научили да отсяват качественото от некачественото. Ето шест прости стъпки, които купувачът може да направи преди да вземе окончателно решение. 1. Проверете компанията в Търговския регистър на  http://www.brra.bg /> . Така ще знаете имената на собствениците и ръководителите, размера на капитала, годишния финансов отчет. Има случаи, в които инвеститорът е различен от строителя. Тогава е добре да се провери и той. 2. Уверете се, че дружеството е вписано в Централния професионален регистър на строителя, воден от Камарата на строителите в България. Това гарантира, че компанията няма ликвидни и изискуеми публични данъчни задължения и задължения за задължителни осигурителни вноски; 2. не е обявена в несъстоятелност и не се намира в производство по несъстоятелност или ликвидация; 3. разполага с техническо оборудване за извършване на заявените строително-монтажни работи; 4. разполага с необходимия квалифициран персонал. 3. Проверете за каква група и категория строежи е вписан строителят. Според Закона за устройството на територията жилищните сгради с високо застрояване са от трета категория; жилищните и смесените сгради със средно застрояване са от четвърта категория, а тези с ниско застрояване и вилите са в пета категория. 4. Попитайте какви сертификати притежава дружеството. Внедрена система за управление на качеството, макар и да не е задължителна, означава, че то е положило усилия, включително финансови, да създаде ред и контрол в работата, материалите и документацията си. 5. Огледайте информационната табела на строежа, където планирате да купувате. Сверете данните с информацията, с която вие разполагате. Ако има просрочие в изпълнението, попитайте каква е причината. 6. И най-важното - поинтересувайте се каква е строителната история на изпълнителя. Посетете предишни негови обекти и, ако е възможно, разговаряйте със собствениците. Интернет форумите също са източник на информация, но изискват критичност - както към възторжените похвали, така и към безогледните хули. ", "date": "2017.11.13", "title": "Как да изберем фирма строител на жилища в шест стъпки"}
{"url": "http://www.dnevnik.bg/detski_dnevnik/2017/11/13/3072846_milena_manova_psiholog_decata_rastat_sus_svoe_tempo_ne/", "text": "Към това е насочен и новият й проект -  \"Креативна кутия \"Бърза помощ за родители\" . Кутията е предназначена за деца от 3 до 12 години и съдържа игри, които помагат на хлапетата да различават емоционалните си състояния, да овладяват гнева и страха, да оценяват успехите и неуспехите си. Крайната цел е да бъдат насърчени да са самостоятелни и да ценят себе си и другите. Съавтор е психологът Анна-Мария Пеева, а кутията е част от усилията да привлекат повече хора към идеята за позитивно и ефективно родителство. - Това е синтез от добри практики, центрирани върху взаимоотношенията родител - дете и изграждането на връзката помежду им. Позитивно е в смисъла на всеобхватно, с поглед към други гледни точки. Отношението към нас самите рефлектира върху отношението с децата ни - ако уважаваме и развиваме себе си, ще правим това и с детето си. Позитивното и ефективно родителство акцентира върху осъзната комуникация с детето, в чиято основа лежат сътрудничество и уважение, а не само контрол. - Под традиционен метод се разбира модел, в който родителят е доминантен, а детето - подчинено. Тогава родителят извършва целенасочени действия към възпитание на детето си по еталона, предаден от неговите родители. В това число влизат санкции, физическо наказание, викове, дисциплината и идеята, че \"родителят знае най-добре какво е добро за детето\". В позитивното родителство детето се приема такова, каквото е, а не каквото е в нашите илюзии за съвършеното дете. Не се стремим към битка за надмощие, защото не печелим в дългосрочния план на взаимоотношенията. Вместо това говорим, слушаме и задаваме въпроси, като се съобразяваме с динамиката на детското развитие и емоции. Основата на това разбиране е идеята, че децата имат свое темпо на израстване, но родителят не трябва да бъде перфектен. Във всеки родител има две условни субструктури: \"нормативен родител\", който задава правилата и ценностите, и \"подкрепящ родител\", който насърчава личността и поведението на детето. Грижата за детето е свързана и с грижа за самооценката му, защото тя е в основата на емоционалното му благополучие вбъдеще. В същото време не трябва да забравяме, е че родителската ни роля е само част от живота ни и извън нея тече собственият ни живот със стремежи и потребности, които не е добре да пренебрегваме. - Съвременното родителство се опира на нуждата на детето от две неща: подкрепа и от структура. Най-важно за едно дете е да бъде приемано и това се изразява в знаци на признание към него, свързани с любов и осъзнатост към развитието му.  Структурата пък формира необходимите правила, които улесняват живота ни и гарантират безопасността. Тя създава сигурност, която е най-важната съставка от родителската любов. Защото родителската позиция е важна: на някого се уповавам, някой определя живота ми, някой поема емоциите ми. Либералното родителство разчита детето да прави само това, без да има капацитет. Но в живота има йерархия - ние сме възрастни, а не приятели на детето, и ние даваме рамката. Либералното възпитание е просто стил на възпитание. То не помага нито на детето, нито на родителя. На родителя вреди, защото не се уважават неговите думи, авторитет и решения. На детето вреди, защото то чрез поведението си апробира реалността и ако няма \"СТОП\" и ограничения, как да разбере какво е правилно и какво погрешно? Но окуражаването на детето трябва да е повече, отколкото критиката. - Креативната кутия съдържа игри за разпознаване и назоваване на емоцииите, техники за преодоляване на страха, за словесни поощрения, използвани вместо \"Браво\", позитивни утвърждения за всеки ден, игри за добра самооценка. Има още формули за намаляване на тревожността и агресията , \"Бравомер\", чрез който детето определя справянето си с определени задачи, \"Дърво на добрите постъпки\", техники за самоконтрол и обратна връзка. Залагаме на задаването на въпроси, насърченията и опитите да разберем движещите сили за действията и мислите на детето. Изработили сме 10 рубрики, които съдържат инструкции, но може да се прояви творчество в прилагането им. Зад всяко заглавие стои игра, чиято функция е ефективно общуване. Проектът е базиран е на дългогодишната ни практика и на дефицитите, които откриваме в междуличностното общуване. - От моя гледна точка той е най-естественият в общуването с детето, защото то рефлектира света чрез игра. Този подход е част от терапевтичното общуване, защото позволява на детето да бъде каквото е, да играе с каквото и както пожелае, а чрез начина му на игра и изборите, които прави, ние се ориентираме какво преживява. Чрез игрите в кутията децата се учат на самоуважение и саморегулация. Стимулираме детето да разчита на себе си, да бъде самостоятелно, да цени себе си и другите, да има стремеж към процъфтяване. - Погрижете се за себе си. Останете спокойни. Всичко минава.  ", "date": "2017.11.13", "title": "Милена Манова, психолог: Децата растат със свое темпо, не е нужно родителят да е перфектен"}
{"url": "http://www.dnevnik.bg/sport/2017/11/13/3076674_futbolnite_nacionali_izlizat_sreshtu_sauditska_arabiia/", "text": "Българският национален отбор по футбол \"затваря\" състезателната година с приятелски мач срещу тима на Саудитска Арабия днес в Лисабон. Срещата с участника на световното първенство в Русия трябва да покаже докъде е стигнал в развитието си състава на  Петър Хубчев , който остана на четвърто място в квалификационната си група след Франция, Швеция и Холандия. Селекционерът Хубчев може да разчита на всички 19 футболисти, които заведе в Португалия. Той не направи големи промени сред избраниците си, заявявайки, че  не иска да експериментира , а да затвърди добрите неща, показани в квалификациите. \"В такъв мач не е най-важен резултатът, а това каква игра ще покажем. Едва ли има треньор, който ще ви каже, че го интересува дали ще бие в такъв мач, ако играта не е наред\", каза Хубчев преди двубоя. Той похвали футболистите си за старанието, което показват по време на тренировъчния лагер, но предупреди че представянето в тренировки е едно, а в официалните мачове съвсем различно. \"Противникът е доста силен, особено в офанзивната част на играта. Правят различни неща във всеки мач, изпробват различни схеми, мога да кажа, че са представител на този стил, който се практикува в момента т.нар. тики-така\", каза още българският треньор, но отчете, че няма да се концентрира толкова върху Саудитска Арабия, а върху своя състав. Това е седми мач за България през 2017 г., като до момента тимът има две победи ( 2:0 над Холандия  и  3:2 над Швеция ), едно равенство и три загуби. Срещата между България и Саудитска Арабия е днес от 19 ч. на стадион \"Рестело\" в Лисабон. До момента нито една българска телевизия не е обявила, че ще излъчва двубоя.", "date": "2017.11.13", "title": "Футболните национали излизат срещу Саудитска Арабия в последния си мач за годината"}
{"url": "http://www.dnevnik.bg/sviat/2017/11/13/3075920_reshavashta_sedmica_za_merkel_i_germanskite_partii/", "text": "Преговорите за съставяне на управляваща коалиция в Германия навлизат в решаваща седмица, в която може да бъдат договорени основните точки на компромис между канцлера Ангела Меркел и потенциалните ѝ партньори от либералната Свободна демократическа партия (FDP) и \"Зелените\". Коалацията, която се очерта като единствена  възможност  след изборите през септември, е известна с името \"Ямайка\" заради  цветовете , които символизират преговарящите партии. В. \"Ханделсблат\" цитира лидерите на либералите (Кристиан Линднер) и на баварския клон на партията на Меркел (Хорст Зеехофер), според които до края на седмицата е възможно да са взети важни решения. \"Вече се насочваме право към целта,\" каза Зеехофер в началото на среща в петък в Берлин. Според Линднер \"до края на седмицата ще има оценка\" дали политическите сили могат да работят заедно. Преговарящите все още имат  различия  по въпросите на енергетиката, борбата с климатичните промени, миграцията и политикат в еврозоната. Преди третата (от началото на разговорите) лидерска среща в неделя Меркел каза, че те тепърва имат да работят за комромис, но ще се намери решение, \"ако има добра воля\". Канцлерът изтъкна, че финалът на тази фаза би трябвало да е в четвъртък, в най-лошия случай - петък сутринта. \"Същинските преговори\" Досега срещите, които се провеждаха като част от коалиционните преговори, бяха наричани от Меркел и останалите лизери \"сондиране\". Миналата седмица тя обяви, че се надява до 16 ноември да могат да започнат и същинските преговори, което трябва да стане след разговор в четвъртък. Първата стъпка към този компромис дойде в петък, с \"изтеклата\" чернова на документа, около който ще се съсредоточат усилията на партиите. В документа, около който се готвят да преговарят германските партии, се отбелязва, че въпреки недвусмислената подкрепа за НАТО те искат добри отношения с Русия. В текста от три страници, видян от \"Ройтерс\", те набелязват \"широк консенсус\" за подхода към външната политика, многостранната дипломация и силния ангажимент към глобалната търговия. \"Искаме да укрепим дипломатическите ресурси на Германия, давайки приоритет на превенцията на кризи с цивилни, активно управление на кризи и дългосрочна стабилизация.\" Отбелязано е също така, че консерваторите, либералите и \"зелените\" ще работят за това да премахнат ядрените оръжия от света и ще започнат нова дипломатическа офанзива за ядрено разоръжаване. Те ще искат и \"по-европейски\" подход по редица глобални въпроси и такива, свързани с конфликти. Агенцията пише, че тексът съдържа \"намигване\" към \"Зелените\" чрез съгласието на партиите за нуждата да се ограничи износът на оръжията. Коалицията \"Ямайка\" планира да работи и за обща европейска политика за износа на оръжия. Нужно е и да се укрепи значението на Световната търговска организация (СТО) и да се поддържат близки връзки с американската администрация, но да се укрепят и тези с щатските правителства и градовете. Сигналите за този компромис се появиха още в началото на миналата седмица, когато партиите, преговарящи с Меркел, обявиха  какви отстъпки са готови  да направят от предизборните си обещания, за да се формира правителство. Спорните моменти Съдържат се и изречения в скоби, които изглежда още не са договорени - например забраната за продажба на оръжия за всички страни, въвлечени във войната в Йемен. Според \"Ханделсблат\" костелив орех е и миграцията - \"Зелените\" и Християнсоциалния съюз например не могат да се разберат за събирането на семействата на бежанци, получили статут в Германия. Спорна е и точката за мисиите на Бундесвера зад граница. Не се споменава и целта на НАТО да се достигне разход от 2% от брутния вътрешен продукт за отбрана до 2024 г. Източници, близки до преговорите, казват, че няма нужда целта да се включва в коалиционното споразумение, тъй като датата е отвъд мандата на потенциалното правителство. Преди разговорите в неделя Линднер отбеляза, че и неговата партия, и \"Зелените\" вече са направили достатъчно отстъпки и е време за консерваторите да са \"гъвкави\". По-рано тази седмица неговата партия вече направи отстъпки в европейските политики. По време на кампанията либералите настояваха Германия да лобира за постепенното спиране на Европейския стабилизационен механизъм - инструмент, създаден по време на кризата в еврозоната, а миналата седмица се отказаха от тази идея. От друга страна, макар в документа партиите да отбелязват \"огромното значение\" на френско-германското сътрудничество, бележка под линия сочи, че FDP не приема идеята EСМ да бъде укрепен допълнително.", "date": "2017.11.13", "title": "Решаваща седмица за Меркел и германските партии, преговарящи за \"Ямайка\""}
{"url": "http://www.dnevnik.bg/sviat/2017/11/13/3076718_nai-malko_141_dushi_sa_zaginali_pri_zemetresenieto_v/", "text": "Най-малко 141 души са загинали и 866 са ранени в Иран при силното  земетресение с магнитуд 7.3 по Рихтер  на границата между ислямската република и Северен Ирак, съобщава БТА. В провинция Сулеймания на автономната област Иракски Кюрдистан регионалните власти съобщиха за шестима загинали. Епицентърът на труса е в планински регион в населения предимно с кюрди регион в Северен Ирак, на 200 км североизточно от Багдад и на 400 км западно от Техеран. Вторичен трус с магнитуд 4.5 бе регистриран малко след това, последван от още един с магнитуд 4.7 в ранните часове на днешния ден. Страхувайки се от още вторични трусове, много семейства прекараха нощта по улиците. Спасителни екипи бяха изпратени в град Каср-е-Ширин в иранската провинция Керманшах, който според местни медии е понесъл значителни щети, но работата им е затруднена заради спирания на тока.", "date": "2017.11.13", "title": "Най-малко 141 души са загинали при земетресението в Иран и Ирак"}
{"url": "http://www.dnevnik.bg/sviat/2017/11/13/3076719_prezidentut_na_sloveniia_specheli_vtori_mandat/", "text": "Действащият държавен глава на Словения Борут Пахор спечели втори мандат на вчерашния втори тур на президентските избори. Негов опонент беше бившият комик Марян Шарец, съобщава БТА. 54-годишният Пахор, известен като \"Краля на Инстаграм\" заради активността си в социалните мрежи, спечели 53 процента от гласовете. Съперникът му, който е настоящ кмет на северния град Камник, получи 47%, показват данни на словенската избирателна комисия след предварително преброяване на гласовете. Пахор благодари на избирателите и обеща, че ще засили още повече доверието им в демокрацията. Той поздрави опонента си за постигнатия резултат. \"Ще бъда президент на всички. Ще обединя хората и ще надградя това, което ни сближава\", каза Пахор. Той е едва вторият словенски президент, спечелил втори мандат, откакто страната получи независимост от бивша Югославия през 1991 г. Анализатори посочиха, че класирането на Сарец за балотажа показва недоволството на словенците от традиционните политици. Критици обвиниха Пахор, че не е заел позиции по важни въпроси, свързани с икономиката, граничния спор Хърватия и бъдещето на ЕС. Президентът на Словения няма изпълнителни правомощия, но мнението му по важни въпроси има тежест.", "date": "2017.11.13", "title": "Президентът на Словения спечели втори мандат"}
{"url": "http://www.dnevnik.bg/sport/2017/11/13/3076643_video_maestro_federer_i_nai-zrelishtnata_tochka_v/", "text": "Роджър Федерер нямаше нужда от много време след появата си на корта, за да демонстрира красотата на тениса в пълния му блясък. С помощта на американския дебютант Джак Сок Маестрото сътвори най-зрелищната точка в първия ден от финалите на АТП в Лондон. При 4:4 и 40:15 във втория сет Сок сервира остро по диагонала, след което реши да тръгне към мрежата. Шампионът от мастърса в Париж беше хванат в крачка от Федерер, но реагира светкавично и отигра топката с удар между краката. Швейцарският ветеран обаче имаше бляскав отговор. Той се придвижи бързо до центъра на корта и пласира страхотен минаващ удар със сечен бекхенд, който изпрати топката точно в ъгъла на полето. Федерер спечели двубоя с 6:4, 7:6 (4)  и постигна 50-ата си победа от 54 мача през сезона. Швейцарецът, който участва за 15-и път във финалите на АТП, преследва своя седми трофей от надпреварата на осемте най-добри. Рекордьорът по титли и участия в турнира заяви, че не е показал най-добрата си игра в  двубоя срещу Сок . Той обаче остана доволен от факта, че сервираше солидно, контролираше мача и не даде нито един шанс за пробив на американеца. \"Мисля, че всички ще заиграем по-добре с всеки следващ мач. Турнирът тепърва започва. Не може да се очаква да показваме най-добрия си тенис срещу най-добрите в света още в първия кръг\",  каза Федерер на пресконференцията след двубоя.", "date": "2017.11.13", "title": "Видео: Маестро Федерер и най-зрелищната точка в първия ден от финалите на АТП"}
{"url": "http://www.dnevnik.bg/bulgaria/2017/11/13/3076720_dve_jeni_sa_s_opasnost_za_jivota_sled_vzriv_na_gazova/", "text": "Петима души пострадаха при взрив на газова бутилка в Сапарева баня. Инцидентът е станал вчера в кв. \"Гюргево\" в дома на възрастно семейство при опит да се ремонтира туристическа бутилка с газ. Три жени са пострадали по-сериозно, като от две от тях са с опасност за живота. Те са около 70-годишни, като са настанени в \"Пирогов\". От лечебното заведение уточниха, че са с широкоплощни, обширни изгаряния, с изгаряния на горните дихателни пътища и инхалация на пушечни газове. Третата пострадала, над 50-годишна пациентка, е с изгаряния и гръдна травма. Нейните показатели са стабилни. И трите пациентки са обект на интензивни грижи, настанени в реанимация. Днес предстои преоценка на състоянието им, отбелязаха от Института за спешна помощ.", "date": "2017.11.13", "title": "Две жени са с опасност за живота след взрив на газова бутилка в Сапарева баня"}
{"url": "http://www.dnevnik.bg/sport/2017/11/13/3076621_ne_vijdam_seriozni_osnovaniia_bobi_mihailov_da_ne_bude/", "text": "Спортният министър Красен Кралев смята, че президентът на БФС Борислав Михайлов се справя с работата си и очаква да бъде избран за нов мандат. \"Аз се интересувам от изборите във всички федерации, защото трябва да работим с тях. Виждам, че няма ясно изразени кандидатури, но Боби Михайлов ще се кандидатира. Той има неща, които е направил и му дават пълно основание да поиска следващ мандат. Ясно е - базата, която се направи, и това, че заема изключително висок пост в европейския и световния футбол\", каза Кралев при  откриването на \"Асикс арена\" . Конгресът на БФС ще е в началото на 2018 г. Очаква се Михайлов да се кандидатира за четвърти пореден мандат, но не е ясно дали ще има съперник на изборите. \"Всеки има шанс, но разбира се трябва да минем през едни демократични избори. Във футбола винаги е имало напрежение преди конгрес, но след това те винаги са били редовни, спокойни и честни. Така че аз не се притеснявам от резултатите след изборите дали някой ще ги признае или не. По-скоро може би напрежение ще има преди това\", каза Кралев. И добави: \"Не виждам някакви сериозни основания Боби Михайлов да не бъде избран за следващ мандат\".", "date": "2017.11.13", "title": "Не виждам сериозни основания Боби Михайлов да не бъде преизбран, каза Кралев"}
{"url": "http://www.dnevnik.bg/bulgaria/2017/11/13/3076726_bulgariia_chaka_oficialen_otgovor_ot_surbiia_za/", "text": "България чака ясен отговор от Сърбия за  случая със задържаните български медици в Босилеград , за да прецени доколко става дума за инициатива на местната власт, или за отношение на централно ниво. Това каза по Би Ти Ви и \"Нова телевизия\" посланикът на България в Сърбия Радко Влайков. Както \"Дневник\" писа в петък трима български лекари, отишли да направят безплатни прегледи на социално слаби жители на Босилеград, са били задържани от полицията за няколко часа, защото нямали лиценз да извършват медицинска дейност в страната. Влайков уточни, че санкцията е законова, но въпросът е доколко правилна е реакцията и по какъв начин се прилага закона. \"Имало е формално нарушение, но реакцията е несъразмерна. Затова и чакам отговор от МВР на Сърбия дали стоят зад действията на служителите от полицията в Босилеград. Радко Влайков изрази мнение, че всичко е било предварително подготвено, защото здравният инспектор от Ниш, който е поискал съдействие от полицията по случая, не е ходил в Босилеград от осем години. Българският посланик в Белград уточни, че е получил нужните инструкции от Министерството на външните работи, за да се регламентират подобни прегледи за вбъдеще. Според Влайков, на централно ниво има добро разбиране от Сърбия за проблемите на българите в тези райони на страната, но не такава е ситуацията с властите на местно ниво.", "date": "2017.11.13", "title": "България чака официален отговор от Сърбия за случая с медиците в Босилеград"}
{"url": "http://www.dnevnik.bg/evropa/novini_ot_es/2017/11/13/3076727_hiliadi_rumunci_protestiraha_sreshtu_pravosudnata_i/", "text": "Няколко хиляди румънци отново протестираха вчера срещу проект за реформа в правосъдната система, който според тях може да възпрепятства борбата срещу корупцията, предаде \"Франс прес\", цитирана т БТА. В Букурещ около 1000 души, повечето от които младежи, стигнаха до централата на Социалдемократическата партия (СДП), скандирайки \"Крадци\" и \"СДП, червената чума\". \"Не можем да имаме доверие в управниците, те искат да поставят правосъдието под политически контрол\", каза за \"ФРанс прес\" 42-годишният участник в протеста Юлиян Санду, по професия компютърен специалист. Разглеждан в парламента законопроект предвижда да бъдат намалени правомощията на прокуратурата за борба с корупцията, включително да не може повече да разследва магистрати. Законопроектът предвижда още правосъдното министерство да засили контрола си върху прокурорите. Демонстрантите протестираха и срещу приетата тази седмица от правителството данъчна реформа, оспорвана както от синдикатите, така и от работодателите. Най-спорната точка е прехвърлянето върху служителите на плащаната досега от работодателите част от социалните осигуровки. Според синдикатите това може да доведе до орязване на заплатите в частния сектор до 20%. Протести имаше още в Клуж, Тимишоара и Брашов.", "date": "2017.11.13", "title": "Хиляди румънци протестираха срещу правосъдната и данъчната реформа"}
{"url": "http://www.dnevnik.bg/sviat/2017/11/13/3075372_vienskoto_letishte_vuvejda_sistema_za_biometrichno/", "text": "Виенското летище въвежда граничен контрол с автоматична биометрична система за разпознаване на лица. В момента се инсталират електронни гейтове, които ще бъдат пуснати в експлоатация в началото на декември. Пътникът ще сканира паспорта си, след което камера ще заснеме лицето му и граничният контрол ще бъде извършен автоматично. В момента се оборудват първите 25 от общо 50-те гейта, които ще бъдат електронизирани. Инвестицията възлиза на 5 милиона евро. От началото на декември системата ще допуска единствено електронен контрол. Причина за въвеждането ѝ е промяната в шенгенския граничен кодекс. Тя предвижда данните на гражданите на ЕС също да бъдат сравнявани с шенгенската информационна система при пътуване в рамките на съюза. Досега това се правеше само с граждани от трети страни. От седми октомври държавите от шенгенското пространство са задължени да правят пълна проверка както на лица от държави на ЕС, така и на лица от трети страни. / БТА", "date": "2017.11.13", "title": "Виенското летище въвежда система за биометрично разпознаване на лица"}
{"url": "http://www.dnevnik.bg/photos/2017/11/13/3076672_fotogaleriia_ei_ti_kak_ti_beshe_imeto_ot_utre_si/", "text": "Дневник\" представя редакторския подбор сред най-препоръчваните комикси от седмицата. Автор: lz22", "date": "2017.11.13", "title": "Фотогалерия: \"Ей, ти, как ти беше името? От утре си министър\" и още комикси"}
{"url": "http://www.dnevnik.bg/evropa/novini_ot_es/2017/11/13/3076731_stotici_demonstranti_poiskaha_es_da_zashtiti/", "text": "Стотици каталунски сепаратисти демонстрираха вчера в Брюксел с призив към Европейския съюз \"да защити демокрацията\" в Каталуня в името \"на ценностите, на които е основана Европа\", предаде \"Франс прес\", цитирана от БТА. \"Засрами се, Европа\", пишеше на табелите на протестиращите в парк в Брюксел близо до европейските институции. Други надписи призоваваха за освобождаване на задържаните \"политически затворници\". Отстраненият каталунски лидер Карлес Пучдемон, който сега е в Брюксел, не се включи в демонстрацията, организирана от сепаратистки групи от Белгия, Холандия и Люксембург. \"Европа, бъдещето ти зависи от това, което ще направиш с Каталуня!\", заяви Антони Комин, един от четиримата министри на бившето каталунско правителство, които от 30 октомври са в изгнание в Белгия заедно с Пучдемон. \"ЕС бе изграден, за да се гарантира, че тоталитаризмът и фашизмът никога няма да се завърнат\", добави Комин под ръкоплясканията на присъстващите. \"Демокрацията в Испания не само е болна, ами на практика е мъртва\", заяви европейският депутат Жозеп-Мария Терикабрас след вчерашната внушителна демонстрация в Барселона в подкрепа на освобождаване на задържаните в Испания сепаратистки лидери. \"Ужасно е, че европейските институции не разбират, че когато се атакува демокрацията, не може да се аплодира (испанския премиер Мариано) Рахой и институциите в Испания, които действат извън закона\", добави каталунският парламентарист. Освен каталунските знамена, на демонстрацията се развяваха знамена на Фландрия като знак за подкрепа от фламандските сепаратисти, както и валонски, баски и уелски знамена. Срещу Пучдемон и другите четирима сепаратистки лидери е издадена европейска заповед за арест от Испания. Те са оставени на свобода в очакване на първо съдебно изслушване по същество на 17 ноември в Брюксел, на което ще се разгледат заповедите за задържането им.", "date": "2017.11.13", "title": "Стотици демонстранти поискаха ЕС да защити демокрацията в Каталуня"}
{"url": "http://www.dnevnik.bg/politika/2017/11/13/3076734_prezidentut_useshta_che_ne_e_jelan_na_evropeiskata/", "text": "Председателят на парламентарната група на ГЕРБ Цветан Цветанов разкритикува пред БНТ президента Румен Радев, че не е взел отношение след изказването на депутата от БСП Иво Христов, който обяви, че  80% от българите са дебили . Бившият вътрешен министър припомни, че народният представител на левицата беше част от инициативния комитет, който издигна Радев на изборите за държавен глава. Цветанов допълни, че реакция от президента не е имало и след предложението на депутата от БСП Александър Паунов да се направи референдум дали България да продължи да бъде част от Европейския съюз. По думите на зам.-председателя на ГЕРБ някой се опитва да отклони страната от европейския ѝ път. \"Президентът усеща, че не е така желан на европейската сцена. Това води до завист, която е недопустима за държавник. Отдавам действията му на това, че не е този фактор, който е очаквал да бъде\", каза още Цветанов, като добави, че не може след всяка интервю на Радев управляващите да обясняват какво е искал да каже. Той уточни, че Иво Христов е в противоречие със себе си в последните 20 години, след като е бил е в младежкото СДС и е бил част от правния отдел в парламента, който е подкрепил приватизацията. Именно заради това според него трябва да падне давността за разследване на приватизацията. \"Нещата са сериозни. Много за тези, които се облагодетелстваха и след това станаха морални съдници. Трябва да са ясни виновните лица за случилото се по време на прехода\", допълни Цветанов. Той каза още, че не вярва тримата издирвани за обори на банкомати да се укриват дълго време. Според него \"тяхната мисия е невъзможна - да останат да живеят спокойно при тази ситуация\".", "date": "2017.11.13", "title": "Президентът усеща, че не е желан на европейската сцена и изпитва завист, заяви Цветан Цветанов"}
{"url": "http://www.dnevnik.bg/sviat/2017/11/13/3076744_ungarskite_konservatori_preizbraha_orban_za_vodach_na/", "text": "Десният унгарски премиер Виктор Орбан прие номинацията на управляващата партия ФИДЕС да я води на изборите догодина, заявявайки, че има нужда от още четири години на власт, за да превърне в необратими направените от него промени в страната, предаде \"Ройтерс\". Орбан доведе страната си до конфронтация с ЕС, като се обяви против имиграцията, наложи контрол над медии и съдилища и отправи критики към усилията за задълбочаване на  европейската интеграция . На конгрес на ФИДЕС- Унгарски граждански съюз той беше одобрен единодушно за лидер на партията през следващите две години, като получи 1358 гласа \"за\". Изборите предстоят след пет месеца, но проучванията на общественото мнение дават на премиера предимство пред опозицията. Изглежда много възможно той да спечели съкрушителна победа за трети пореден път, отбелязва \"Ройтерс\". \"В Унгария има настроения не толкова за смяна на правителството, колкото за смяна на опозицията\", заяви Орбан под аплодисментите на присъстващите, визирайки хаоса в левоцентристкото пространство. Проучванията на общественото мнение показват, че на следващите избори левоцентристките партии може да останат зад крайнодясната партия Йоббик, за която се смята, че клони още повече към етнонационализма от ФИДЕС. Западни страни критикуват 54-годишния премиер, обвинявайки го в подкопаване на демократичните принципи, което Орбан отрича. Според него и партията му враждебността към тях се подклажда от заговор на Джордж Сорос, американски финансист от унгарски произход, който отдавна подкрепя каузите на отвореното общество по света и особено в родната си Източна Европа. В речта, с която прие номинацията Орбан заяви, че се бори срещу глобалистки възгледи, които заплашват християнските страни в ЕС и техните морални основи, за което обвини Сорос. \"Някои страни в Европа решиха да надхвърлят християнството и собствения си национален характер\", заяви унгарският премиер. \"Те искат да навлязат в една постхристиянска, постнационална епоха\", добави той.  \"За да изпълнят плана на Сорос, те искат да премахнат всички правителства в Европа, които представляват националните интереси и това включва нас\", подчерта Орбан. \"Те действат като съветските агенти по агитацията и пропагандата навремето. Ние, старите кучета, ги разпознаваме по миризмата\", увери той. /БТА", "date": "2017.11.13", "title": "Унгарските консерватори преизбраха Орбан за водач на листата за изборите догодина"}
{"url": "http://www.dnevnik.bg/bulgaria/2017/11/13/3076751_obshtinski_suvetnici_v_bansko_izlizat_na_protest_s/", "text": "Днес в Банско ще се проведе протест с настояване да се изгради втора кабинкова линия до ски зоната. Недоволството е и за повече писти в курорта. Инициатор на протеста е местното сдружение \"Бъдеще за община Банско\", което има свои представители и в общинския съвет. Според протестиращите единствената въжена линия няма капацитет да обслужва туристите в зимния курорт. По думите на кмета на града Георги Икономов нямало законова пречка за изграждането на съоръжението. В момента неговият екип пише предложение до Министерския съвет и се надява изграждането на лифта да започне догодина, съобщава Нова телевизия. Протестът е насочен срещу опитите на няколко природозащитни организации да стопират приемането на Новия план за управление на Национален парк \"Пирин\" , който регламентира процеса по реализация на инвестиционни проекти при спазване на европейското и национално екологично законодателство. Местните жители подчертават, че курортът е популярен в целия свят и се нуждае от втори лифт, за да може да приема още повече туристи. \"В момента действа стария план за управление на парк \"Пирин\", който трябваше да е приключил до 2014 г. В него е забранено изграждането на нови съоръжения. През 2013-а задвижихме процедура, с която искахме да променим този план. Вече четвърта година този план се бави. Водим и редица дела в съда, което означава, че може би още няколко години няма да бъде приет. С протеста искаме да напомним, че проблем има и ако не се реши в най-кратки срокове, Банско като курорт губи. Това абсолютна антиреклама за страната ни\", каза още Икономов пред Нова телевизия. От своя страна екологът Андрей Ковачев заяви пред Би Ти Ви, че на хартия няма никакъв проект за втори лифт. По думите му капацитета на лифта е 400 души на час. Според него може да се пуснат допълнителни автобуси, които да карат туристите до пистите. Ковачев каза още, че застрояването в Банско е по-големият проблем. Протестът е насрочен за 16:30 ч. на входа на курорта, като за кратко ще бъде затруднено преминаването по главния път Симитли - Гоце Делчев.", "date": "2017.11.13", "title": "Общински съветници в Банско излизат на протест с искане да се изгради втори кабинков лифт в курорта"}
{"url": "http://www.dnevnik.bg/evropa/novini_ot_es/2017/11/13/3076743_barnie_es_se_gotvi_za_vuzmojnostta_da_niama_sdelka_za/", "text": "Главният преговарящ на Европейския съюз по Брекзит Мишел Барние заяви, че се подготвя за вероятността да не бъде постигнато споразумение с Лондон, макар това да не е предпочитания от него сценарий, съобщи \"Франс прес\", цитирана от БТА. \"Това не е моята опция, която би представлявала връщане с 44 години назад (датата на влизане на Великобритания в ЕС). Но това е възможно\", посочи Барние в интервю за френския седмичник \"Журнал дю диманш\". \"Всеки трябва да се подготви за това, както държавите, така и предприятията. Самите ние се подготвяме технически\", добави той. Без споразумение Обединеното кралство ще се върне на 29 март 2019 г.,  датата на излизането му от ЕС , \"в режима на общото право на Световната търговска организация, с отношения подобни на тези, които поддържаме с Китай\", предупреди Барниe. В петък ЕС  даде на Лондон две седмици  да изясни ангажиментите си по условията на развода, поставяйки това изискване като условие за започването на преговори за бъдещите търговски връзки с Великобритания. Великобритания няма ясна стратегия за излизането си от ЕС, което създава опасност от \"много твърд\" Брекзит. Това предупреди Федералната асоциация на германската промишленост (Bundesverband der Deutschen Industrie - BDI) преди разговорите на британския премиер Тереза Мей с представители на европейския бизнес идната седмица, предаде ДПА. Според Йоахим Ланг от ръководството на германската асоциация \"опасността от много твърд Брекзит остава висока\". Експертите от организацията са на мнение, че текущите тежки преговори за Брекзит, наред с неуспеха на Лондон да очертае ясна концепция за справяне с юридическите, бизнес и икономически проблеми от напускането на ЕС, означават, че Великобритания в крайна сметка ще напусне блока пораженчески. Федералната асоциация на германската промишленост и Федерацията на германските работодатели (BDA) са сред бизнес групите от Италия, Франция, Испания, Белгия, Швеция, Великобритания и две паневропейски организации, които ще участват в срещата с Мей в понеделник. На форума премиерът ще говори за \"важността да се поддържат и развиват силни връзки между пазарите на ЕС и Обединеното кралство\" и отново ще изложи плана си да договори двугодишен преходен период след Брекзит, който е планиран за март 2019 година, посочва Даунинг стрийт. Според Ланг обаче германската промишленост има нужда от по-голяма яснота как Лондон вижда развитието на връзките си с ЕС след 2019 година. Великобритания е петият по големина търговски партньор на Германия. В Обединеното кралство работят около 2000 германски компании и около 370 000 души, сочат данни на Федералната асоциация на германската промишленост.", "date": "2017.11.13", "title": "Барние: ЕС се готви за възможността да няма сделка за Брекзит"}
{"url": "http://www.dnevnik.bg/razvlechenie/2017/11/13/3074354_pravila_za_uchastie_v_igrata_tainata_na_koko/", "text": "1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 13.11.2017 г., 10:00 часа – 26.11.2017 г., 23:59 часа 3.  5 бр. комплект несесер и рамка за снимка; 1 бр. комплект чанта и USB памет (16 GB); 4 бр. чанти; 4 бр. Bluetooth колонки. а) Играта е отворена за участие на всички български граждани, навършили 18 години с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния Ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в  id.capital.bg . г) С тази допълнителна регистрация на  http://www.dnevnik.bg/coco  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  http://www.dnevnik.bg/coco 5.  а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма \" б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  г. ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване.   В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за наградите се тегли на   г. г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да се борят за обявените награди. 6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  http://www.dnevnik.bg/ на   г. Тегленето на наградите се извършва в присъствие на представители на организаторите. в) Победителите в Играта се уведомяват за наградата си чрез съобщение на електронната поща, с която са се регистрирали в  id.capital.bg , или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място, печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) Наградите за играта включват оригинални предметни награди от филма ТАЙНАТА НА КОКО и са само и единствено изброените в т. 3. Всеки печеливш е длъжен да декларира и внесе дължимия данък върху дохода от получената награда съгласно сроковете и изискванията на ЗДДФЛ. 9. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 11. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни като направи това писмено на адрес: София 1000 ул. \"Иван Вазов\" 20 \"Дневник\" за играта   или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  http://www.dnevnik.bg/coco  на 13.11.2017 г. Настоящите Официални правила се подчиняват и тълкуват в съответствие със законодателството на Република България.", "date": "2017.11.13", "title": "Правила за участие в играта \"Тайната на Коко\""}
{"url": "http://www.dnevnik.bg/sviat/2017/11/13/3076753_sasht_sa_vinovni_che_trump_i_putin_ne_uspiaha_da_se/", "text": "Липсата на гъвкавост от страна на САЩ беше причината да не се състои двустранна среща между руския президент Владимир Путин и американския му колега Доналд Тръмп, която можеше да се организира във Виетнам, заяви говорителят на Кремъл Дмитрий Песков, цитиран от \"Ройтерс\". Тръмп и Путин се срещнаха за кратко  в кулоарите  на срещата на върха на Азиатско-Тихоокеанското икономическо сътрудничество (АТИС) във Виетнам въпреки  очакванията , че това може и да не се случи. Те приеха обща декларация за Сирия, но не водиха съществени двустранни преговори, припомня \"Ройтерс\". Песков подчерта, че САЩ са предложили само едно възможно време и място за срещата на президентите, след което не са направили други предложения. Президентът Тръмп заяви, че вярва както на американските разузнавателни агенции, които твърдят, че Москва се е намесвала в президентските избори през 2016 г., така и на  искреността на руския си колега , който заяви, че неговата страна не е правила нищо подобно, предаде \"Асошиейтед прес\". \"Вярвам, че той смята, че той и Русия не са се намесвали в изборите\", заяви Тръмп в Ханой на пресконференция с виетнамския президент Чан Дай Куанг. \"Аз съм на страната на нашите агенции\", добави американският президент. \"Тъй като те в момента са водени от отлични хора, вярвам много на нашите разузнавателни агенции\", подчерта той. \"Всеки път, когато ме види, Путин казва: \"Не съм правил това\". И аз вярвам - наистина вярвам - че когато ми казва това, го мисли\", обясни Тръмп. Според него няма смисъл да обсъжда подробно този въпрос, когато Русия може да помогне на САЩ за Северна Корея, Сирия и по други проблеми. Вчера Тръмп порица бивши ръководители на американските разузнавателни служби, като заяви, че има много причини за подозрения към техните разкрития. В отговор американският сенатор Джон Маккейн, който през 2008 г. беше номиниран от Републиканската партия за кандидат за президент, заяви, че доверието на Тръмп в Путин е наивно. \"Приемането на думата на полковник от КГБ вместо тази на американската разузнавателна общност няма нищо общо с \"Америка на първо място\", заяви сенаторът, напомняйки за предишната кариера на руския президент в разузнаването. \"Владимир Путин не приема присърце американските интереси\", подчерта Маккейн. В разговора с руския президент Тръмп задал директно въпроса дали Москва се е намесвала в изборите в САЩ миналата година, предаде Ройтерс, като цитира руската агенция \"Новости\". \"Тръмп попита дали тази информация би могла да бъде вярна и до каква степен и президентът Путин обясни своята позиция - че Русия не се е намесвала в никакви избори и това не би могло да се е случило\", заяви Песков, цитиран от \"Новости\". Освен това руският президент добавил, че не разбира \"неоснователните изявления по въпроса, които се правят в САЩ\", каза говорителят. /БТА", "date": "2017.11.13", "title": "САЩ са виновни, че Тръмп и Путин не успяха да се срещнат във Виетнам, обяви Кремъл"}
{"url": "http://www.dnevnik.bg/razvlechenie/2017/11/13/3074357_igrai_i_specheli_s_tainata_na_koko/", "text": "Мигел е 12-годишно момче, което повече от всичко мечтае да стане певец като своя идол - мексиканския певец Ернесто де ла Круз. Но над него тегне тежка семейна забрана да не се занимава с музика, след като прадядо му е напуснал фамилията, за да осъществи музикалните си мечти. Единствената, която симпатизира на страстта му към музиката, е прабаба му Коко. На нея е наречен и новият филм на \"Дисни\" и \"Пиксар\" \"Тайната на Коко\", който ще заведе малчуганите и родителите им на необичайно пътешествие, което обединява жизнеутвърждаващата сила на музиката с легендите около мексиканския Ден на мъртвите. Промъквайки се в мавзолея на своя идол, Мигел (Антъни Гонзалез) открива, че китарата на Ернесто де ла Круз, подобна на тази на прадядо му, го прави невидим и му позволява да общува с други светове. Заедно с уличното куче Данте и мошеника Хектор (Гаел Гарсия Бернал) той се отправя на пътешествие в Земята на предците, за да разкрие загадката зад музикалната омерта в своето семейство. Анимацията, създадена от екипа на \"Играта на играчките 3\", тръгва по българските кина на 24 ноември, а \"Дневник\" дава възможност на читателите си да спечелят интересни награди с  новата си киноигра. Тази и следващата седмица ще задаваме по един въпрос, свързан с филма \"Тайната на Коко\". Всеки потребител, отговорил вярно поне на един, ще влезе в томболата, която ще разпредели четири броя Bluetooth колонки, четири чанти във формата на китари, един комплект от чанта и USB стик от 16 мегабайта, както и пет комплекта от несесер и рамка за снимка. Печелившите ще бъдат изтеглени на 27 ноември. Въпросът от първо ниво - \"Последвай мечтите си\"  - вече е онлайн и ще бъде отворен до последните минути на 19 ноември. За участие в играта не е необходимо да отговаряте и в двете нива, но два верни отговора ще ви класират два пъти в списъка за теглене на наградите. Желателно е обаче преди да се включите да прочетете  Правилата и условията на играта . Както винаги \"Дневник\" ще събира интересна информация за филма на  страницата  на киноиграта. Подсказки за отговорите на въпросите има и в официалните трейлъри на филма. Приятно забавление!", "date": "2017.11.13", "title": "Играй и спечели с \"Тайната на Коко\""}
{"url": "http://www.dnevnik.bg/sport/2017/11/13/3076629_negodnicite_napraviha_darenie_s_pari_polucheni_ot_delo/", "text": "Сдружението \"Фенове ЗА българския волейбол\" обяви, че е направило дарение за децата от волейболния клуб \"Тополово\". Запалянковците, познати като \"Негодниците\", са купили екипи и топки за малко над 1000 лева, получени след  спечелено дело срещу волейболната федерация (БФВ) . \"Ние ги осъдихме, те си платиха разноските, но пък решението една година по-късно още не са изпълнили. Със средствата, които съдът ги задължи да ни платят, закупихме за децата от ВК \"Тополово\" десет екипа \"Ереа\", наколенки и топки\", се казва в съобщението на сдружението. \"Това със сигурност са едни от най-правилно похарчените пари на федерацията. Защото, докато неуважаемото ръководство на БФВ пръска стотици хиляди за имиджови домакинства, а спортното министерство услужливо им ги дава, някъде там – из знайни и незнайни кътчета на България, има едни хора, които работят безвъзмездно с едни талантливи и ентусиазирани деца\", допълват \"Негодниците\". Те разказват, че волейболният клуб \"Тополово\" дори няма зала и децата тренират в двора на училището почти целогодишно. \"Единственото затворено пространство за студените месеци (наричат го \"холът\") е толкова малко, че не позволява дори подобие на тренировка. Финансирането, което получават, стига колкото да гостуват за три мача... И въпреки това са едни от най-добрите – през последния сезон отстъпиха само на един титулуван отбор, а към някои от по-големите момичета вече има апетити от елитни клубове.\" \"Фенове ЗА българския волейбол\" посочва, че \"тези деца, както и много други в различни неизвестни ни, едва оцеляващи клубове, заслужават цялата ни подкрепа\". \"Не само нашата, а най-вече на държавните хора и тези във федерацията, които определят как да се харчат парите за спорта, които са заделени от нашите данъци. И докато гръмките думи и още по-гръмки доклади за развитие на спорта сред децата си седят само като думи и доклади, а истината е именно тази, която ви описваме, ние избрахме да направим нещо именно за децата, макар и малко – да похарчим едни пари на федерацията по правилния начин. Пък те нека да продължават да се кичат с домакинства на фона на колабиралия ни волейбол\", казват от сдружението. Те завършват с обръщение към децата от клуба: \"Успех, машинки.\"", "date": "2017.11.13", "title": "\"Негодниците\" направиха дарение с пари, получени от дело срещу волейболната федерация"}
{"url": "http://www.dnevnik.bg/bulgaria/2017/11/13/3076822_kak_da_se_predstavim_na_staja_za_da_ni_vzemat_na_rabota/", "text": "Много хора гледат на стажантските програми с недобро око, понеже често са неплатени, а и заради нагласата, че стажантите получават най-безинтересните и не много предизвикателни задачи. Но дори и да сте в подобна ситуация, не приемайте стажа си за безполезен и безсмислен. Ако наистина искате да продължите работа в конкретната фирма, положете усилия и използвайте максимално ефективно този период, защото той може да се превърне в начало на вашата професионална кариера, съветват от сайта за работа и кариерно развитие  karieri.bg .  Като за начало се подгответе психически и гледайте на програмата като на едно по-дълго интервю. Информирайте се добре за компанията, в която отивате, подходете сериозно с всички поставени задачи и нито за момент не се отпускайте. Много работодатели разчитат на стажантските програми повече, отколкото на характерните едночасови интервюта, за да наемат нови служители.  Повечето стажове не се заплащат, но се замислете, че вие напълно безплатно, без да ходите на специални курсове, придобивате ценни знания и умения, които ще ви потрябват в бъдеще - развивате работни навици, учите се да работите в екип, научавате специфики, свързани с конкретния бранш или позиция, или просто имате възможност да опознаете различни характери и подходи в работата. Това ще ви помогне по-ясно да разберете накъде да се насочите и какво искате или не искате като работна среда и работа и какви възможности за развитие имате по принцип. Отделно опитът, който трупате \"за CV\", също не е за подценяване - дори и да решите, че това не е вашето място или да не ви поканят да останете, периодът, който сте прекарал там, ще е от значение, когато отново започнете да си търсите стаж или работа. Не пропускайте, докато вършите задачи си, да се запознавате с хората от дадената фирма и постоянно да създавате нови и нови контакти. Така впоследствие ще можете да разчитате на препоръката им, ако има възможност да останете в компанията за постоянно. Запазете добрия тон, дори и да не се разбирате с хората, с които работите на този етап. Никога не се знае кога ще се засечете отново и дали няма да си бъдете взаимно полезни или напротив - ще ви създадат неочаквани предизвикателства. Старайте се да спазвате тези съвети и на края на вашия стаж може да се поздравите както с придобити ценни знания, така и с работна позиция. А ако все още не сте намерили точното място за обучение или работа, разгледайте актуалните топ обяви на Karieri.bg:  търси  National Quality, Health, Safety and Enviromental Manager  търси  Enterprise Reporting Developer   търси  Senior Automation Engineers / Testers  търси: Regional Manager Head of Legal HR Manager Financial Modeller/Analyst  търси  Finance Assistance  търси  Ръководител отдел \"Счетоводен\" търси  Старши мениджър \"Бек офис\"  търси: Senior Engineering Manager (Sofia) Software Engineer (Sofia)  търси  Търговец – външни пазари (стажант)  търси  Corporate Relations Bulgaria  търси  Warehouse Manager  търси  After Sales Manager  търси  ETRM Business Analyst", "date": "2017.11.13", "title": "Как да се представим на стажа, за да ни вземат на работа"}
{"url": "http://www.dnevnik.bg/sviat/2017/11/13/3076759_livanskiiat_premier_shte_ostana_na_vlast_ako_hizbula/", "text": "Подалият оставка ливански премиер Саад Харири увери, че скоро ще се върне в Ливан и че е свободен в Саудитска Арабия, където се намира сега. Той заяви това в интервю за близката до неговата партия ливанска телевизия \"Фючър\", цитирано от \"Франс прес\" и БТА.  \"Тук съм свободен. Ако утре поискам да пътувам, мога да пътувам\", каза Харири в това свое първо публично изявление от  изненадващата му оставка  на 4 ноември. \"Ще се прибера в Ливан съвсем скоро, за да задвижа необходимите конституционни процедури\", уточни той, имайки предвид оставката си.  Президентът на Ливан Мишел Аун все още не е приел оставката на Харири и казва, че иска да се срещне с него, за да я обсъдят. По-рано днес Аун заяви, че свободата на Харири в Саудитска Арабия е ограничена, а в петък лидерът на ливанското движение  \"Хизбула\"  Хасан Насралла обвини Саудитска Арабия, че държи в плен Харири, който има двойно ливанско и саудитско гражданство. Харири заяви в интервюто, че  Саудитска Арабия иска  Ливан да е неутрален в регионалните конфликти, а не да заема страната на Иран, предаде \"Асошиейтед прес\". Харири посочи, че може да оттегли оставката си, ако движението Хизбула се ангажира да запази неутралитет в регионалните конфликти.  Движението Хизбула е изпратило хиляди свои бойци в съседна Сирия в подкрепа на войските на сирийския президент Башар Асад. Харири заяви, че правителството на националното единство, което той е съставил преди една година, е трябвало да спазва договорка да не се меси в регионални въпроси. Той заяви, че движението Хизбула, което участва в управлението, не е спазило този ангажимент. Харири увери, че оставката му е станала по негово решение, отричайки съобщенията, че е бил принуден да напусне поста. Харири заяви, че оставката му е имала за цел да предизвика \"положителен шок\" в Ливан и заяви, че влиянието на Иран в страната му вреди на отношенията на Ливан с други арабски страни. \"Не може само аз да правя отстъпки, а другите да правят каквото си искат\", заяви Харири.", "date": "2017.11.13", "title": "Ливанският премиер: Ще остана на власт, ако \"Хизбула\" не се меси в регионалните конфликти"}
{"url": "http://www.dnevnik.bg/biznes/2017/11/13/3076819_do_sredata_na_2018_g_se_chaka_razgovorite_sus/", "text": "Мобилните оператори ще имат срок от 6 месеца да намалят цените на разговорите в роуминг между членки на ЕС и тези от Западните Балкани. Срокът ще започва да тече от подписването на двустранни споразумения по темата. Това обяснява в интервю пред \"24 часа\" министърът на транспорта Ивайло Московски. По думите му първото такова споразумение ще бъде подписано с Македония, където на 23 ноември ще има съвместно заседание на българското и македонското правителство. \"250 хил. българи ходят годишно в Македония, в България идват на година към 300 хил. македонци. За 600 хил. души е важно да не плащат по 6-7 лв. на минута за разговори\", посочва Московски. В отговор на въпрос министърът обяснява, че вече са водени разговори с мобилните оператори от ЕС, имало положително становище и от тези Западните Балкани и те били съгласни да намалят цената на роуминга. Московски изразява надежда, че към средата на 2018 г. вече ще има по-евтин роуминг. Московски съобщава още, че в следващите пет години предстои покупката на още 43 мотрисни влака, като те ще са разделени на три типа според това дали ще бъдат по крайградски маршрути, за регионални превози или за дълги.", "date": "2017.11.13", "title": "До средата на 2018 г. се чака разговорите със Западните Балкани да поевтинеят"}
{"url": "http://www.dnevnik.bg/bulgaria/2017/11/13/3076844_prokuraturata_nikolai_petrov_ne_e_izvurshil/", "text": "Няма данни бившият здравен министър Николай Петров да е извършил престъпление като директор на Военномедицинска академия, но има нарушения по обществените поръчки, за което се носи административнонаказателна отговорност. Това съобщиха от прокуратурата във връзка с  проверка  на отказа на военноокръжната прокуратура да образува разследване срещу Петров на базата на одит от май на управлението на ВМА. Според констатации му Петров е възложил като директор на лечебното заведение обществени поръчки за над 1 млн. лева на фирми, представлявани от приятеля на дъщеря му. След като по Би Ти Ви беше излъчен репортаж,  Николай Петров подаде оставка  и тя бе приета от премиера Бойко Борисов. В петък парламентът избра наследникът на Петров -  Кирил Ананиев . Одитът, изготвен от дирекция \"Вътрешен одит\" при Министерството на отбраната, постъпва в прокуратурата през март. На 7 юни наблюдаващият военен прокурор майор Адалберт Кръстев е отказал да образува наказателно производство поради липса на данни за извършено престъпление от общ характер. Ден по-късно постановлението е изпратено на министъра на отбраната и на началника на ВМА, но не е обжалвано. Проверката на Военноапелативната прокуратура потвърждава отказа за образуване на разследване, но констатира, че \"Поради това прокурор от ВоАП (Военноапелативна прокуратура - бел. ред.) е извършил допълнителна лична проверка, в хода на която са изискани относими документи и са снети обяснения от различни длъжностни лица. Анализът на всички събрани материали е довел до извод, че няма данни за извършено престъпление от общ характер от длъжностни лица от ВМА\", съобщават от държавното обвинение. Военноапелативните прокурори са сезирали административния ръководител на Военноокръжна прокуратура - София, за извършване на цялостна проверка на работата на наблюдаващия прокурор Адалберт Кръстев за преценка на основания за ангажиране на дисциплинарната му отговорност с оглед констатираното формално извършване на началната проверка по случая. \"Препис от постановлението в едно с копие на одитен доклад от март 2017 г. на Дирекция \"Вътрешен одит\" - МО, е изпратен по компетентност на Агенцията за държавна финансова инспекция, предвид установеното нарушение на чл. чл. 49, ал. 1 от ППЗОП (отм.) и на т. 9.5 от утвърдените Условията за участие в процедурата. Изпращането е с оглед правомощията на АДФИ за ангажиране на административно-наказателна отговорност\", съобщават още от прокуратурата.", "date": "2017.11.13", "title": "Прокуратурата: Николай Петров не е извършил престъпление като шеф на ВМА"}
{"url": "http://www.dnevnik.bg/video/2017/11/13/3076773_video_filipinskiiat_prezident_pee_po_zapoved_na_trump/", "text": "Изпях тази песен \"по нареждане на главнокомандващия на Съединените щати\", каза филипинският президент Родриго Дутерте, след като направи дует с известната поп певица Филипа Коралес в неделя вечерта. Изпълнението му беше по време на вечеря преди среща на върха на Асоциацията на страните от Югоизточна Азия (АСЕАН) в град Пасай. недалеч от столицата Манила. След изпълнението на песента Ikaw (\"Ти\") Дутерте се върна на масата си до Тръмп, когото екранът на сцената показа след края на песента. Ikaw е една от известните филипински песни за 2014 г. Дутерте, който  беше сред първите , поздравили Тръмп след избирането му, често беше критикуван от предишния американски президент Барак Обама заради войната, обявена на наркотиците, в която са загинали хиляди и в която според правозащитници се използват силно недемократични методи. Особено силен международен отзвук Дутерте предизвика с коментара си, че  с радост би убил  три милиона наркозависими в страната, както Адолф Хитлер е убил три милиона евреи. По време на визитата си в Манила - която бележи края на азиатската му обиколка - Тръмп не отговори на журналистически въпроси за това дали е повдигал темата за човешките права в разговорите си с Дутерте, отбелязва Би Би Си. По-късно говорител на филипинския държавен глава каза, че тя не е била на дневен ред, но двамата са обсъдили войната с наркотиците. Междувременно демонстранти излязоха на улиците в Манила и в неделя, и в понеделник, за да протестират визитата на Тръмп. Някои от тях държаха надписи \"Тръмп, върви си\" и \"Забранете Тръмп, терорист номер 1\". Визитата във Филипините бележи и края на азиатската обиколка на американския държавен глава, преминала през  Япония ,  Южна Корея ,  Китай  и Виетнам.", "date": "2017.11.13", "title": null}
{"url": "http://www.dnevnik.bg/photos/2017/11/13/3076760_fotogaleriia_trus_krai_granicata_mejdu_iran_i_irak_ubi/", "text": "Най-малко 332 души са загинали и хиляди са ранени в Иран и Ирак при силното земетресение с магнитуд 7.3 по Рихтер на границата между ислямската република и Иракски Кюрдистан.", "date": "2017.11.13", "title": "Фотогалерия: Трус край границата между Иран и Ирак уби стотици"}
{"url": "http://www.dnevnik.bg/biznes/2017/11/13/3076860_smartfoni_da_se_kupuvat_samo_ot_otorizirani_turgovci/", "text": "При покупката на смартфони потребителите внимателно да проучват обектите и да избират оторизирани търговци. Офертите в социалните мрежи и електронните платформи на принципа на споделената икономика невинаги дават гаранция за произхода и качеството на предлаганите устройства. Това заяви председателят на Комисията за защита на потребителите (КЗП) Димитър Маргаритов в студиото на Bloomberg TV Bulgaria. Повод за изказването му са наскоро разпространените данни от глобално проучване на изследователската компания Counterpoint Research, според което хората сменят смартфоните си средно на 21 месеца. \"Ако телефонът се купи, включително и онлайн, от официални представители на съответните производители, тогава има законова, много често и търговска гаранция. Тя дава на потребителя правото при дефект на устройството да предяви претенция към търговеца и съответно той да има задължението да го ремонтира за своя сметка в едномесечен срок. А когато това стане в първите шест месеца след закупуването, потребителят въобще не е необходимо да доказва причината за дефекта\", разяснява Маргаритов, цитиран от пресцентъра си. По отношение на разходите Маргаритов препоръча хората да не си купуват нещо, което не им трябва. \"Ако един телефон е със свръхвъзможности, но те не са ни необходими, това би могло да доведе само до нежелани допълнителни разходи\", посочи той, като обърна внимание и на това да се преценява доколко офертата действително е изгодна. \"Понякога цената на устройството е много ниска, но това е съпровождано с абонаментни планове, които предполагат по-сериозни разходи\", каза председателят на КЗП. Той обяви, че Комисията вече е постигнала споразумение и с трите мобилни оператора за облекчаване на неустойките при предсрочно прекратяване на договор. \"Когато има срочен договор и потребителят желае да го прекрати без конкретна причина предсрочно, той дължи максимум три такси като неустойка, а не всички до края на периода. Но ако при сключването на договора е било закупено мобилно устройство, се дължи обратно и съответният остатък от цената му\", допълни Маргаритов. Статистиката сочи, че от над 20 хил. оплаквания в комисията годишно около 30% са свързани с телекомуникационните услуги. В изминали периоди процентът е бил и по-висок, но вече и други сфери на потреблението навлизат с повече сигнали. \"Дължи се на факта, че всеки от нас има такова устройство, затова чисто статистически вероятността да се случи някакъв проблем е по-голяма, отколкото в други сфери на потреблението\", обяснява Маргаритов. По думите му най-често оплакванията са по повод дефекти и отказ на търговеца да ремонтира безплатно устройството, въпреки че то все още е в гаранция. \"Често търговците отказват ремонт, защото твърдят, че в устройството има инсталиран нерегламентиран софтуер, който е причинил повредата. Затова трябва да бъдем предпазливи, когато към нас се отправят оферти за инсталиране на различен софтуер, например игри, тестове и т.н., тъй като те могат да съдържат някакви вируси\", дава пример председателят. Понякога обаче търговците злоупотребяват с това и неоснователно отказват да извършат рекламация или изискват заплащане. \"В големия брой случаи успяваме да съдействаме на потребителя да получи или ремонт на повреденото устройство, или – ако това е невъзможно – замяната му с друго, или връщане обратно на парите\", подчертава Маргаритов. Той съветва търговците да приемат рекламациите на потребителите, да разглеждат всеки случай с необходимото внимание. Когато пък отправят оферти, да не спестяват важна информация, за да може потребителят да направи своя правилен избор.", "date": "2017.11.13", "title": "Смартфони да се купуват само от оторизирани търговци, съветват от Комисията за потребителите"}
{"url": "http://www.dnevnik.bg/photos/2017/11/13/3076851_snimka_na_denia_kolko_ruce_sa_nujni_za_pozdrav_s_trump/", "text": "Комбинация от снимки показва американския президент Доналд Тръмп, премиера на Виетнам Нгуен Тан Зунг и президента на Филипините Родриго Дутерте по време на традиционното \"ръкостискане на АСЕАН\" (Асоциацията на страните от Югоизточна Азия). Тръмп участва в церемонията по откриването на срещата на върха на Асоциацията на страните от Югоизточна Азия в Манила, Филипините.", "date": "2017.11.13", "title": "Снимка на деня: Колко ръце са нужни за поздрав с Тръмп"}
{"url": "http://www.dnevnik.bg/bulgaria/2017/11/13/3076875_sudut_ostavi_v_aresta_zadurjaniia_za_vzriveniia/", "text": "Съдът в Дупница остави в ареста единствения задържан за взривения и обран банкомат в Сапарева баня. Освен това Господин Динев получи обвинение, че е помогнал за бягството на останалите трима от групата,  които все още се издирват , съобщава \"Нова телевизия\". От прокуратурата уточниха, че за подобно престъпление Динев може да бъде осъден на до 10 години затвор. Банкоматът беше взривен в ранните часове на 9 ноември. Извършителите на престъплението обаче били следени от полицията, като това доведе до преследването им. При акцията беше задържан само Динев, като беше изведен от дома си, където се скрил. Другите трима - Красимир Йорданов, Кирил Микев и Тодор Богданов, все още се издирват. През последните дни органите на реда проверяваха автомобили по пътищата около Перник и претърсваха адреси, свързани с тях. По данни на МВР тримата не са напускали България.", "date": "2017.11.13", "title": "Съдът остави в ареста задържания за взривения банкомат в Сапарева баня"}
{"url": "http://www.dnevnik.bg/biznes/2017/11/13/3076865_komisiiata_po_konkurenciia_globi_laptopbg_zaradi/", "text": "Комисията за защита на конкуренцията (КЗК) наложи глоба от 47 265 лв. за нелоялна конкуренция на компанията за онлайн продажба на техника \"Лаптоп.БГ\". Сумата представлява 0.5% от нетните приходи от продажби на дружеството, съобщава в днешния си брой  \"Капитал Daily\" . Решението идва, след като е разгледан сигнал на \"Голдън грийн стоун груп\", която управлява онлайн магазина за компютърна техника evarna.com. Глобата е наложена заради видео на блогър в платформата YouTube, което според жалбоподателя уронва авторитета на компанията, като в същото време рекламира продуктите на \"Лаптоп.БГ\". Става въпрос за видео на блогъра Димитър Кожухаров в гейминг канала му Noobclever Gaming в YouTube с близо 39 хил. последователи. Във въпросното видео, публикувано в началото на годината, Кожухаров коментира спецификите на частите на професионален компютър за игри от сайта evarna.com, които според него не предоставят достатъчно и коректна информация, наричайки още фирмата измамна. В продължение на близо 12 минути той сравнява параметрите и цените на частите на компютъра от evarna.com с тези на други марки в различни платформи за електронна търговия. Накрая на видеото, гледано близо 20 хил. пъти, демонстрира на потребителите как би изглеждал подобен компютър със същите части, поръчани от сайта desktop.bg, който е собственост на \"Лаптоп.БГ\". И в други видеа на Кожухаров се рекламира \"Лаптоп.БГ\". В становището на \"Лаптоп.БГ\" пред КЗК се посочва, че фирмата няма договорни отношения с блогъра за рекламни услуги, нито контрол или отношение към съдържанието, което той публикува в личния си канал в YouTube. От компанията пишат още, че единствената им връзка с Димитър Кожухаров е, че той е сред няколкото стриймъра, в чиито канали в YouTube се промотира възможността техните последователи да пазаруват с отстъпка продукти от desktop.bg чрез промоционален код. Ползата за съответните стриймъри е също да получат отстъпка от цената на продуктите, които биха купили от \"Лаптоп.БГ\". Макар да няма договорни отношения между Димитър Кожухаров и \"Лаптоп.БГ\", глобата от КЗК в размер на близо 50 хил. лв. е наложена заради липсата на намеса и предотвратяването на негативно влияние върху репутацията на конкурентна фирма от страна на компанията след публикуването на видеото. От \"Лаптоп.БГ\" коментират пред \"Капитал\", че ще обжалват решението в предвидения законов срок от 14 дни.", "date": "2017.11.13", "title": "Комисията по конкуренция глоби \"Лаптоп.Бг\" заради съдържание в личен видеоблог"}
{"url": "http://www.dnevnik.bg/evropa/novini_ot_es/2017/11/13/3076863_es_odobri_orujeino_embargo_sreshtu_venecuela/", "text": "Външните министри на Европейския съюз одобриха икономически санкции, включително и оръжейно ембарго, срещу Венецуела, предаде \"Ройтерс\". На фона на задълбочаващата се икономическа и политическа криза в страната правителствата на ЕС решиха на този етап да не посочват конкретни имена с надеждата да убедят президента Николас Мадуро да намали напрежението. \"Всичко, което правим, има за цел да се потърси диалог между правителството и опозицията, за да се намери демократично и мирно решение\", заяви испанският външен министър Алфонсо Дастис пред репортери по време на среща с европейските си колеги. Испания от дълго време настоява за санкции срещу приближените на Мадуро, който според Вашингтон установява диктатура, но ЕС е разделен срещу кого да бъдат насочени. В съвместно изявление 28-те министри казаха, че правната основа за индивидуални забрани за пътувания в Европа и замразяване на активите в блока \"ще бъде използвана по постепенен и гъвкав начин и може да бъде разширена\". Според министрите местните избори на 15 октомври са се провели на фона на \"многобройни нередности\" и са били повратна точка, която е втвърдила позицията на блока. Резултатът бе в полза на управляващите социалисти, въпреки че според проучванията опозицията щеше лесно да спечели мнозинство. Министрите на ЕС ще решат кого да санкционират на по-късен етап, но заявиха, че ще се фокусират върху силите за сигурност, министрите и институциите, обвинени в нарушаване на човешките права и \"незачитане на демократичните принципи на правовия ред\".", "date": "2017.11.13", "title": "ЕС одобри оръжейно ембарго срещу Венецуела"}
{"url": "http://www.dnevnik.bg/biznes/2017/11/13/3076877_italiia_otchita_rekorden_iznos_na_sirena/", "text": "Италия е постигнала рекорден износ на сирена, като почти една четвърт от общия им обем са били за съседна Франция. Това сочат обявените данни на асоциацията на селскостопанските производители \"Колдирети\" за 2016 година, когато износът е нараснал с 6 на сто, а общо за последните 10 години увеличението му е 84 на сто. През последните 10 години износът на италиански сирена за Франция е нараснал два пъти, уточни \"Колдирети\", цитирана от БТА. От целия експорт на сирена 23 на сто са доставени във Франция, следвана от Германия с 14 на сто на сто и Великобритания с 10 на сто. Извън Европа най-големият пазар за италианските сирена са САЩ с 9 на сто, а за Китай те са едва 1 процент. Най-популярни от общо 51 вида италиански сирена, които се изнасят, продължават да бъдат \"Пармиджано реджано\" и \"Грана падано\". Това са и най-продаваните видове сирене в света: от бразилското \"Пармезау\" и аржентинско \"Раджанито\" до \"Пармезан\", което се произвежда в Канада, САЩ и Австралия. Представители на \"Колдирети\" изразиха опасения заради производството на \"псевдоиталиански сирена в Русия\", където продължава да е в сила продоволственото ембарго и се изпълнява програма за заместване на вносните хранителни продукти с местни. \"Колдирети\" не уточнява стойността на изнесените италиански сирена.", "date": "2017.11.13", "title": "Италия отчита рекорден износ на сирена"}
{"url": "http://www.dnevnik.bg/sviat/2017/11/13/3076869_krizata_v_katalunia_stopi_podkrepata_za_rahoi/", "text": "Кризата в Каталуня е променила нагласите на испанските гласоподаватели, над една пета от които биха гласували за партия, основана в автономната област. Над половината избиратели искат предсрочен вот, а центристката \"Граждани\", която от години защитава единството на Испания, би се превърнала във втората политическа сила в парламента в Мадрид заедно със социалистите, ако той се беше провел в неделя. Това сочат данни от проучване на института \"Метроскопия\", направено за в. \"Ел паис\". Близо 55 на сто от респондентите в него биха предпочели извънредни избори, докато през октомври делът им беше 49 процента. Рахой получи втори мандат като премиер през октомври 2016 г., но спечелилата най-много гласове Народна партия беше принудена да разчита на правителство на малцинството. Управляващите консерватори на премиера Мариано Рахой биха запазили първото си място с 26.1% от вота - седем процентни пункта под сегашния резултат (33.01%). Резултатът на социалистите (22.7%) би бил почти същият като сегашните 22.63%. Същия успех обаче биха постигнали \"Гражданите\". Сега те са четвърта сила в парламента в Мадрид с едва 13.06 на сто от вота. Малко по-висока на изборите през юни беше подкрепата за левите \"Подемос\" и тя нямаше да се промени особено, ако изборите бяха в неделя. За \"Гражданите\" това е безпрецедентна подкрепа, откакто партията влезе в националната политика през 2015 г. Основана от Алберт Ривера през 2006 г., тя е замислена като основен защитник на единството на Испания. Проучването сочи, че 53% одобряват представянето на \"Граждани\" на политическата сцена (с над 10 процентни пункта повече, отколкото бяха поддръжниците през август). От гласувалите за тях през 2016 г. малко над три четвърти биха пуснали отново същата бюлетина. Близо 14% от досегашните гласоподаватели на Рахой и 9 на сто от тези на социалистите също предпочитат центристите. Въпреки слабата промяна в подкрепата за \"Подемос\" проучването отбелязва, че има тенденцията партията да губи все повече избиратели, включително заради двусмислената си реакция за кризата в Каталуня. Лидерът на социалистите Педро Санчес обвини Иглесиас миналата седмица в двоен стандарт с думите: \"Що за левица оправдава наличието на политически затворници в други страни и непрекъснато осъжда факта, че в Испания има политици, затворени, защото са нарушили закона?\" Иглесиас има предвид отказа на \"Подемос\" да осъди случващото се с опозицията във Венецуела. Проучването, направено между 6 и 8 ноември, сочи, е с въпроса за кого биха гласували испанците, ако изборите бяха в неделя, на 12 ноември. Ако подобни избори все пак се проведат, те биха били вторите предсрочни за последните две години. Вотът през юни 2016 г. дойде след няколко месеца опити на испанските партии да съставят правителство.", "date": "2017.11.13", "title": "Кризата в Каталуня стопи подкрепата за Рахой, повечето испанци искат извънредни избори"}
{"url": "http://www.dnevnik.bg/skorost/2017/11/13/3076896_kitaici_kupiha_amerikanska_kompaniia_za_proizvodstvo/", "text": "Китайският производител на автомобили и собственик на марките \"Волво\" и \"Лотус\" - Geely, закупи 100% от американската компания за летящи коли Terrafugia. Сделката беше одобрена от всички регулатори, включително и от Комисията за чуждестранни инвестиции в САЩ. От Geely са поели ангажимент да увеличат финансирането за научните изследвания на компанията. За целта вече е създаден нов изследователски институт, а броят на инженерните екипи, ситуирани в САЩ, се е утроил. Плановете на китайската компания са до 2019 г. да започне да продава масово летящи коли на американския пазар. Очаква се първият автомобил, който излита и каца вертикално, да е готов до 2025 г.", "date": "2017.11.13", "title": "Китайци купиха американска компания за производство на летящи автомобили"}
{"url": "http://www.dnevnik.bg/sport/2017/11/13/3076910_bostun_bez_kairi_urving_postigna_12-a_poredna_pobeda_v/", "text": "Срещата в бостънската зала \"Тиди Гардън\" се игра пред 18 624 зрители и предложи голямо зрелище, в което разликата нито за момент не набъбна над 10 точки. Първата четвърт завърши наравно 24:24, а преди почивката гостите имаха аванс от пет точки. Последва силна трета четвърт на \"Бостън\", която завърши при резултат 33:27 и домакините вече бяха с една напред. Последните 12 минути бяха много напрегнати, но завършиха при равенство – 18:18, което позволи на \"Бостън\" да спечели за 12-и пореден път. Освен Хорфърд на ниво за домакините бяха Джейлън Браун с 18 точки и Тери Розиър, който се включи от пейката с 16. За \"Раптърс\" най-резултатен беше Демар Дероузън с 24 точи, а Кайл Лауръ добави 19 и седем асистенции. \"Бостън\" остава начело в Източната конференция, а \"Торонто\" заема петото място със седем победи и пет поражения. На Запад \"Оклахома сити тъндър\" постигна втора поредна победа, след като се наложи със 112:99 над \"Далас маверикс\". \"Гръмотевиците\" се справиха без двама основни играчи, които не играха. Час преди мача  Кармело Антъни  отпадна заради болки в кръста, а центърът Стивън Адамс беше с проблеми в прасеца. Пол Джордж беше най-резултатен за \"Оклахома\" с 37 точки, като добави и осем борби. Ръсел Уестбрук се отчете с 27 точки за успеха на своя тим. За \"Далас\" Харисън Барнс записа \"дабъл-дабъл\" 22 точки и 13 борби, но това се оказа недостатъчно за тима му да избегне 12-ата си загуба за сезона. Тексасците са последни в Западната конференция със само две победи в 14 двубоя. След колебливия старт на сезона \"Оклахома\" вече набира скорост и е с шест успеха и седем загуби. В Индианаполис гостуващият \"Хюстън рокетс\" се справи с \"Индиана пейсърс\" със 118:95. Джеймс Хардън реализира пореден \"дабъл-дабъл\" за сезона и завърши с 26 точки и 15 асистенции за 11-ата победа на \"ракетите\". Този път стрелбата на гарда не вървеше и той завърши с 9-21 и само три от 12 опита от тройката. Ерик Гордън помогна на капитана си с 21 точки, а Клинт Капела също записа \"дабъл-дабъл\" - 20 точки и 17 борби.", "date": "2017.11.13", "title": "\"Бостън\" без Кайри Ървинг постигна 12-а поредна победа в НБА"}
{"url": "http://www.dnevnik.bg/biznes/2017/11/13/3076909_iranski_kompanii_iskat_da_investirat_v_bulgarskiia/", "text": "Ирански компании проучват възможността за партньорство и инвестиции в българския млекопреработващ сектор. Това обяви зам.-министърът на икономиката Александър Манолев по време на откриването на българско-ирански бизнес форум в София. Той уточни, че 15 компании от азиатската страна са проявили интерес да инвестират. Манолев допълни, че броят на млекопреработвателните предприятия в България е 313, като заетите в тях са близо 8300 души. \"Производството на мляко има стратегическо значение за България и страната ни разполага с много сериозни традиции в сектора\", подчерта Манолев. Той добави, че най-много инвестиции в сектора се отделят за високото качество на генетичния материал, модернизирането на земеделските стопанства, пунктовете за събиране на млякото и инсталации за преработка на млечни продукти, както и насърчаването на търговията, особено на износа. Зам.-министърът уточни, че за първата половина на 2017 г. ръстът в търговията между България и Иран е над 80%. Българският износ се състои основно от химични торове, пътнически автомобили и крикове. От своя страна Иран изнася най-вече нефтени масла, полимери, флоатно стъкло, фурми и грозде.", "date": "2017.11.13", "title": "Ирански компании искат да инвестират в българския млекопреработващ сектор"}
{"url": "http://www.dnevnik.bg/evropa/novini_ot_es/2017/11/13/3076916_puchdemon_nezavisimostta_ne_e_edinstvenoto_reshenie_za/", "text": "Отстраненият каталунски лидер Карлес Пучдемон заяви, че \"винаги\" е бил готов да приеме \"друга връзка с Испания\" и че \"все още е възможно\" алтернативно на независимостта решение, предаде \"Ел мундо\". В интервю за белгийския ежедневник Le Soir той посочва, че е склонен да приеме \"друга връзка с Испания\" и макар да е привърженик на независимостта, от години е работел за изграждането на такива отношения, но с идването на власт на бившия премиер Хосе Мария Аснар процесът е спрял. Пучдемон коментира, че управляващата Народна партия е отговорна за възраждането на желанието за независимост и припомня решението на Конституционния съд през 2010 г. да отмени част от текстовете в Статута на автономията, приет от каталунския и испанския парламент. Запитан дали пред него стои въпросът \"независимост или смърт\", той отговаря, че продължава да подкрепя постигането на \"споразумение\", но не отстъпва от позицията, че каталунците трябва да бъдат консултирани. \"Рискувам да вляза в затвора за 30 години за това, че изпълнявам една предизборна програма, която никога не съм крил\", допълва Пучдемон. Отговор от Мадрид Испанският министър на външните работи Алфонсо Дастис отговори на изказването като заяви, че \"алтернативата на независимостта минава през изборите на 21 декември\". \"Това което господин Пучдемон трябва да направи, е да се яви като кандидат на тези избори и да види с каква подкрепа разполага\". Изборите Думите му идват ден след като ключови фигури в Демократическата партия на Каталуня (PDeCat) пътуваха до Брюксел за разговори с него и обявиха, че ще се явят на изборите на 21 декември с \"листата на премиера\". Така партията им потвърди, че няма да търси обединение с Каталунската републиканска левица (ERC) на уволнения вицепремиер Ориол Жункерас, която според някои проучвания може да спечели най-много на вота. Медии в Каталуня съобщиха дни преди парламентът в Барселона да обяви независимост, че Пучдемон е бил склонен на предсрочни избори, за да избегне налагането на пряко управление от Мадрид, но идеята му е срещнала съпротивата на Жункерас. През 2015 г. PDeCat и ERC се явиха заедно на изборите, като коалиция Junts pel Sí (\"Заедно за \"да\"), но не постигнаха самостоятелно мнозинство, за което им беше необходима подкрепата и на крайнолявата Кандидатура за народно единство. Според източници на каталунското издание \"Ла Вангуардия\" сред участниците в срещата в Брюксел е бил предшественикът на Пучдемон Артур Мас, а предложенията му за бъдещата стратегия са се приели добре както от уволнения лидер, така и от бившите министри, които още са с него. Двете партии все пак имат някои общи действия. Например те подкрепят предложението на организацията Каталунска национална асамблея (ANC), чийто лидер Жорди Санчес беше арестуван заради кампанията за референдум, да се \"напълни Брюксел\" с автобуси от Каталуня, които да протестират срещу политиката на Испания.", "date": "2017.11.13", "title": "Пучдемон: Независимостта не е единственото решение за Каталуня"}
{"url": "http://www.dnevnik.bg/zdrave/2017/11/13/3076935_detskata_klinika_po_izgarianiia_na_pirogov_beshe/", "text": "За пръв път от 1974 г. насам са обновени оборудването и леглата в Детската клиника по изгаряния и пластична хирургия към столичната спешна болница \"Н. И. Пирогов\". Средствата за подмяната на остарялата леглова база са в размер на 60 хил. лв., събрани от благотворителната организация Лайънс клуб \"София Витоша\". За отделението са осигурени нови функционални легла за 15-те стаи, в които се лекуват близо 90% от бебетата и децата с изгаряния в страната. Дарена е и професионална вана, в която няколко пъти дневно се хидратират децата с тежки изгаряния, както и два апарата за бързо и безболезнено откриване на вени при инжектиране. Отделението е единственото специализирано в страната за диагностика, активно лечение и ранна рехабилитация на деца с обширни и ограничени изгаряния и измръзвания. Качеството и функционалността на леглата са изключително важни, защото лечението на част от децата там може да продължи с месеци, но досега се ползваха такива на 43 години.", "date": "2017.11.13", "title": "Детската клиника по изгаряния на \"Пирогов\" беше обновена с дарение за пръв път от 43 години"}
{"url": "http://www.dnevnik.bg/sport/2017/11/13/3076926_otkazut_na_rusiia_da_prieme_doklada_na_wada_moje_da/", "text": "Отказът на Русия да приеме заключенията от доклада на независимата комисия към Световната антидопингова агенция (WADA) поставя под сериозно съмнение участието на страната на олимпийските игри в Пьончан. Това заяви изпълнителният директор на  WADA  Оливие Нигли пред \"Ройтерс\". Русия, която беше уличена от независимата комисия на Ричард Макларън в системно използване на допинг и програма, спонсорирана от държавата, отрича всички обвинения. От 2015 г. руската антидопингова агенция (RUSADA) е отнет лиценз, а възстановяването на нейните права ще бъде разглеждано на срещата на Съвета на WADA на 16 ноември в Сеул. Една от основните точки, които бяха приети от всички международни федерации обаче е Русия да признае заключенията от доклада на \"Макларън\". Ако това се случи RUSADA отново ще бъде международно призната, а шансовете на руските спортисти да участват в Пьончан увеличени. \"Имаме насоки, които са приети от всички, при това от доста дълго време. Ние се ръководим от този документ и вярваме, че той е важен, но докато Русия не го признае няма как да участва в състезания. В случай, че страната остане неадекватна към антидопинговите изисквания това ще бъде сериозна пречка за участие на руски атлети в  Пьончан \", каза Нигли. Според изпълнителния директор на WADA всяка страна, която иска да участва на олимпийските игри трябва да се съобразява с правилата на агенцията и етичния кодекс. \"Ако трябва да съм честен, в руския спорт е свършено доста. Направиха големи стъпки към справянето с проблема, но просто не искат да направят и последната, което аз не разбирам\", добави Нигли. След публикуването на втората част от доклада на независимата комисия на WADA стана ясно, че още 28 руски спортисти са разследвани за използване на допинг по време на игрите в Сочи през 2014 г. Наскоро МОК и WADA наказаха още няколко руски спортисти заради проби от сочи. Шестима ски бегачи бяха санкционирани с отнемане на резултатите, а  Александър Легков и Евгений Белов бяха наказани доживот . През юли 2016 г. МОК създаде две отделни комисии, които изучават данните от разследванията на комисията \"Макларън\". Едната, която е водена от Денис Осуалд, проверява отново всички проби, които са взети от руски спортисти. Втората комисия начело със Самуел Шмид разследва участието на служители на Министерството на спорта на Русия в прикриване на нарушения. Въз основа на доклада на тези две комисии Изпълнителният комитет на МОК ще вземе решение за участието на Русия в Пьончан. Заседанието ще се проведе между 5 и 7 декември в Лозана. Олимпийските игри в Пьончан са между 9 и 25 февруари 2018 г.", "date": "2017.11.13", "title": "Отказът на Русия да приеме доклада на WADA може да доведе до неучастие в Пьончан"}
{"url": "http://www.dnevnik.bg/bulgaria/2017/11/13/3076940_obvinenieto_sreshtu_ioan_matev_za_ubiistvoto_v/", "text": "Софийската градска прокуратура днес внесе в съда обвинителен акт срещу Йоан Матев за убийството на 15-годишния Георги Игнатов,  извършено преди повече от две години в столичната Борисова градина . Матев ще отговаря пред съда за убийство, извършено по особено мъчителен за жертвата начин, съобщават пот пресцентъра на прокуратурата. В обвинителния акт е записано, че убийството е извършено с един удар с нож. В резултат са били засегнати жизненоважни органи и е настъпила масивна кръвозагуба, довела до смъртта на Игнатов. Деянието е квалифицирано като извършено \"по особено мъчителен начин\", тъй като след получаване на нараняването до момента, в който се развила острата загуба на кръв и пострадалият изпаднал в безсъзнание, той е изпитвал значителни по интензитет болки и е могъл емоционално да осъзнае случващото се с него. Според обвинението в деня на престъплението Йоан Матев е  забелязал Георги Игнатов случайно на пейка в Борисовата градина  и въпреки че двамата не се познавали, у него се оформил умисъл да нападне пострадалия. Нанесъл му удар с нож, който обичайно носел в себе си. След това избягал от местопроизшествието и изцяло променил външния си вид, навиците си и социалните си контакти. Георги Игнатов бе убит на 2 юни 2015 г. Дълго след това оръжието на престъплението не беше намерено. Йоан Матев бе задържан за убийството през февруари тази година, като ножът, с който се смята, че е убит Игнатов, е  открит близо до местопрестъплението в хода на разследването . В рамките на досъдебното производство се разбра, че  по намерения нож не са открити биологични следи  и затова не може да се установи категорично, че именно Матев го е използвал. Ако обвинителният акт срещу Йоан Матев прерасне в дело и той бъде признат за виновен, го грози наказание от 5 до 12 години \"лишаване от свобода\". От прокуратурата отбелязват, че размерът на наказанието е съобразен с факта, че той е бил непълнолетен към момента на извършване на деянието.", "date": "2017.11.13", "title": "Обвинението срещу Йоан Матев за убийството в Борисовата градина е внесено в съда"}
{"url": "http://www.dnevnik.bg/evropa/novini_ot_es/2017/11/13/3076945_brjuksel_predstavia_v_sriada_monitoringovite_dokladi/", "text": "Европейската комисия съобщи, че ще представи в сряда поредните доклади за България и Румъния по механизма за сътрудничество и проверка, предаде БТА. Документите ще бъдат обсъдени от еврокомисарите утре на седмичното им заседание в Страсбург. Миналата седмица председателят на Европейската комисия Жан-Клод Юнкер заяви на пресконференция, че докладът за нашата страна ще бъде \"много положителен\",  без обаче да уточни дали ще бъде последен . Очаква се документът за България да отчете изпълнението на 17-те препоръки, посочени в доклада от януари. Комисията неколкократно изрази готовността си да прекрати механизма до средата на 2019 година.", "date": "2017.11.13", "title": "Брюксел представя в сряда мониторинговите доклади за България и Румъния"}
{"url": "http://www.dnevnik.bg/biznes/2017/11/13/3076941_ikonomisti_predlagat_premahvaneto_na_neefektivni_danuci/", "text": "Експертите на Института за пазарна икономика предлагат премахване на \"неефективни\" данъци като тези върху дивидентите, лихвите, застрахователните премии, както и премахване на данъчните преференции като намалената ставка ДДС върху туризма. Това се разбра от коментар на икономистите, цитирани от БТА, от института по  приетия на първо четене проектобюджет за бюджет . Предлага се също отказ от увеличението на осигурителната вноска за държавна пенсия (заложено увеличение от 1 процент от 2018 г.), отпадане на възможността за прехвърляне парите от пенсионните фондове към солидарната система. Институтът предлага още разбиване на монопола на здравната каса и прехвърляне на 2 процентни пункта от здравните осигуровки към частните фондове. Приходите в държавния бюджет през 2018 година могат да бъдат 36.9 млрд. лева или 35 процента от БВП, при заложени в проектобюджета на Министерството на финансите приходи от 38.2 млрд. лева, което е 36.2 процента от БВП, посочиха икономистите. Те смятат, че разходите в държавния бюджет през 2018 година трябва да са 35.7 млрд лева или 33.9 на сто от БВП. Министерството на финансите предлага в своя проектобюджет разходи с близо 3.6 млрд. лева повече - общо 39.3 млрд. лева. Икономистите също смятат, че е напълно реалистично в проекта да се заложи бюджетен излишък от 1.1 на сто от БВП, а Министерството на финансите - бюджетен дефицит от 1 на сто от БВП. Очакванията за растеж на брутния вътрешен продукт се повишиха от 2.5 процента от около 4 процента, припомни Десислава Николова, главен икономист на института. До октомври има излишък от 2.4 млрд. лева в консолидирания бюджет, дължащи се на по-добро събиране на данъците и по-малко капиталови разходи, посочи Николова. На фона на високия растеж се придържаме към дефицитната политика, допълни тя. До 2008 година високият ръст на икономиката вървеше заедно с бюджетни излишъци, а след 2009 година държавният бюджет е с дефицит. От икономическа гледна точка няма обяснение за тази политика на бюджетен дефицит, която ще продължи и през следващите поне две години, коментира Николова. Предвид бурното икономическо развитие и недостига на квалифицирани кадри най-важната реформа е тази в образованието, смятат в ИПИ. Необходимо е в най-кратки срокове да се обвърже финансирането на образованието с постигнатите резултати, да се създадат стимули за привличане на млади и амбициозни учители и реално въвеждане на дуално обучение, допълниха икономистите.", "date": "2017.11.13", "title": "Икономисти предлагат премахването на неефективни данъци"}
{"url": "http://www.dnevnik.bg/evropa/novini_ot_es/2017/11/13/3076958_evrokomisiiata_suzdava_grupa_za_borba_s_falshivite/", "text": "Европейската комисия създава група от експерти, които да предложат начини за борба с фалшивите новини и дезинформацията, съобщи пресслужбата на институцията. В групата ще участват представители на научните среди, онлайн платформи, медии и граждански организации, които да помогнат за изготвянето догодина на европейска стратегия за борба с разпространението на фалшиви новини. Еврокомисарят по цифровизацията Мария Габриел коментира, че в основата на нейните действия стои защитата на правото на гражданите на качествена информация. Искам открита и широка дискусия за фалшивите новини, за да вземем мерки във връзка с това явление и да преодолеем предизвикателствата, които стоят пред нас, добавя тя. Еврокомисията иска да установи как гражданите и заинтересованите страни възприемат фалшивите новини, по какъв начин откриват онлайн дезинформацията и до каква степен се доверяват на различните медии. Консултацията засяга фалшивите новини и онлайн дезинформацията, при които съдържанието не е незаконно и затова не е обхванато от съществуващото национално и европейско законодателство. Очаква се експертната група да започне работа през януари догодина, като е предвидено нейната дейност да продължи няколко месеца. Резултати от проучване Евробарометър миналата година показаха, че европейските граждани са обезпокоени за независимостта на медиите и нямат голямо доверие в тях. През юни Европейският парламент прие резолюция, призоваваща еврокомисията да обмисли задълбочено настоящото положение и правната рамка относно фалшивите новини, и да провери възможността за законодателна намеса за ограничаване на разпространението на фалшиво съдържание.", "date": "2017.11.13", "title": "Еврокомисията създава група за борба с фалшивите новини"}
{"url": "http://www.dnevnik.bg/zelen/2017/11/13/3076962_kmetut_na_bansko_poiska_ot_ekoministerstvoto_promiana/", "text": "В началото на новия ски сезон казусът \"Банско\" отново е на дневен ред. Община Банско за поредна година предприема действия и протести с искане за ново строителството в Пирин, в това число и на втората кабинка. Природозащитни и граждански организации се противопоставят заради опасенията, че промените ще позволят нови сечи на вековни гори и още строителство в националния парк, което в момента законът забранява. Пирин е част и от световното природно наследство на ЮНЕСКО. В понеделник кметът Георги Икономов внесе в Министерството на околната среда и водите искане за приключване на процедура по изменение на сега действащия план за управление на Пирин, започната през 2013 г. За това съобщават от пресцентъра на общината, цитирани от агенция \"Фокус\". Мотивът на Икономов е, че това ще позволи изграждане на втори кабинков лифт в ски зона Банско, защото сега действащият план го забранява. Новият план за управление, изготвен от \"Пролес инженеринг\", беше връщан няколко пъти от МОСВ за редакции, защото не отговаряше на заданието и все още не е одобрен. В момента документът е обжалван в съда от няколко неправителствени организации. Според Икономов съдебните дела ще продължат дълго във времето и това също е причина да се намери друг начин за разрешението на втора кабинка. По думите му атаките срещу построяването на втора кабинка над Банско \"не издържат на никакви разумни доводи и навеждат на мисълта, че става дума за обслужване на чужди интереси\". Затова кметът иска с официално писмо от министър Нено Димов да приключи процедура по изменение на сега действащият план за управление на \"Пирин\" и да предложи тя да бъде одобрена от Министерския съвет. \"В момента действа старият план за управление на парк \"Пирин\", който трябваше да е приключил до 2014 г. В него е забранено изграждането на нови съоръжения. През 2013 задвижихме процедура, с която искахме да променим този план. Тя беше докарана почти до финал и трябваше да се приеме от Министерския съвет, но това не се случи. Вече четвърта година този план се бави. Водим и редица дела в съда, което означава, че може би още няколко години няма да бъде приет\", обясни Икономов пред \"Нова телевизия\". По-късно през деня общинари ще излязат на протест на пътя пред града. \"Искаме да напомним, че проблем има и ако не се реши в най-кратки срокове, Банско като курорт губи. Това абсолютна антиреклама за страната ни\", каза Икономов пред \"Нова телевизия\". Природозащитници обясниха, че проект за втори лифт не съществува нито в стария, нито в новия устройствен план. За да няма опашки пред лифта, по думите им, има законово решение и това е увеличаване на капацитета на сегасъществуващия и промяна на работното му време. \"В момента имаме икономически проблем, а не екологичен. Банско е на трето място в страната след София и Варна по продажба на имоти от частни съдебни изпълнители. Туристическият му бизнес е във фалит поради прекомерно надутия балон през годините. Темата за втория лифт цели да вдигне срутилите се цени на пазара на имоти\", заяви Петко Ковачев от Института за зелена политика пред \"Нова телевизия\".", "date": "2017.11.13", "title": "Кметът на Банско поиска от екоминистерството промяна в плана на Пирин за втори кабинков лифт"}
{"url": "http://www.dnevnik.bg/politika/2017/11/13/3076967_nad_2_hil_dushi_sa_poiskali_da_stanat_politici_pri/", "text": "над 2 хиляди души са участвали в своеобразния  кастинг за политици , който телевизионният водещ Слави Трифонов обяви през септември. Това се разбира от писмо от Трифонов, изпратено до медиите от екипа му. \"А процесът не е завършил. Той продължава. Защото всеки, който има желание, качества и възможности, би могъл да се включи\", пише телевизионният водещ. Той посочва, че желание да станат политици са изявили българи, завършили престижни университети не само в страната, но и \"Йейл\", \"Харвард\" и \"Кеймбридж\", хора с успешен бизнес по света и българи от целия обществен, политически, професионален и културен живот. Трифонов добавя, че се е свързал с българи, постигнали \"безусловни успехи\" навсякъде по света, които ще провеждат заедно с него събеседванията с кандидат-политиците. Събеседванията ще са по три теми - \"Просперитетът на българина и просперитетът на българската нация\", \"Образованието – най-важната част за възхода на нацията\" и \"Съдебната система – основен проблем на държавата\". \"Така че, уважаеми съграждани, ние продължаваме\", завършва писмото на Слави Трифонов.", "date": "2017.11.13", "title": "Над 2 хил. души са поискали да станат политици при Слави Трифонов"}
{"url": "http://www.dnevnik.bg/morski/2017/11/13/3076968_obrazuvano_e_delo_za_otkaz_na_obshtina_varna_da/", "text": "Административният съд във Варна е образувал дело по жалба на Сдружението за оптимизиране на правосъдието и администрацията срещу решение на секретаря на община Варна Нора Момчева. Жалбата е срещу несъобразяване с предпочитаната форма за предоставяне на информацията, поискана по Закона за достъп до обществена информация. Искането на СОПА е да получи електронно копие от първия кадастрален план на Варна. Общинската администрация е предоставила достъп до исканата информация, но под формата \"преглед на оригинала\". В мотива си за това решение Нора Момчева твърди, че е налице невъзможност за обработка и сканиране на плана. В съобщение, разпространено от Административния съд във Варна, се казва, че е определен седемдневен срок, в който община Варна трябва да формулира задача за съдебно-техническа експертиза, от която да стане ясно дали е възможно планът да бъде предоставен във вида, искан от СОПА. Разноските за работата на вещото лице са присъдени за сметка на местната администрация, се казва още в съобщението. Това е втори случай, в който община Варна отказва да представи информация в искания от заявителя формат. На 29 август Камарата на геодезистите в България поиска информация за  изразходването на обществени средства за реконструкцията на бул. \"Васил Левски\" в града . Сред поисканите електронни копия от документи са и подробните устройствени планове, които са послужили за основа при проектирането на разширението и удължаването на булеварда. В отговора, подписан пак от секретаря на общината Нора Момчева, се казва, че исканата информация следва да се предостави под формата на преглед на оригинал, при това с приемо-предавателен протокол в тридесетдневен срок от получаване на решението за това. \"Всеки, с минимални познания за българското законодателство ще разбере абсурдността на такова решение, коментира Йоан Крикор Каратерзиян, председател на Камарата на геодезистите в България. Първо, не е ясно какъв приемо-предавателен протокол, ще се състави за \"преглед на регулационен план\"? Ще ми разрешат да запечатам образа на плана в съзнанието си ли? И за това ще съставим протокол\", написа той в сайта на камарата. Според Каратерзиян не може да се поставя и краен срок, след който предоставената информация да е недостъпна. \"Законът за устройство на територията е регламентирал, че \"одобрените Подробни устройствени планове се публикуват на интернет страницата на органа, който ги е одобрил, коментира още той. Тази информация, е публично достъпна в нейната цялост по силата на закона, без да е необходимо да се иска предоставянето ѝ.\"", "date": "2017.11.13", "title": "Образувано е дело за отказ на община Варна да предостави електронно копие от документ"}
{"url": "http://www.dnevnik.bg/photos/2017/11/13/3076841_fotogaleriia_holivud_na_protest_sreshtu_seksualniia/", "text": "Стотици хора се събраха вчера в Холивуд, за да протестират срещу сексуалния тормоз на работното място, съобщи ДПА.", "date": "2017.11.13", "title": "Фотогалерия: Холивуд на протест срещу сексуалния тормоз на работното място"}
{"url": "http://www.dnevnik.bg/sport/2017/11/13/3076982_chelsi_otlaga_stroeja_na_nov_stadion_s_tri_godini/", "text": "Плановете на  \"Челси\"  да построи нов стадион с капацитет от 60 хиляди места на мястото на сегашното си съоръжение \"Стамфорд бридж\" се отлагат с поне три години. Това обявиха членовете на борда на директорите на сините Брус Бък и Марина Грановская на среща с фенските организации. Първоначално клубът се надяваше да построи нов стадион за началото на сезон 2020-2021, сега най-ранната прогнозна дата е изместена за сезон 2024-2025. Това означава, че поне до 2020 г. \"Челси\" ще продължи да играе на \"Стамфорд бридж\" и няма да започва строежа. В момента сините обсъждат няколко варианта, където ще домакинстват, докато трае построяването на нов стадион. Едната възможност, подобно на \"Тотнъм\" е да се използва  \"Уембли\" . \"Шпорите\", които в момента строят новия си \"Уайт харт лейн\" в Северен Лондон, използват националния стадион на Англия. Друг вариант е  \"Лондон стейдиъм\" , който от 2016 г. се използва от \"Уест Хем\" или \"Туикънам\". Последният е храмът на английското ръгби и никога досега не е приемал футболни двубои. Забавянето се дължи на \"правни въпроси и одобрения по закон, за да се издадат разрешителни преди началото на строителните работи\". Според Грановская и Бък обаче това не се отнася за проекта на \"Челси\", а става въпрос за поправка на закон, което значи че това може да отнеме време. \"Надяваме се, че когато имаме всички одобрения, ще започнем работа през третото тримесечие на 2018 г.\", заяви говорителят на проекта. Сред първите неща, с които ще се започне, е разрушаване на музея на клуба и работа по железопътните линии в региона. Цената на новия стадион се очаква да бъде 500 млн. паунда, но сумата може и да нарасне. От 1905 г. \"Челси\" неизменно играе на \"Стамфорд бридж\", а в момента стадионът има капацитет 41 600 места. След строежа на нов стадион местата ще се увеличат с 13 374, а общо ВИП зоната ще се увеличи до 9200 души. От клуба очакват всичко това сериозно да увеличи и приходите. Според последните информации инвестицията за строеж на нов стадион няма да дойде лично от  Роман Абрамович . Руският бизнесмен инвестира повече от 1 млрд. паунда, откакто пое клуба през 2003 г. Допълнителните 500 млн. паунда няма да бъдат от неговия фонд. Вероятно частни инвеститори от Китай ще осигурят сумата като заем към клуба. Това обаче няма да бъде свързано с придобиване на акции от \"Челси\", уверяват директорите.", "date": "2017.11.13", "title": "\"Челси\" отлага строежа на нов стадион с три години"}
{"url": "http://www.dnevnik.bg/sviat/2017/11/13/3076944_ispanskiiat_vunshen_ministur_dezinformaciiata_ot/", "text": "Испанският външен министър Алфонсо Дастис е обявил пред колегите си от Европейския съюз, че \"манипулацията и дезинформацията\", извършвана от мрежи в Русия срещу блока, се отразява и на \"демократичното развитие\" на Каталуня. Това предадоха вестниците \"Ел паис\" и \"Ла вангуардия\". \"Има данни за това как трафикът след референдума (на 1 октомври) премина най-вече през мрежи, разположени в Русия и други страни\", каза Дастис пред журналисти в Брюксел, пристигайки за срещата с първите дипломати. Дастис добави, че намерението му е да \"обясни\" за това как се създават ситуации на манипулация и дезинформация, каквито до момента не са съществували, какъвто е и каталунският случай. Министърът обаче отхвърли възможността да отправя искания или да предлага съвместни инициативи на този етап. Миналата седмица властите в Мадрид  обявиха, че разполагат  с факти за намеса в каталунската криза, свързана с \"руски и венецуелски\" хакери, и че темата ще влезе в дневния ред на Съвета на Европейския съюз в понеделник. Всъщност точката, която разглежда съюзът, формално е свързана със \"стратегическата му комуникация\" и начините за събиране на данни за пропаганда и манипулация срещу европейския проект. Дастис обясни, че кабинетът може да потвърди с конкретни данни информацията си, но не влезе в подробности. Руската намеса в каталунския въпрос \"се доказа\", добави той. Испанският министър на отбраната Долорес де Коспедал междувременно отбеляза: \"Ето какво знаем - много от тези действия са били от руска територия, не знаем дали точно от руското правителство. И много от тях са повторени от венецуелска територия.\" По-рано подобни твърдения влязоха и в доклад на американски институт, след като седмици наред бяха загатвани от представители на испанските власти.", "date": "2017.11.13", "title": "Испанският външен министър: Дезинформацията от Русия пречи на демокрацията в Каталуня"}
{"url": "http://www.dnevnik.bg/sport/2017/11/13/3076948_rano_e_da_govorim_za_titlata_zaiavi_half_na_cska/", "text": "Още е твърде рано да се говори за титла на ЦСКА в Първа лига, въпреки че тимът е на две точки от шампиона \"Лудогорец\". Така смята халфът на тима Тиаго Родригес, който е на мнение, че червените трябва да се фокусират върху собствените си изяви, а не върху основния съперник. Червените върнаха интригата в шампионата след успех  в миналия кръг като гост на \"Лудогорец\" . \"Фокусирани сме върху първенството и поставените ни цели. Важно е да гледаме първо нашата работа. Те ще загубят точки, също и ние, но накрая е важно ние да излезем победители\", каза Тиаго при награждаването си за Футболист №1 на октомври. ЦСКА изигра три мача през миналия месец, в които записа победа срещу \"Славия\" (1:0) и две равенства срещу \"Пирин\" (0:0) и \"Левски\" (2:2). Тиаго отбеляза и трите гола за червените, като беше избран за играч на мача в дербито със сините. 25-годишният футболист съжалява, че ЦСКА не е стигнал до успеха в двубоя. Тиаго, който  дойде през лятото в ЦСКА с трансфер от \"Порто\" , е с ключова роля за добрите игри на червените от началото на сезона. Той е вторият голмайстор на отбора след  Фернандо Каранга  със седем гола и пет асистенции. Следващият мач на ЦСКА е домакинство на \"Ботев\" (Пловдив) в събота. Тиаго очаква труден двубой в сравнение с първия между двата отбора, който завърши  6:2 в полза на червените . \"Знаем, че ще бъде труден мач. В миналия успяхме бързо да вкараме няколко гола. Гледаме на този отбор като един от доста добрите отбори в България. Важно да продължим да си вършим работата, да успяваме да победим и да уважаваме съперниците\" , допълни Тиаго.", "date": "2017.11.13", "title": "Рано е да говорим за титлата, заяви халф на ЦСКА"}
{"url": "http://www.dnevnik.bg/sviat/2017/11/13/3077015_bitka_za_plajnata_ivica_na_rim_stana_kurvava_s/", "text": "Кърваво нападение срещу журналист предизвика възмущение в Италия и извади на светло връзките между крайнодесни политици и организираната престъпност в известно с лоша слава крайбрежно предградие на Рим. Местният вот от по-миналата седмица в Остия изпрати на балотаж извънсистемното  \"Движение 5 звезди\"  и десноцентристка коалиция, но показа също така рязко увеличение на подкрепата за неонацистката група \"Каза Паунд\". Гласуването се следи внимателно, тъй като е първото, откакто местната власт беше разформирована от полицията, която обяви, че градският съвет, носещ отговорност за раздаването на апетитни плажни концесии, е попаднал под влиянието на организираната престъпност. Преди втория тур на 19 ноември репортери от държавната телевизия РАИ отидоха там да интервюират Роберто Спада, брат на намиращ се в затвора мафиот, който изрази подкрепа за \"Каза Паунд\" във \"Фейсбук\" и беше сниман с местния кандидат. Във видеоматериала на РАИ репортерът Даниеле Пиервинченци неколкократно пита Спада, който е застанал на входа на своя фитнес салон, дали семейството му подкрепя \"Каза Паунд\" и дали очаква, че организацията може да въведе ред в предградието. \"Не давам пукната пара\", отговаря Пада, преди да нанесе удари с глава в лицето на Пиервинченци и да подгони окървавения журналист с бухалка. Кандидатът на \"Каза Паунд\" за премиер Симоне ди Стефано заяви на пресконференция, че нападението е \"осъдително\", но добави, че партията му не носи отговорност за поведението на Спада, който не е неин член. Той обясни, че снимката му заедно със Спада е направена по време на събитие в квартала. РАИ съобщи, че след нападението журналистът е със счупен нос и че според лекарите той ще се нуждае от 30 дни да се възстанови. Кметът на Рим  Вирджиния Раджи  пусна видеото в \"Туитър\", където написа: \"Неприемливо насилие от клана Спада. Ще спрем престъпността и екстремизма в Рим.\" Премиерът Паоло Джентилони изрази солидарността си с Пиервинченци, а шефът на националната полиция Франко Габриели заяви, че явно районът \"все още се нуждае от значителна работа\". Дребен играч на националната сцена, Каза Паунд получи 9% от вота в Остия, където раздава храна на бедните и бездомните италианци. Предният резултат на партията беше 1.8%. Кандидатът на \"Каза Паунд\" Ди Стефано прикани съда да разследва дали е имало нагласен вот в замяна на пари и услуги в Остия, като напомни, че партията вече е спечелила между 5 и 8% в три града от миналата година досега. \"Ако по някакъв начин сме били подкрепени в Остия от мафиотски клан, щяхме да постигнем бум там, а в останалата част на Италия щяхме да имаме 0.4%. Но нещата не стоят така\", каза той. Спада беше задържан от полицията в четвъртък, а в петък бе изправен пред съдия. /БТА", "date": "2017.11.13", "title": "Битка за плажната ивица на Рим стана кървава с нападение срещу журналист"}
{"url": "http://www.dnevnik.bg/skorost/2017/11/13/3077039_zapochva_remont_na_21_kilometra_ot_prohoda_petrohan/", "text": "Ремонт на близо 21 километра от прохода \"Петрохан\", намиращи се в Софийска област, ще започне утре, съобщиха днес от Агенция \"Пътна инфраструктура\". Става дума за отсечката между Бучин проход и Берковица. Парите за ремонта идват по линия на оперативна програма \"Региони в растеж\" 2014 - 2020 г. Рехабилитацията ще се извърши от обединение \"Интер Пътища – 99\" ДЗЗД, в което участват \"Интерпром\" ЕООД и \"Автомагистрали Хемус\" АД. Строителният надзор ще осъществява обединение \"ТСП Консултанти\" с участници \"ТРИ ЕС\" ЕООД, \"СТРОЛ-1000\" АД, \"ПИ ЕС КОНСУЛТ\" ЕООД. Авторският надзор е на \"РУТЕКС\" ООД.", "date": "2017.11.13", "title": "Започва ремонт на 21 километра от прохода \"Петрохан\""}
{"url": "http://www.dnevnik.bg/bulgaria/2017/11/13/3076955_gerb_shte_promenia_konstituciiata_za_da_se_razsledva/", "text": "Парламентарната група на ГЕРБ ще предложи промени в конституцията, за да отпадне давността за престъпления, свързани с приватизацията, съобщи днес председателят на правната комисия в парламента Данаил Кирилов. Той обясни, че юридическият екип на управляващата партия е обсъдил всички правни възможности за изменение в Наказателния кодекс и конституцията, преди да се спрат на окончателния вариант. С промените ще се поиска добавяне на нова алинея към член 31 в конституцията с която да отпадне давността за престъпления при приватизацията в периода 1992 - 2017 г. Взели сме за начало 1992 заради първия приватизационен закон, обясни Кирилов защо се добавя периодът. Според него към настоящия момент огромната част от общинската и държавната собственост е приватизирана и са останали държавни дружества, които са в забранителния списък за приватизация. Той не изключи в рамките на дебата срокът да бъде оставен отворен. В мотивите си сме посочили правни източници и теоретици, дори сме развили мотиви в теорията за абсолютността на наказанията, които са разработени от Кант и Хегел, които са учители на Маркс и Енгелс, каза Кирилов. Според анализа, който е направен от правния екип на ГЕРБ има примери за отпадане на давността в много други демократични държави. Бяха дадени примери с Канада, където \"за тежки престъпления престъпния деец може да бъде обвинен във всеки момент\", а в Норвегия има формирование, което разследва стари случаи за за убийства и т.н. За да бъде внесено предложението, са необходими подписите най-малко на 60 народни представители. За да стане факт промяната \"по бързата писта\" в парламента, са необходими 180 гласа. Ако БСП ни подкрепи, се надяваме това да стане по бързата процедура, каза Кирилов. Според ГЕРБ всички останали партии са заявявали, че ще подкрепят подобно предложение. За да мине предложението \"по бавната писта\", са необходими две трети от гласовете на 240-те депутати (161). За нас ще е важен 161-ият \"златен пръст\", каза Кирилов. В ГЕРБ очакват Корнелия Нинова да не гласува \"против\", защото иначе ще е в конфликт на интереси. Депутатът Десислава Атанасова каза, че лидерът на БСП Корнелия Нинова, която нарече \"този основен приватизатор\", фигурира в две заповеди на министъра на търговията и туризма за назначаване в съвета на директорите на държавни дружества, които са приватизирани \"Техноимпекс\" и \"Техноимпортекспорт\". През 2005 г. тя притежава 7200 акции от \"Техноимпекс\", както е видно от декларацията и пред Сметната палата, каза Атанасова. Нинова е декларирала и 65 000 лв. от продажби на акции в \"Техноимпекс\". От ГЕРБ намекват, че Корнелия Нинова е забъркана в корупционни сделки от няколко месеца, като през август я  обявиха за отговорна  и за строителството на хидровъзел \"Цанков камък\". Кирилов каза още, че няма да се създава отделен орган освен тези по конституция, който да разследва приватизацията. \"Прокуратурата е преглеждала всички сделки, имаме много новообразувани производства, които са прекратени по давност. Ще има правна възможност да се завършат разследвания\", каза Кирилов. От думите му се разбра, че очакваната нова проверка на приватизацията няма да засегне делата, които са завършили с оправдателни присъди. Всеки, който разполага с данни, може да сезира прокуратурата, каза още Кирилов.", "date": "2017.11.13", "title": "ГЕРБ ще променя конституцията, за да се разследва приватизацията (допълнена)"}
{"url": "http://www.dnevnik.bg/gradska_sreda/2017/11/13/3076985_kmetut_na_sofiia_predupredila_treis_che_i_grajdanite/", "text": "Кметът на София Йорданка Фандъкова е предупредила строителната фирма \"Трейс груп холд\", че освен Столичната община и фирмата надзорник и гражданите контролират качеството на  изпълнение на ремонта на бул. \"Княз Александър Дондуков\" . \"Аз съм заявила на изпълнителите, че тях ги контролират не само надзорът и общината, а ги контролират всички граждани, които минават\", казва Фандъкова, цитирана от радио \"Фокус\". Тя е отказала да коментира качеството на ремонта, защото все още не е приключен. Фандъкова е изразила очакване, че строителната фирма ще \"си свършат работата както трябва\", но ако има необходимост от корекции строителната фирма ще ги направи. Ремонтът на бул. \"Дондуков\" започна на 4 юни и се очаква да приключи на 20 ноември, като  първоначално обявеният срок бе до средата на септември,  а според договора времето за изпълнение е 75 дни. От Столичната община казват, че причината за забавянето е решението на Министерството на културата  настилката по булеварда да бъде изцяло от павета .  Впоследствие общината поиска разрешение да положи асфалт  в участъка от \"Г.С. Раковски\" до бул. \"Васил Левски\",  което министерството разреши . Днес строителните работници изрязаха част от асфалта на  кръстовището на булеварда с ул. \"Г. С.Раковски\" , за да положат гранитни бордюри между паветата и асфалта. Днес от гражданската организация \"Спаси София\" публикуваха снимки на тази част от кръстовището, като \"похвалиха\" иронично изпълнението. Пред \"Дневник\"  Сава Десподов от фирма \"Софинвест\" , която упражнява надзора на ремонта, каза, че тези дейности се правят едва днес, защото до вчера положеният асфалт бил топъл. Бордюрите нямало как да бъдат поставени по-рано, защото щели да пречат на валяците, които заравняват асфалта.", "date": "2017.11.13", "title": "Кметът на София предупредила \"Трейс\", че и гражданите следят ремонта на бул. \"Дондуков\""}
{"url": "http://www.dnevnik.bg/sport/2017/11/13/3077045_rusiia_obiavi_spisuk_ot_384_huligani_sus_zabrana_da/", "text": "Русия е изготвила списък от  футболни хулигани , които имат забрана да посещават мачовете на предстоящото световно първенство. В разработката фигурират 384 имена, съобщи Сергей Першенков, ръководител на Главната дирекция за противодействие на екстремизма към Вътрешното министерство на Русия. \"През тази година успяхме значително да намалим броя на престъпленията, свързани с хулиганство и екстремизъм по стадионите и спорните събития\", каза Першенков, цитиран от агенция ТАСС. По думите му 2527 граждани са били подведени под отговорност за извършване на престъпления по време на спортни събития. През първите девет месеца са съставени 1270 протокола за нарушаване на правилата за поведение на зрителите по време на официални спортни събития. \"Черният списък, забраняващ присъствието на спортни събития, също постоянно се актуализира. От 1 ноември тя включва 384 нарушители. Тези хора няма да могат да присъстват на световното първенство, тъй като са заплаха за сигурността\", отбеляза Першенков. Според Министерството на вътрешните работи хулиганите, фигуриращи в черния списък, ще получат административни наказания, ако се опитат да влязат на стадионите. Санкциите ще варират от 20 хиляди рубли (350 долара) до арест за срок до 15 дни. \"Най-сериозният проблем, който стои пред Русия, е демонстрирането на забранени символи по време на футболни мачове. Това се забелязва по време на двубои от Премиер лигата и европейските турнири, за което футболната федерация търпи санкции, не само клубовете\", каза още Першенков. През тази година дирекцията е ограничила тези случаи до само 12. Последните цифри отразяват напредъка в прилагането на по-строги административни санкции за фенове. Те бяха предложени на обсъждане лично от президента Владимир Путин, а новите наказания са удвоили размера на глобите, въвели са възможността за арест и са увеличили забраната за присъствие на спортни мероприятия до седем години. Според вицепремиера на Русия Виталий Мутко през април броят на хулиганиТЕ със забрани за присъствие е бил едва 150. На последния голям футболен форум – Евро 2016, имаше  сериозен проблем с руските хулигани . Тогава в Марсилия руски и английски фенове се биха в продължение на няколко дни, а ситуацията ескалира преди двубоя между двата отбора от груповата фаза. Тогава прокуратурата във Франция отчете, че  150 специално тренирани руски хулигани  са пристигнали в страната с единствената цел да създават проблеми. Футболното хулиганство отдавна е проблем в Русия, след като голяма част от отборите в страната имат свои групировки, които участват в своеобразно първенство помежду си. Организират се боеве от 10 срещу 10, а понякога и по-големи групи, при които няма правила. Въпреки инцидентите с руснаци трябва да се отбележи, че броят на фенове със забрани от тази страна е в пъти по-малък от английските. На световното първенство в Южна Африка през 2010 г. общо 3200 великобританци получиха забрана да пътуват за турнира. В момента техният брой според Скотланд ярд е 2000. Стотици английски хулигани обаче са с изтичащи наказания и ще могат да пътуват за Русия, за да присъстват на мачовете от световното първенство. В случай че извършат тежки нарушения, руските власти имат право да им налагат административни глоби до 20 хиляди рубли (равняват се на 256 паунда – бел. ред.) и да ги задържат за срок до 15 дни, включително и експулсиране. То може да бъде заменено с глоба до 50 000 рубли (640 лири). Също така санкциите за присъствие на спортни събития ще СА за срок от една до седем години.", "date": "2017.11.13", "title": "Русия обяви списък от 384 хулигани със забрана да посещават мачове на световното първенство"}
{"url": "http://www.dnevnik.bg/biznes/2017/11/13/3077020_bulgarsko-indiiski_konsorcium_moje_da_e_kupuvachut_na/", "text": "ЧЕЗ (CEZ) е избрала купувач за електроразпределителния си бизнес в България. Това е търговецът на ток \"Фючър енерджи\" в партньорство с индийската India Power Corporation Ltd (IPCL), която е част от група с бизнес за около 10 млрд. долара. Това съобщава  \"Капитал\"  в последния си брой. Изданието припомня, че когато през пролетта бяха подадени предварителните оферти, българското дружество е било смятано за аутсайдер заради размера на бизнеса си в сравнение с продавания. До 3 месеца се очаква да се разбере дали това ще е новият собственик на компанията. Продажбата на най-голямото електроразпределително дружество, което обхваща територията на Западна България и обслужва близо 3 млн. потребители, на снабдителното предприятие \"ЧЕЗ електро\" и търговеца на електроенергия \"ЧЕЗ трейд\" - трите с оборот от около 1.8 млрд. лв., започна през февруари. През август бяха подадени обвързващи оферти, а чак през втората половина на октомври се стигна до фаворит. В края на 2004 г. CEZ спечели приватизационната процедура за 67% дял в електроразпределителните предприятия в Западна България с оферта от 281.5 млн. евро. В момента не са известни детайли по предлаганата цена по сделката, но според вестника става дума за около 300 млн. евро. Ако се стигне до сделка, това ще е първото голямо индийско присъствие в страната след Прамод Митал в \"Кремиковци\", посочва вестникът.", "date": "2017.11.13", "title": "Българско-индийски консорциум може да е купувачът на ЧЕЗ"}
{"url": "http://www.dnevnik.bg/zdrave/2017/11/13/3077041_amerikanski_ucheni_oprovergaha_mita_che_seksut/", "text": "Противно на популярния мит, че сърцето може да спре при интензивен секс, проучване на Медицинския институт \"Cedars-Sinai\" в Лос Анджелис показа, че това е изключително рядко и опасността всъщност е много малка. От над 4500 изследвани случаи на внезапен сърдечен арест за периода от 2002 до 2015 г. само 34 са възникнали по време на секс, или по-малко от 1% от всички, пише Би Би Си. Сред изследваните случаи на спряло сърце по време на секс отчетливо опасността доминира сред мъжете, като 32 от всички 34 случая са при мъже. Повечето от тези мъже били афроамериканци, на средна възраст и с предишни сърдечно-съдови инциденти и заболявания, показва анализът. Арестът е различен от сърдечен инфаркт, при който се нарушава функцията на сърцето и се блокира притока на кръв към мозъка. Има доказано повишен риск от сърдечен инфаркт по време на секс, но не и за сърдечен арест, обобщават авторите на новото проучване, което е първото по рода си. След инфаркт например сексът не е препоръчителен за поне месец и половина, припомнят те. Внезапният сърдечен арест е малфункция, при която сърцето спира да работи рязко, човекът припада и ако не му се окаже незабавен сърдечен масаж, изходът е фатален. Почти 90% от сърдечните арести, които възникват извън болница, завършват със смърт, защото е необходима бърза и прецизна реакция. Всяка минута след спирането на сърцето без сърдечен масаж или дефибрилация понижава шансовете за оцеляване и възстановяване с по 10%, докато не стигне нула. Според учените от института в Лос Анджелис, един от важните изводи от проучването им е, че хората не знаят какво е сърдечен арест, как да го разпознаят и как да реагират. В по-малко от една трета от всички случаи, които са изследвали, някой е предприел действие за спасяването на човешкия живот.", "date": "2017.11.13", "title": "Американски учени опровергаха мита, че сексът увеличава риска за спиране на сърцето"}
{"url": "http://www.dnevnik.bg/bulgaria/2017/11/13/3077067_cvetanov_obeshta_che_premierut_borisov_shte_vidi_filma/", "text": "Бившият вътрешен министър Цветан Цветанов, вицепремиерът Валери Симеонов, лидерът на БСП Корнелия Нинова, депутати и политици дойдоха в НДК, за да гледат 20-минутния филм на народния представител от левицата Елена Йончева - \"Граница\" за границата и оградата по нея. Той е бил заснет през последните шест месеца и показва кадри на мигранти, които влизат в България със стълба прескачайки т.нар. възпрепятстващо съоръжение, цитира се и граничен полицай, поискал да остане анонимен, който твърди, че трафикантите получават информация от гранична полиция. Цветанов, който беше посрещнат с освирквания, обеща да покаже филма на премиера Бойко Борисов и заяви, че повечето данни в лентата са известни на службите. \"Мога да ви уверя, че този материал ще бъде прегледан, разбира се, и от министър-председателя и там, където е необходимо ще се вземат необходимите мерки, защото винаги, всеки един сигнал, който се подава, той би трябвало да бъде проверяван. Но това, което бих искал да уточня обаче - от първоначално заявените много сериозни сензации и разкрития - аз смятам, че това което видяхме - има достатъчно данни в службите, те работят по ограничаване и спиране на тези схеми за преминаване на бежанци\", заяви Цветанов. Всяка негова реплика беше посрещана с реплики, освирквания или друг тип реакции от страна на публиката. Не стана известно, защо точно в този момент Йончева представя филма. След него тя заяви: \"Имах намерение да събера повече факти, повече доказателства, да проследим тези канали, но след като преградно съоръжение влезе в \"зоната на здрача\", направен е опит като че ли да се забрани и санкционира показването му\", заяви Йончева и допълни, че фактите са в интерес на всички българи\". По думите й изнесените факти са в интерес на сигурността на България. Филмът ще бъде пратен на главния прокурор Сотир Цацаров, президента Румен Радев и други институции. Във филма е показано още колко лесно е да се среже оградата, а докато Йончева се движи с кола покрай съоръжението близо до Капитан Андреево вижда как група мигранти използват стълба, прескачат оградата и влизат в страната. Нито бежанците, нито хората, които ги придружават от другата страна се смущават от камерата. След като и последният човек прескача съоръжението, двама мъже прибират стълбата и изчезват. Патрул на гранична полиция пристига 15-20 минути, след като Йончева се обажда на 112, твърди самата тя във филма. В него е показана още една група от мигранти, които успяват да преминат оградата. Бежанският поток не бил намалял, а бил канализиран Може би най-ключовият момент във филма е интервюто с човек, чийто глас е преправен, а лицето не му се вижда, който е представен като служител на гранична полиция. По думите му бежанският поток не е намалял, а е канализиран. Информация за това, откъде може да се мине през оградата, къде има патрули се дава на трафикантите от граничари. Според него трафикът на мигранти се покровителства на най-високо ниво в държавата. Досега нищо не се е случвало въпреки че имало сигнали от служители на силовото ведомство. Мъжът отговаря на Йончева, че би свидетелствал, ако се стигне до разследване, за да има \"най-накрая промяна\". Във филма той дава примери и за сумите, които се плащат за трафик през границата - по около 300 евро на човек за преминаване през нашата граница и от 7000 до 15 000 долара на човек за целия маршрут от Турция до държава в Западна Европа. По думите на Цветанов в службите нямало информация мрежа от каналджии да се покровителства на високо ниво, а ако такава бъде докладвана \"премиерът и ръководството на МВР ще бъдат безкомпромисни към тези случаи\". Цветанов заяви, , че строежът на оградата е започнат от кабинета \"Орешарски\" през 2013 и 2014 г., а оттогава насам мигрантският поток намалявал постоянно. След като приключи изказването си, Цветанов попита лидера на БСП  Корнелия Нинова дали ще се подпише  под предложението за конституционни промени, свързани с давността за приватизация. Двамата размениха реплики на излизане, под звуците на скандирания \"оставка\" от привърженици на левицата. След представянето на филма, Йончева обяви, че създава \"гражданска платформа за приемане на всякакви сигнали за корупция\", в която прикани да се включват журналисти, студенти по журналистика и право и граждани.", "date": "2017.11.13", "title": "Цветанов обеща, че премиерът Борисов ще види филма на Йончева за границата (допълнена в 18:17 ч.)"}
{"url": "http://www.dnevnik.bg/sport/2017/11/13/3077054_grigor_dimitrov_prechupi_tiim_v_zrelishtna_bitka_i/", "text": "Григор Димитров дебютира във финалите на АТП с драматична победа срещу Доминик Тийм. Българският тенисист се наложи с 6:3, 5:7, 7:5 в зрелищна битка, продължила 2 часа и 21 минути. Димитров постигна втора победа в четвъртия си мач срещу австриеца. 26-годишният българин спечели 200 точки за световната ранглиста и излезе четвърти във виртуалната класация на АТП, изпреварвайки Тийм и Марин Чилич. Двубоят между Димитров и Тийм премина през няколко обрата и много инфарктни моменти. Българинът беше по-агресивният тенисист на корта, имаше значително повече възможности в подаванията на съперника, но му липсваше ефективност в някои ключови ситуации. В крайна сметка обаче той показа по-здрави нерви в края и излезе победител в шоуто, с което беше даден старт на битките в група \"Пийт Сампрас\". \"Беше много тежък мач, минахме през много обрати, но се радвам, че успях да победя Доминик. Планът ми за мача беше да използвам моите силни страни. Исках да взимам топката по-рано, когато той сервира, и да печеля предимство от това\", каза Димитров в ефира на Sky Sports веднага след края на двубоя. Българинът уточни, че е искал да бъде агресивен през цялата среща. Той отчете, че никога не е лесно срещу играчи от ранга на Тийм. \"Пробивът в третия сет беше ключов момент наистина. Пропуснах няколко добри ретура и тогава си казах, че имам един последен шанс. Такова решение се взима за части от секундата и се радвам, че волето се получи\", добави Димитров. Димитров изигра страхотен първи сет, в който сервисът му работеше отлично. Тийм беше на другия полюс и имаше сериозни проблеми с началния удар. Австриецът вкара едва 37% от първите си сервиси в първия сет срещу 67% за Димитров. Българският тенисист загуби само шест точки в своите подавания и не даде нито една възможност за пробива на съперника. В същото време световният №6 стигна до три шанса при сервис на Тийм, реализира пробив в шестия гейм и с лекота удържа аванса си. Тийм обаче започна да напипва верния ритъм в началото на втория сет, докато началният удар на Димитров изведнъж спря да работи. Въпреки това първият шанс за пробив се откри пред българина. Той дойде при 4:4 и беше с цената на \"скрит\" мачбол. Тийм обаче се измъкна с няколко солидни сервиса. При 5:6 Димитров трябваше да сервира за оставане в мача и изигра кошмарен гейм. Той допусна поредица грешки и беше пробит на нула, което сложи край на втората част. Това беше първият гейм от началото на двубоя, в който световният №5 стигна до точка за пробив. Димитров започна малко колебливо решителния трети сет и трябваше да измъква гейм от 0:30, за да изравни при 2:2. Това обаче вдъхна самочувствие на българина, който отново си върна агресивността и започна да натиска съперника много по-мощно. Димитров имаше две поредни възможности за пробив при 40:15 в петия гейм, но го пропусна. По-добрата му игра обаче беше възнаградена в следващото подаване на Тийм. Българинът отново поведе с 40:15 и този път реализира пробив с изключително воле. Дебютантът в Лондон затвърди предимството си за 5:3, а при 5:4 получи шанс да сервира за победата. В този момент нервите взеха връх и при двамата. Българинът допусна пробив за 5:5, но още в следващия гейм Тийм му направи истински подарък, след като направи две поредни двойни грешки. Този път Димитров се възползва от възможността да сервира за спечелването на двубоя и излезе победител в драматичната битка. Димитров завърши мача с три пробива от осем възможности, докато Тийм реализира всяка една от двете, които получи. Българският тенисист приключи с повече печеливши удари - 24 срещу 22, но и повече непредизвикани грешки - 44 срещу 39. Aвстриецът имаше предимство при асовете - 8 срещу 5. Той направи и шест двойни грешки срещу пет за съперника. Димитров имаше сериозна подкрепа от феновете в зала \"О2 арена\" в Лондон, а трибагребниците преобладаваха по трибуните. Хронология на мача (гейм по гейм).", "date": "2017.11.13", "title": "Григор Димитров пречупи Тийм в зрелищна битка и дебютира с победа в Лондон"}
{"url": "http://www.dnevnik.bg/bulgaria/2017/11/13/3077093_niama_danni_za_postradali_bulgari_pri_trusa_na/", "text": "До момента няма данни за пострадали или загинали български граждани при силното земетресение, което снощи бе  регистрирано на границата между Ирак и Иран , съобщи българското Министерство на външните работи (МВнР). Ведомството посочва, че и към момента продължават вторичните трусове. По данни на Европейския средиземноморски сеизмологичен център те са със сила 4.5-4.8 по Рихтер. МВнР добавя, че поради това не се препоръчват пътувания в района. Българските граждани в района могат да се свържат с посолствата на България в Техеран или в Багдад на дежурните телефони: +98 930 568 34 09 (Техеран) и +964 7809237587 (Багдад). Трусът, който бе регистриран в 21.18 часа местно време в неделя, бе със сила 7.3 по скалата на Рихтер. Епицентърът му е на 204 км североизточно от иракската столица Багдад и на 108 км западно от Керманшах, Иран, на дълбочина 10 км. Иранските власти съобщават за  най-малко 350 загинали и над 3 хиляди ранени . Има и разрушения.", "date": "2017.11.13", "title": "Няма данни за пострадали българи при труса на границата на Иран и Ирак"}
{"url": "http://www.dnevnik.bg/bulgaria/2017/11/13/3077098_pojarnite_slujbi_v_borovec_i_pamporovo_niama_da_se/", "text": "Пожарните служби в курортите Боровец и Пампорово няма да бъдат закрити до края на зимния сезон. Това обяви финансовият министър Владислав Горанов след извънредна среща днес в Министерски съвет, която се проведе по инициатива на премиера Бойко Борисов, съобщи БТА. Според досегашния  план за реорганизация на пожарната  в 12 от общо 211 служби в страната, между които и в двата курорта, професионалистите - пожарникари трябваше да бъдат заменени с доброволци. \"Стигнахме до заключението, че оптимизационните мерки, които се предлагат, не са достатъчно навременни. Следващите няколко месеца, поне в рамките на сезона, всички необходими ресурси за осигуряване на пожарната безопасност на тези зимни курорти ще бъдат осигурени и ще се даде възможност за нормално провеждане на зимния сезон\", заяви след срещата Горанов. Той допълни, че подобни промени, дори да са обективно мотивирани, не може да се извършват в момент, в който започва активен туристически сезон в тези курорти. Финансовият министър съобщи, че на срещата са обсъдени и други мерки, основно законодателни промени, които да помогнат на Министерството на вътрешните работи да укрепи допълнително дейността на пожарната служба. Той добави, че ще бъдат предложени оптимизационни мерки и на други места от страната, така че да може с допълнителен щат да се укрепят звената на пожарната, за да не се налага закриване и на други пожарни поделения. По думите му още в следващата седмица ще бъдат приети първите законодателни промени, които да дадат възможност на пожарната да изпълнява функциите си при сегашния капацитет. Горанов уточни, че този въпрос ще бъде обстойно обсъден след връщането на вътрешния министър Валентин Радев от САЩ.", "date": "2017.11.13", "title": "Пожарните служби в Боровец и Пампорово няма да се закриват до края на зимния сезон"}
{"url": "http://www.dnevnik.bg/zelen/2017/11/13/3077071_kompostirashta_instalaciia_shte_bude_izgradena_v/", "text": "Компостираща инсталация за зелени и биоразградими отпадъци с капацитет 2623 тона годишно ще бъде изградена безвъзмездно в община Сандански. Финансирането идва от оперативна програма \"Околна среда\". Друга инсталация – отново в тази община и пак безвъзмездно – ще третира предварително смесено събрани битови отпадъци с годишен капацитет 10 430 тона.  За това са подписали договор министърът на околната среда и водите Нено Димов и кметовете на Сандански – Кирил Котев, на Кресна Николай Георгиев и на Струмяни Емил Илиев. Това е първият договор за безвъзмездна финансова помощ по приоритетна ос \"Отпадъци\" на ОП \"Околна среда 2014 - 2020\", обясняват от пресцентъра на МОСВ. Според Нено Димов с изпълнението на проекта ще се подпомогне постигането на националните цели, заложени в законодателството и в Националния план за управление на отпадъците 2014 - 2020. Целта е до 2020 г. да се ограничи до 35% количеството на депонираните биоразградими отпадъци в сравнение с 1995 г. До края на 2020 г. делът на рециклираните битови отпадъци трябва да се увеличи до не по-малко от 50%. Съоръженията ще бъдат разположени в административните граници на община Сандански и обхващат трите общини Сандански, Кресна и Струмяни. Компостиращата инсталация ще обслужва над 43 000 жители, а инсталацията за предварително третиране ще преработва отпадъците на над 47 000 жители. Общият размер на инвестицията е над 9.3 млн. лв. Безвъзмездната финансова помощ в размер на над 7 млн. лв. е осигурена от оперативна програма \"Околна среда 2014 - 2020\". Периодът за физическо приключване на дейностите по проекта е 27 месеца.", "date": "2017.11.13", "title": "Компостираща инсталация ще бъде изградена в община Сандански"}
{"url": "http://www.dnevnik.bg/evropa/novini_ot_es/2017/11/13/3077060_s_nov_pakt_es_zasilva_sutrudnichestvoto_v_otbranata/", "text": "Франция и Германия направиха стъпка напред към постигането на дългогодишната си цел за интегриране на европейската отбрана като заедно с още 21 правителства подписаха пакт за финансиране, развитие и разполагане на въоръжени сили, предаде \"Ройтерс\". Предложен през 1950 г. и дълги години оспорван от Великобритания, планът получи нов шанс за реализация на фона на решението за Брекзит и натиска на САЩ Европа да плаща повече за сигурността си. Външните министри и министрите на отбраната на 23-те европейски правителства, включени в пакта, се срещнаха на церемония по подписването в Брюксел. През декември лидерите на ЕС ще подпишат споразумението. Участващите правителства за пръв път ще се обвържат законово със съвместни проекти и ще поемат ангажименти за увеличаване на разходите за отбрана и за бързо разполагане на сили. \"Днес ние правим историческа стъпка\", подчерта германският външен министър Зигмар Габриел пред репортери. \"Сключваме споразумение за бъдещето сътрудничество по въпросите на сигурността и отбраната... Това наистина е крайъгълен камък в европейското развитие\", допълни той. Пактът включва всички страни от ЕС с изключение на Великобритания, която напуска блока, Дания, която е договорила клауза за изключване от отбранителните въпроси, Ирландия, Португалия и Малта. Според привържениците на споразумението, ако бъде успешно, то ще направи ЕС по-единен в решаването на международни кризи и ще запълни празноти, като тези в Либия през 2011 г., когато европейските съюзници разчитаха на САЩ за въздушни сили и боеприпаси. За разлика от предишни пъти сега НАТО подкрепя проекта. Своеобразният клуб ще разполага с петмилиарден отбранителен фонд за закупуване на оръжия, специален фонд за финансиране на операции и пари от общия бюджет на ЕС за проучвания за отбраната. Членовете му ще трябва да представят национални планове и ще бъдат подлагани на проверки. \"Това е ангажимент за страните да се справят по-добре заедно\", посочи френският външен министър Жан-Ив льо Дриан. \"Той идва в момент на значително напрежение\", допълни министърът. Роля за Великобритания Въпреки ръководените от Париж и Берлин усилия за интеграция в отбраната през 1998 г. Лондон блокира формалното сътрудничество, обезпокоен от възможността да се създаде обща европейска армия. Плановете бяха съживени от Франция и Германия с подкрепата на Италия и Испания, след като британците решиха да напуснат ЕС през юни 2016 г. Великобритания ще може да се присъедини, но само ако предоставя значителни фондове и експертиза.", "date": "2017.11.13", "title": "С нов пакт ЕС засилва сътрудничеството в отбраната"}
{"url": "http://www.dnevnik.bg/photos/2017/11/13/3077085_fotogaleriia_goliama_bulgarska_podkrepa_za_grigor/", "text": "Голяма българска подкрепа очаква Григор Димитров в дебютния му мач от финалите на АТП в Лондон.   в първия си двубой в зала \"О2\".", "date": "2017.11.13", "title": "Фотогалерия: Голяма българска подкрепа за Григор Димитров в Лондон"}
{"url": "http://www.dnevnik.bg/morski/2017/11/13/3077095_vuv_varna_zapochva_premahvaneto_na_izostaveni_prevozni/", "text": "От 15 ноември варненското общинско предприятие \"Паркинги и синя зона\" ще започне премахването на изоставени по улици и паркинги моторни превозни средства. Общинските служители ще премахват превозните средства, които не са в движение, са със стари регистрационни номера или не са преминали технически преглед през последните 2 години. Това е съобщил днес директорът на \"Паркинги и синя зона\" Младен Иванов, цитират от БТА. Преди началото на кампанията собствениците на изоставените превозни средства могат да ги преместят в имоти, които са частна собственост или да ги отдадат за скрап. Принудително преместените автомобили и мотори ще бъдат откарвани на паркинга в южната промишлена зона под Аспаруховия мост, където ще могат могат да останат до 3 месеца. В това време собствениците им ще могат да ги вземат, но след като платят таксата за репатриране и отговорно пазене. Ако след този срок на паркинга има непотърсени автомобили, те ще бъдат дадени за скрап. От 2014 г. до момента служителите от звеното \"Репатриране на излезли от употреба МПС\" към общинското предприятие са изготвили констативни протоколи за 1148 стари коли, а 131 са репатрирани на общинския паркинг, пише още БТА. Сигнали за излезли от употреба МПС могат да се подават на  signali@varna.bg ,  op_parkingi@abv.bg  или на телефон 052/820 921.", "date": "2017.11.13", "title": "Във Варна започва премахването на изоставени превозни средства от улици и паркинги"}
{"url": "http://www.dnevnik.bg/evropa/novini_ot_es/2017/11/13/3077113_liderut_na_upravliavashtata_partiia_v_rumuniia_e/", "text": "Румънската антикорупционна прокуратура е започнала ново разследване срещу лидера на управляващата партия по подозрение за злоупотреба с фондове на Европейския съюз, предаде \"Асошиейтед прес\", цитирана от БТА. Прокуратурата съобщи днес, че лидерът на Социалдемократическата партия Ливиу Драгня е заподозрян във формиране на организирана престъпна група и подправяне на документи с цел незаконно придобиване на средства от европейските фондове. По същия случай са разследвани още осем души. Въпреки че ръководи партията, Драгня не можа да стане премиер заради издадена срещу него присъда за изборни измами. Последните обвинения се отнасят за фондове от 2001 - 2012 г., когато Драгня е оглавявал Окръжния съвет на Телеорман в Южна Румъния. През януари неговата Социалдемократическа партия се опита да декриминализира някои случаи на злоупотреби със служебно положение, предизвиквайки най-големите протести в страната след падането на комунизма. През октомври партията внесе в парламента законопроект за съдебни реформи", "date": "2017.11.13", "title": "Лидерът на управляващата партия в Румъния е разследван за корупция"}
{"url": "http://www.dnevnik.bg/biznes/2017/11/13/3077066_bulgariia_e_sedma_v_es_po_polucheni_pari_ot_rodnini_v/", "text": "Най-големите потоци от такива трансфери се отчитат в Португалия - 3.3 млрд. евро, и Полша - 3 млрд. евро, следвани от Великобритания - 2.5 млрд. евро, и Румъния - 2.4 млрд. евро. Най-голямо превишение на входящите лични трансфери над изходящите се отчита в Полша и Португалия с по 2.8 млрд. евро, следвани от Румъния с 2.2 млрд. евро и България с 860 млн. евро. Годишно средствата, които българи от чужбина превеждат към страната, са около 1.5-1.7 млрд. лв., показва статистика на БНБ. Тя обхваща официалните канали - банкови преводи над 5 хил. лв., което означава, че размерът им е още по-голям, и то без да се смятат парите, пренесени при пътуванията, които не са отчетени. По данните на Евростат за 2016 г. личните трансфери към роднини в България са били за общо 869 млн. евро. С това страната се нарежда на седмо място сред 28-те държави. От тях 552 млн. евро са трансфери от ЕС, а 317 млн. евро от трети страни. Изходящите лични трансфери от България за изтеклата година са едва 9 млн. евро, като 3 млн. евро са пратени на близки в ЕС, а 6 млн. евро - извън общността. Според наличните данни за страните членки излиза, че най-много парични трансфери от мигранти към близките им има от Франция, при която изходящите трансфери превишават входящите с 9.4 млрд. евро, следвана от Великобритания, при която разликата е негативна с 4.6 млрд. евро, Германия 4.2 млрд. евро и Италия 4 млрд. евро. Очаквано в групата на страните, които са в по-голяма степен източник на такива трансфери, са старите членки на ЕС. Изключение правят Португалия и Швеция. Сред четирите страни с най-голям дял на входящите парични трансфери от други членки са Словакия (99%), Люксембург (94%), Унгария (94%) и Полша (88%). В същото време потоците от страни извън ЕС имат най-голям дял във Франция (74%), Италия (66%) и Белгия (63%). Страните, където делът на паричните трансфери от роднини в други държави от ЕС надвишава общите суми, са Словакия (97%), Люксембург (92%) и Ирландия (79%).", "date": "2017.11.13", "title": "България е седма в ЕС по получени пари от роднини в чужбина"}
{"url": "http://www.dnevnik.bg/politika/2017/11/13/3077134_bsp_i_dps_shte_reshat_utre_dali_podkrepiat_gerb_za/", "text": "Ръководствата на БСП и ДПС се очаква да решат утре дали да подкрепят  предложението на ГЕРБ за промени в конституцията, с които да отпадне давността за престъпления, свързани с приватизацията . Днес зам.-председателят на ГЕРБ Цветан Цветанов се появи на премиерата на филма на Елена Йончева \"Границата\" и връчи на лидера на БСП Корнелия Нинова папка с проекта за промени в конституцията с предложение да го подпише. Нинова отвърна, че ще върне папката утре. Очаква се това да стане след заседанието на Изпълнителното бюро, на което да се вземе решение по въпроса. Пръв за подобни промени в конституцията заговори в неделя зам.-председателят на парламентарната група на ДПС Йордан Цонев. Днес от ДПС обясниха пред \"Дневник\", че Централното оперативно бюро на ДПС ще заседава утре и най-вероятно ще вземе решение дали да подкрепи инициативата на ГЕРБ. Пред \"Дневник\" Йордан Цонев обясни, че ДПС вече е подготвила сходен проект за промени в конституцията, но няма необходимите подписи да го внесе. По-рано днес депутатът от ГЕРБ Десислава Атанасова обяви, че всички парламентарни сили освен БСП - \"Обединените патриоти\", ДПС и \"Воля\", са изразили готовност да подкрепят законодателната й инициатива. Тя нарече Нинова \"основен приватизатор\", която по думите й през 2005 г. е притежавала 7200 акции от приватизираното дружество \"Техноимпекс\".", "date": "2017.11.13", "title": "БСП и ДПС ще решат утре дали подкрепят ГЕРБ за промените в конституцията за приватизацията"}
{"url": "http://www.dnevnik.bg/video/2017/11/13/3077164_video_drugite_novini/", "text": "Колко струва животът за месец. Биткойнът рязко поевтиня. Започва ремонт на пътя през прохода \"Петрохан\" Нощ на ансамблите в НДК. Кой се изяви на наградите на MTV. Припяване в колата дразни децата.", "date": "2017.11.13", "title": "Видео: Другите новини"}
{"url": "http://www.dnevnik.bg/sviat/2017/11/13/3077121_podkrepata_za_merkel_e_dostignala_rekordno_nisko_nivo/", "text": "Подкрепата за християндемократите (ХДС) на канцлера Ангела Меркел е стигнала най-ниското си ниво сред германските избиратели за последните шест години. Това сочат проучвания на две отделни агенции за обществения оператор А Ер Де и в. \"Билд\". Двете проучвания, подготвени от агенциите \"Инфратест димап\" и \"Емнид\", показват, че едва 30% от гласоподавателите биха гласували за блока на Меркел с баварските консерватори (ХДС/ХСС), ако имаше нови избори в неделя, 12 ноември. На изборите на 24 септември за Меркел гласуваха 32.9% от избирателите. Резултатът ѝ в проучването е рекорден спад в подобни анкети от октомври 2011 г. насам. Изследването за А Ер Де посочва християндемократите и \"Левите\" като единствените губещи - другите подобряват резултата си от последните избори с 1-2 процентни пункта. Данните идват на фона на опити за съставяне на коалиционно правителство със Свободните демократи и Зелените. Лидерите  имат краен срок  за постигане на най-общите договорености в четвъртък, за да могат да преминат към същинските преговори. Проучването на \"Инфратест димап\" показва и че подкрепата на германските избиратели за трипартийна коалиция (наричана в германските медии \"Ямайка\" заради цветовете на съответните партии, които биха се включили в нея) е намаляла с 12 процентни пункта през ноември - достигайки 45% - за последния месец, откакто бе дадено начало на преговорите. Обратно - наблюдава се слабо увеличение на подкрепата за \"голяма коалиция\" на консерватори и социалдемократи, от 33 на 37 процента спрямо миналия месец. Ако не успеят на постигнат консенсус, нови избори не са невъзможен сценарий предвид отказа на социалдемократите - доскорошен коалиционен партньор на Меркел - категорично отказаха да се присъединят към нова \"голяма коалиция\" като тази, в която бяха от 2013 г. насам.", "date": "2017.11.13", "title": "Подкрепата за Меркел е достигнала рекордно ниско ниво, сочат проучвания"}
{"url": "http://www.dnevnik.bg/photos/snimka_na_denia/2017/11/13/3077210_snimka_na_denia_prezidentut_i_tozi_koito_go_nominira/", "text": "Актьорът  за издигане на кандидатурата на президента Румен Радев, гостува днес на държавния глава на \"Дондуков\" 2, за да отбележат заедно година от победата на президентския вот на 13 ноември 2016 г. , което доведе до оставката на втория кабинет \"Борисов\".", "date": "2017.11.13", "title": "Снимка на деня: Президентът и този, който го номинира, година след изборната победа"}
{"url": "http://www.dnevnik.bg/biznes/2017/11/13/3077169_mvf_ochakva_po-visok_rust_na_ikonomikata_na_bulgariia/", "text": "Икономическото възстановяване на Европа набира скорост като брутният вътрешен продукт на ЕС се очаква да нарасне с 2.4% през 2017 г., което е по-бързо от очакваното през април и доста над 1.7% през 2016 г. Това се казва в най-новия доклад на Международния валутен фонд, оповестен днес. В него България е посочена сред страните, в които е нужна реформа в съдебната система и засилване контрола върху корупцията.  Европейската комисия съобщи , че ще представи в сряда поредните доклади за България и Румъния по механизма за сътрудничество и проверка. Миналата седмица председателят на Европейската комисия Жан-Клод Юнкер заяви на пресконференция, че докладът за нашата страна ще бъде \"много положителен\",  без обаче да уточни дали ще бъде последен . Прогнозата на фонда за икономиката на България обаче също е повишена и докато през април се очакваше през 2017 г. ръстът да е 2.9%, то сега оценката е за 3.6%. В еврозоната ръстът на икономиката не е бил на сходни нива през последните две десетилетия, отбелязва фондът. Допълва, че еврофондовете са подпомогнали икономиките на по-новите страни членки на ЕС докато свитото потребление се е отразило негативно на брутния вътрешен продукт на Великобритания. В Русия в допълнение на повишеното доверие на потребителите, високите цени на петрола и евтиното финансиране ще продължат да подпомагат икономиката, се допълва в доклада. Според него растежът на европейската икономика е движен основно от вътрешното търсене и покачване на инвестициите. В резултат безработицата на Стария континент е спаднала, заплатите са започнали бавно да се повишават в много от по-богатите страни, а по-бързо този процес върви в Централна и Югоизточна Европа.  По данни на Националния статистически институт  през третото тримесечие средната заплата в България се е повишила с 10.2% на годишна база. За развиващата се част на Европа в доклада се посочва, че сближаването с по-богатите страни се е забавило от началото на кризата. Начинът да се активизира отново е чрез ново поколение реформи, целящи да укрепят институциите и законодателството. Европа да реши нерешените проблеми  Непосредствените прогнози за икономиката в ЕС също са позитивни, но в дългосрочен план предизвикателствата пред страните остават, сочи докладът. Много европейски страни имат съвсем малки резерви за черни дни, слаба растеж на продуктивността и все още висок дял на наследените от кризата лоши кредити. В доклада се посочват още като дългосрочни проблеми застаряващото население, ширещият се протекционизъм, геополитическото напрежение и свиването на износа заради по-слабото потребление в Китай. Експертите на фонда съветват политиците в Европа да се възползват от моментното добро развитие и да подпомогнат икономиките си. На развитите икономики се препоръчва да свият публичния си дълг. Тук попадат Белгия, Франция, Италия, Португалия, Испания и Великобритания.  В много от развиващите се страни, сред които конкретно са посочени Унгария, Полша и Румъния и някои от региона на Западните Балкани бюджетните дефицити са все още високи. На еврозоната се препоръчва стабилизиране, чрез което да не се допуска домино ефект при всичките 19 членки в случай на проблеми с една. За целта се препоръчва да се довърши създаването на банковия съюз и на съюза на капиталовите пазари. Допълва се нуждата от разрешаване на проблемите на банките, останали от кризата.", "date": "2017.11.13", "title": "МВФ очаква по-висок ръст на икономиката на България, но и съдебна реформа"}
{"url": "http://www.dnevnik.bg/sviat/2017/11/13/3075339_ruskata_televiziia_rt_se_registrira_v_sasht_kato/", "text": "Сред потенциално засегнатите американски медии се сочат \"Гласът на Америка\", \"Радио Свобода\", интернет поректите \"Настоящее время\", \"Фактограф\", \"Крым.реалии\", \"Радио Свобода на татарски език\", \"Кавказ.реалии\" и \"Idel.реалии\" (те работят в рамките на \"Радио Свободна Европа / Радио Свобода\").", "date": "2017.11.13", "title": "Руската телевизия RT се регистрира в САЩ като \"чуждестранен агент\""}
{"url": "http://www.dnevnik.bg/bulgaria/2017/11/13/3077262_gdbop_proveriava_grupa_prizovavashta_za_otstrelvane_na/", "text": "Главна дирекция \"Борба с организираната престъпност\" проверява група, призоваваща за насилие над русофоби, съобщиха за \"Дневник\" от дирекцията. Страницата й в социалната мрежа \"Фейсбук\" вече е изтрита, като първоначално името й е било \"България и Русия - заедно вовеки\". В събота там е бил публикуван пост, който призовава за отстрел на русофобите в страната. \"Събираме ударна група, които притежават огнестрелни оръжия. Бъдете сигурни, че настъпва времето, когато русофобите ще бъдат отстрелвани. Единствено русофобът, който не диша не е заплаха за националната сигурност на България. Призоваваме всички родолюбиви българи да ликвидират русофоби! Започваме да охраняваме на отделни дати руските и съветските паметници. Ще ликвидираме физически всеки, който се опита да ги оскверни, а снимки на отрязаните им глави ще разпространяваме по медиите.\" Постът вече не може да бъде открит. Според различни публикации в социалната мрежа, групата е била преименувана. От ГДБОП не пожелаха да коментират откога тече проверката и дали по нея са били разпитвани хора.", "date": "2017.11.13", "title": "ГДБОП проверява група, призоваваща за отстрелване на русофоби"}
{"url": "http://www.dnevnik.bg/evropa/zemedelie/2017/11/13/3077264_fond_zemedelie_razsrochi_krediti_otpuskani_mejdu_2008/", "text": "Ръководството на фонд \"Земеделие\" разсрочи кредити, отпуснати на животновъдите през периода 2008 – 2012 г. и на картофопроизводителите, получили заеми през 2012 г., съобщиха от фонда. Размерът на лихвата по отсрочването на задълженията е 4%. Производителите на картофи могат да подадат заявления между 27 ноември и 20 декември, а животновъдите - от 25 ноември до 28 февруари 2018 г. Отсрочват се дължимите към 27.11.2017 г. :", "date": "2017.11.13", "title": "Фонд \"Земеделие\" разсрочи кредити, отпускани между 2008 и 2012 г., с лихва 4%"}
{"url": "http://www.dnevnik.bg/sviat/2017/11/13/3077280_erdogan_kum_sasht_i_rusiia_koito_ne_viarva_vuv_voenno/", "text": "Усложнението от 2015г. в отношенията между Русия и Турция е напълно преодоляно, заяви президентът Владимир Путин на среща днес с турския си колега Реджеп Тайип Ердоган в Сочи. \"Искам да отбележа в началото на нашата среща, че отношенията ни може да се смятат за възстановени практически в пълния им обем\", цитира думите му ТАСС. Путин допълва, че двустранният търговски оборот за първите девет месеца на 2017г. се е увеличил с 38% на годишна база. През лятото на миналата година Анкара се извини за инцидента със сваляне на руски боен самолет на границата със Сирия през ноември 2015г. Започна процес на нормализиране на връзките с Москва, през май 2017г. бяха снети икономически ограничения, въведени от Русия и в отговор - от Турция, подновени бяха енергийни проекти и постепенно се премахва руското ембарго за турски земеделски продукти. Междувременно двете страни сключиха договор за доставка на руски зенитни ракетни системи С-400, но Анкара все още настоява да получи достъп до част от технологичната информация за тях. Срещата Путин-Ердоган в черноморския курорт е поредната през тази година между двамата лидери, а това, според турския президент, \"придава ускорение в развитието на двустранните ни отношения\". Сирийският конфликт, в който Русия и Турция участват пряко с военни сили, бе сред основните обсъждани теми. Според \"Ройтерс\" Ердоган е изразил загриженост от издигането на руски и американски военни бази в Сирия и е казал, че страни, които не вярват във военното решаване на кризата, трябва да си приберат армиите у дома. В събота в съвместна позиция на президентите Владимир Путин и Доналд Трумп се заявява, че ще продължи борбата с \"Ислямска държава\", но няма военно решение на продължаващата повече от 6 години гражданска война. \"Имам проблем с разбирането на тези коментари\", каза Ердоган преди да отпътува за Русия. \"Ако военното решение е изключено, който го казва да изтегли войските си. Тогава ще се търсят политически средства в Сирия, ще се проучват начини да се отиде на избори... Ще обсъдим това с Путин.\" Според турския президент САЩ едва ли ще напуснат Сирия, \"защото така казваха и за Ирак, но не си тръгнаха - светът не е глупав, някои неща от реалността се представят и практикуват различно\". САЩ имат 13 бази в Сирия, а Русия - други 5, допълни той.", "date": "2017.11.13", "title": "Ердоган към САЩ и Русия: Който не вярва във военно решение в Сирия, да си прибере армиите"}
{"url": "http://www.dnevnik.bg/evropa/novini_ot_es/2017/11/13/3076925_ikonomicheskiiat_renesans_na_italiia_moje_da_se_okaje/", "text": "Бавното икономическо възстановяване на Италия след 2014 г. най-сетне набира скорост, но подемът вероятно ще се окаже краткотраен, тъй като малко, да не кажем нито един от структурните проблеми на страната не са решени. Италианските компании, които са конкурентоспособни в международно отношение се представят силно и наемат персонал, помагайки на брутния вътрешен продукт (БВП) да нарасне с 0.5% през първото тримесечие. Само че отколешни слабости - от бюрокрация и корупция до недостатъчни инвестиции в образованието и огромния държавен дълг - продължават да съществуват. Това навежда на мисълта, че съживяването е просто част от бизнес цикъла и има вероятност да изчезне веднага щом временни фактори като насърчителните мерки на правителството за заетостта и суперниските лихви започнат постепенно да отпадат. Положителни сигнали Международната рейтингова агенция Standard & Poor's все пак повиши кредитния рейтинг на Италия миналия месец за първи път от 35 години, като подчерта подобрените перспективи за растеж, подкрепени от нарастващите инвестиции и заетостта. Това изненада много наблюдатели и все пак данните от третата по големина икономика в еврозоната изпреварват очакванията. Бизнес доверието е на най-високото си равнище от десетилетие, промишленото производство нарасна през август за четвърти пореден месец, обемът на износа се е увеличил с 2,8% през първите осем месеца на годината, а прогнозите са, че БВП ще нарасне с най-бързия си темп от 2010 година. \"Бизнесът върви много добре\", каза Гаетано Бергами, собственик на средно голямата компания BMC с централа в Болоня, която произвежда въздушни филтри за коли и мотори и ги изнася в 90 държави. Растем в международен план, тъй като BMC е част от тези 30% италиански компании, предлагащи конкурентни продукти, каза той. Компанията нае неотдавна около 10 души и така работниците й в Италия наброяват вече 96, а оборотът й се увеличава стабилно и се очаква да достигне до 12 милиона евро тази година. Министърът на икономиката Пиер Карло Падоан посочи през тази седмица (миналата - бел. ред.), че растежът се е възстановил до 0.5 % през третото тримесечие, след като през второто се забави до 0.3 %. \"Възстановяването се утвърждава и растежът на БВП става по-значим\", каза той. Проблемите BMC и други успешни компании, които запазиха форма дори през двойната италианска рецесия между 2008 и 2013 година обаче прикриват общата липса на конкурентоспособност в страната. Болоня е столица на Емилия-Романя, един от най-силните европейски индустриални райони и дом на такива световни гиганти като производителя на спортни автомобили Ferrari и на храни Barilla. Само че нито BMC, нито Емилия-Романя са типични за Италия. Италианската производителност, измервана като продукция на час работа, стагнира през последното десетилетие и е най-ниската в ЕС след Гърция по данни на Евростат. Така наречената мултифакторна производителност, която измерва цялостната ефективност на една икономика, също е вяла и всъщност е спаднала с 0.2% през 2016 година, според Организацията за икономическо сътрудничество и развитие. Равнището на безработица в Италия е 11.1%, а младежката безработица е 35.% и остава сред най-високите в ЕС. Неизлекувани рани Италия е движена напред от силния европейски и световен растеж, но остава най-вяло растящата икономика в еврозоната. Не само че икономиката й се сви повече от останалите членки на валутния съюз след световната финансова криза, изгубвайки около 9% от БВП между 2008 и 2013 година, но и последвалото възстановяване е по-слабо изразено. Премиерът Паоло Джентилони се погрижи да не поражда нереалистични очаквания. \"Най-накрая сме във фаза на икономическо възстановяване, но не трябва да го надценяваме или да си представяме, че раните, отворени от кризата, са излекувани\", каза той миналия месец. Международният валутен фонд предвижда (МВФ), че икономиката ще нарасне с 1.5 % тази година, което е силен растеж по италианските стандарти. Въпреки това обаче това е най-ниският очакван растеж в страна от ЕС, а МВФ очаква разликата между Италия и партньорите и догодина да стане по-голяма. \"Трудно е да си представим Италия да расте повече, отколкото другите европейски страни,\" каза пред \"Ройтерс\" преподавателят по икономика в миланския университет Bocconi Роберто Пероти.Той отбеляза, че трудовата реформа, която се опита да направи през 2015 година предшественикът на Джентилони - Матео Ренци, е била единствената структурна промяна в икономиката през последните години. \"Не е ясно дали това направи нещата по-добри или по-лоши\", допълни той. Трудно бъдеще  Сега на Италия се трупат парични и политически облаци. От януари Европейската централна банка (ЕЦБ) ще започне да свива програмата си за изкупуване на държавни облигации, която целеше да стимулира икономиката на еврозоната след световната криза. Тази инициатива бе повече от полза за Италия, отколкото за останалите държави от еврозоната, тъй като дългът на страната е четвърти по-големина в света в абсолютно изражение. ЕЦБ купи италиански държавни облигации за над 300 милиарда евро (350 милиарда долара) от март 2015 година, осигурявайки ниски лихви на страна, която харчи 70 милиарда евро всяка година за обслужване на дълга си. Програмата на ЕЦБ ни даде огромно предимство, а ние го пропиляхме, каза Густаво Пига, преподавател по икономика в университета Tor Vergata в Рим. Пига коментира, че вместо да харчи милиарди евро за данъчни облекчения и фискални отстъпки за компаниите, Италия е трябвало да реформира неефективната си държавна администрация и да увеличи държавните инвестиции в образованието и инфраструктурата. \"Помпане на икономиката\" Данъчното облекчение за хората с ниски доходи, възлизащо на 80 евро месечно, бе въведено през 2014 година и бе последвано от данъчни стимули през 2015 година за компаниите, за да наемат служители на постоянни договори. Тази година бяха въведени още данъчни облекчения за компаниите, които инвестират в нови машини, както и в проучвания и разработки. Bellco, компания от Северна Италия, която произвежда уреди за диализа и дава работа на над 300 души в страната, се възползва от стимулите, като инвестира 13 милиона евро в машини тази година и 10 милиона в проучвания и разработки. Генералният мениджър Лучано Фратини каза, че американската компания майка е избрала Италия за инвестиции в проучвания и разработки заради данъчните облекчения. \"Мисля, че тези мерки насърчават чуждестранните инвестиции в Италия\", каза той. Макар компаниите да приветстват такива неочаквани придобивки, критиците изтъкват, че те не предлагат дългосрочни ползи. \"Да се помпа икономиката по такъв начин е ужасно опасно\", каза Пероти от университета Bocconi. Опитът сочи, че когато стимулите свършат, инвестициите се сриват, допълни той. Насърчаването на наемането през 2015 година например създаде временно повишение на заетите на безсрочен договор, но наемането на постоянни договори спря, веднага щом насърчителните мерки бяха прекратени. От 387 000 нови наети миналата година 94% са били на непостоянни, временни договори, точно такива, каквито трябваше да премахне трудовата реформа на Ренци. Франчесто Сегеци от италианския център за анализ на трудови пазар ADAPT каза, че уволненията догодина могат да нараснат, когато компаниите ще трябва да плащат социални и пенсионни вноски за работниците, които са наели изгодно през 2015 и 2016 година. Постепенното прекратяване на стимулите на ЕЦБ не е единствената заплаха, пред която се изправя Италия догодина. През май трябва да има избори, а допитванията сочат, че ще се стигне до парламент без мнозинство и до политическа безизходица. Страната ще бъде неуправляема, каза Пероти. Вероятно ще се стигне до широка коалиция, която взима решения, опитващи се да задоволят всички, а това ще бъде вредно за Италия, допълни той./БТА", "date": "2017.11.13", "title": "Икономическият ренесанс на Италия може да се окаже заблуда"}
{"url": "http://www.dnevnik.bg/sport/2017/11/13/3077296_fotogaleriia_trudna_no_sladka_-_purvata_pobeda_na/", "text": "Григор Димитров започна по отличен начин участието си във финалите на АТП в Лондон след  .", "date": "2017.11.13", "title": "Фотогалерия: Трудна, но сладка - първата победа на Григор Димитров в Лондон"}
{"url": "http://www.dnevnik.bg/bulgaria/2017/11/13/3077334_avtobus_izgoria_v_rishkiia_prohod_niama_postradali/", "text": "Автобус с пътници се запали и изгоря днес в Ришкия проход, съобщи на БТА говорителят на ОД на МВР в Шумен Ася Йорданова. Инцидентът е станал в следобедните часове, около разклона за село Риш. Пострадали няма благодарение на своевременната реакция на водача, който по време на шофиране е усетил дима, спрял е превозното средство и всички пътници са успели да слязат от него, уточни Йорданова. По думите й на мястото веднага е бил изпратен патрулен автомобил на полицията; движението временно е било регулирано от органите на реда, заради наличието на дим в участъка. По информация на  dаriknews.bg  автобусът е обслужвал Разградския театър, а трупата пътувала за представление в Карнобат.", "date": "2017.11.13", "title": "Автобус изгоря в Ришкия проход, няма пострадали"}
{"url": "http://www.dnevnik.bg/analizi/2017/11/13/3077233_za_gneva_na_borisov_i_smurtta_na_dumite/", "text": "Цитирам  цялото изречение на премиера Бойко Борисов , защото искам да ми вярвате, че съм овладяла още снощи - като го чух - смайването си от думите му, че в парламента има субекти \"замесени с наркотрафик\". За депутати, купували гласове, знаех, макар и да не ми е известно да са купували от затворници, и то не за един само депутат зная. А този,  който нарече българите дебили , пък е съвсем известен, като най-прясно изявил се. Значи Сутринта рано прещраках сутрешните блокове, очаквах лавина от питания, чудене и коментари. Чувам само вяло споменаване, никакво задълбочаване и проучване за наркотрафикантите в парламента. В редакцията се хвърлих на вестниците: нито едно заглавие на първа страница за наркотрафикантското изявление на Борисов. Тук-там из вътрешните страници е споменато в подзаглавие, но някак свенливо, от немай-къде. И се замислих. Държава, в която министър-председател да заяви, че в парламента има \"замесени с наркотрафик\" и това да не е под главата на всички вестници; и да не стане първа новина във всички емисии; и да не се е сезирала прокуратурата с изявление на говорителя на главния прокурор; и да не са се нажежили до червено телефоните на ДАНС и всевъзможните спецслужби от въртенето на медиите, които искат информация... Такава държава, простете, не е нищо повече от територия /по Комарницки/ на изпразнените думи, които вече не означават нищо. Впрочем показват поне нещо, и то е, че Борисов напоследък не може да удържа гнева си, когато го предизвика... Корнелия Нинова (цитатът е в отговор на въпрос как ще отговори на лидера на БСП, че е страхливец). Именно тази безотговорност на говоренето, което не предизвиква реакция на институциите, превръща нас, българите в маса, за която думите на властника са звуци без съдържание. Раздвижване на въздуха. И медиите го знаят. И защото го знаят - спестяват скандалното му изявление. Помните ли как през юни 2014 г-н Борисов ни съобщи, че \"искат да го арестуват, за да го убият в ареста\"? Замислям се какво ли щеше да предизвика такова изявление в нормална държава... В България не му обърнахме внимание. Тук думите служат за пропагандни замашки. С други думи: Най-личният субект на най-високата власт - министър-председателят, просто си говори, за да натрие носа на някого - по собствената му представа за отмъщение. Но безотговорното говорене не никак безобидно - разболява мозъците ни, превръща ни в маса, която или не чува, или псува, но думите във всички случаи са само паразитен фон на живота ни. Словото, особено критичното, вече не струва нищо, то е обезсмислено тотално. И заслугата на Бойко Борисов е огромна, направо неоценима.", "date": "2017.11.13", "title": "За гнева на Борисов и смъртта на думите"}
{"url": "http://www.dnevnik.bg/sport/2017/11/13/3077343_s_gol_na_ivelin_popov_v_kraia_futbolnite_nacionali/", "text": "Българският национален отбор по футбол победи Саудитска Арабия в приятелска среща, играна в Лисабон. Гола вкара Ивелин Попов в 81-ата минута. Това беше последната среща на националния отбор за 2017 г. През годината воденият от Петър Хубчев отбор имаше мачове на приливи и отливи, като в крайна сметка не успя да се класира за световното в Русия. Българите владееха повече топката, но мачът беше равностоен.  В 23-ата минута те бяха близо до откриване на резултата. Спас Делев се озова на стрелкова позиция сам срещу вратаря, но стреля покрай вратата. Десетина минути по-късно Мартин Райнов опита технично да прехвърли стража от малък ъгъл, но топката попадна върху мрежата. В края на първото полувреме Делев получи на границата на наказателното поле и въпреки намесата на защитника Мансур Ал Харби, успя да стреля. Топката обаче мина на сантиметри от лявата греда. Минута след това Саудитска Арбия можеше да открие след грешка на Николай Бодуров. Централният защитник върна слабо топката към Пламен Илиев, Муаба абу Радия я открадна и прехвърли вратаря, но Михаил Александров изчисти от голлинията. Веднага след началото на второто полувреме Илиев изби удара с глава на Ноа ал Муса. В 64-ата минута Попов стреля покрай вратата. В последните 15 минути българите играха по-добре и взеха инициативата. В 81-ата Миланов центрира от ляво и изскочилият Попов вкара с глава отблизо. Две минути след това Мансур ал Арби получи червен картон заради фаул в гръб срещу Андрей Гълъбинов.", "date": "2017.11.13", "title": "С гол на Ивелин Попов в края футболните национали победиха Саудитска Арабия"}
{"url": "http://www.dnevnik.bg/photos/2017/11/13/3076816_fotogaleriia_svetovnite_snimki_na_denia_-_13_noemvri/", "text": "Първият сняг, паднал в планината Фелдберг край Франкфурт, стигна за един малък снежен човек.", "date": "2017.11.13", "title": "Фотогалерия: Световните снимки на деня - 13 ноември"}
{"url": "http://www.dnevnik.bg/sport/2017/11/13/3077348_grigor_dimitrov_agresivnata_igra_i_misulta_za_ataka/", "text": "Григор Димитров оредели агресивната си игра и атакуващата си нагласа като ключови за победата срещу Доминик Тийм. Българският тенисист дебютира във финалите на АТП в Лондон с  драматичен успех с 6:3, 5:7, 7:5 след 140-минутна битка в зала \"О2 арена\" . Димитров изигра страхотен първи сет, в който сервираше добре и не даде никакви шансове на съперника. В началото на втория сет обаче първият сервис на българина спря да работи, Тийм започна да намира верния ритъм и двубоят се завърза здраво. \"Някой път просто губиш ритъм. Това е. Не мога само защото съм загубил ритъма на сервиса си да спра да играя. Винаги трябва да намериш правилния момент. Знаех, че дори да не се случи във втория сет, в третия ще се открие възможност, която ще мога да използвам. Както и стана при 3:3. Използвах момента и се получи. Агресивната игра винаги се отплаща\", заяви Димитров на пресконференцията след мача. \"Винаги съм се считал за агресивен играч, винаги съм излизал на корта с тази нагласа. Това е едно от най-важните неща - не само в този турнир, а във всички мачове. Мисля, че когато се стигне до решаващ сет, именно тази нагласа за атака ти помага да спечелиш\", допълни дебютантът в Лондон. Българинът заяви, че е бил нервен през целия мач и особено в края това си е проличало. Той водеше с 5:3 и сервираш за победата при 5:4, допусна изравняване, но след това реализира нов пробив и спечел играта на нерви. \"Много неща направиха мача труден. Може би беше по-труден от психологическа гледна точка, защото за пръв път играя на този корт и за пръв път участвам във финалите. Като игра всичко си беше нормално. Знаех какво да очаквам от Доминик\", обясни Димитров. \"Беше доста сходна ситуация. Казах си: \"Не, само не отново.\" Но срещу когото и от играчите в този турнир да се изправиш, знаеш, че ще бъде напрегнато до самия край. Мисля, че се справих добре. Със сигурност има неща, които можеше да направя по-различно или по-добре, но съм доволен.\" \"След първия сет трябваше малко повече да се отпусна. Бях малко нервен и към края на мача си личеше. Но мисля, че физически и психически бях добре. Дори и когато допуснах този пробив при 5:4. Можех само да избера в коя посока искам да отида. Днес избрах добрата.\" \"Никога не съм бил тук. Това е едно от тези нови преживявания, които ще си спомням до края на живота ми. Винаги съм искал да бъда на това място, да съм сред най-добрите играчи. Успях да спечеля и първия си мач, така че гледам само към позитивните неща\", завърши Димитров.", "date": "2017.11.13", "title": "Григор Димитров: Агресивната игра и мисълта за атака бяха ключът към победата"}
{"url": "http://www.dnevnik.bg/ot_vas/novini_ot_vas/2017/11/13/3076990_esenno_slunce_i_razhodka_po_vitosha/", "text": "Прокрадналото се есенно слънце над градската мъгла е изкушаващо. Открадвам малко време за самотна разходка с фотоапарат в ръка над с. Железница над София. Половин час, който свързвам с \"Четирите квартета\" на Т.С.Елиът. Предпочитам ги в английския оригинал, но тук преводът е на Владимир Левчев, от 1993 г.", "date": "2017.11.13", "title": "Есенно слънце и разходка по Витоша"}
{"url": "http://www.dnevnik.bg/sport/2017/11/13/3077363_frenski_sustezatel_v_alpiiskite_ski_pochina_sled/", "text": "Френският състезател в алпийските ски Давид Поасон е починал при инцидент. 35-годишният спортист е паднал по време на тренировка, обявиха от френската федерация. Злополуката е станала в канадския курорт Накиска. Поасон е бронзов медалист в спускането от световното първенство през 2013 г. Миналата година той спечели спускането от Световната купа в Кицбюел. От международната федерация по ски (FIS) изказаха съболезнованията си към съотборниците, приятелите и близките на французина. \"Поасон беше уважаван и завършен състезател още от дебюта си в Световната купа през 2004 г.\", заявиха от федерацията.", "date": "2017.11.13", "title": "Френски състезател в алпийските ски почина след падане на тренировка"}
{"url": "http://www.dnevnik.bg/citat_na_deniia/2017/11/13/3077351_citat_na_denia_ne_si_spomniam_koga_posledno_sum_vijdal/", "text": "А Това заяви  Григор Димитров на пресконференцията  след победата срещу Доминик Тийм. Българският тенисист, за когото това беше дебют във финалите на АТП в Лондон,  постигна драматична победа в три сета  след близо два часа и половина игра. Той получи голяма подкрепа от българските фенове  в първия си мач в английската столица. Българските знамена бяха изпълнили зала \"О2 арена\", а след двубоя Димитов сподели, че чувството да играе в такава обстановка е било страхотно. \"Да видиш тези огромни български знамена и всички тези хора, които са дошли да те подкрепят... Не мога да го опиша с други думи освен много, много специално. Страхотно е да бъда тук, да съм част от всичко това и да усетя тези емоции\", сподели българинът пред официалния канал на АТП. Вторият мач на Димитров ще бъде в сряда, а негов съперник ще бъде някой измежду световният номер 1 Рафаел Надал и белгиецът Давид Гофен. След първите два дни на турнира се очертава българинът да е най-подкрепяният тенисист заедно с големия любимец на феновете Роджър Федерер.", "date": "2017.11.13", "title": "Цитат на деня: Не си спомням кога последно съм виждал толкова големи български знамена"}
{"url": "http://www.dnevnik.bg/sviat/2017/11/13/3077369_tereza_mei_znaem_kakvi_gi_vurshi_rusiia_shte/", "text": "\"Имам много ясно послание към Русия. Знаем какво правите. И няма да успеете. Защото подценявате издържливостта на нашите демокрации, трайната привлекталеност на свободните и отворени общества и отдадеността на западните държави към съюзите, които ни сплотяват. Великобритания ще стори, каквото е необходимо, за да защитим себе си и ще работим с нашите съюзници за тяхната сигурност.\" Това заяви британският премиер Тереза Мей в обширна външнополитическа реч, произнесена в понеделник на годишната вечеря, организирана от кмета на Лондонското Сити. В нея тя говори за визията за външнополитическата позиция на Великобритания в днешната световна политика, както и каква ще е ролята на страната след Брекзит на 29 март 2019г. Частта, посветена на Русия, бе с изненадващо остър тон. В нея Мей обвини Москва, че с действията си заплашва международния ред, меси се в национални избори и разпространява фалшиви новини в медиите като част от необичайно агресивна кампания за \"използване на информацията като оръжие\" с цел сеене на раздори в западния свят. Критикувайки \"мащаба и естеството\" на руските действия, \"заплашващи международния ред, от който всички зависим\", тя рязко засили предупрежденията към Русия малко преди планираното за декември посещение в Москва на външния министър Борис Джонсън. След анексирането на Крим властите в Русия \"подпалиха конфликта в Донбас, непрекъснато нарушават въздушното пространство на няколко европейски държави и подеха непрекъсната кампания на кибер шпионаж и дестабилизация\", каза още премиерът. \"Това включва, между другото, намеса в избори, хакерски атаки срещу датското министерство на отбраната и Бундестага. Опитват се да превърнат информацията в оръжие. Разгръщат ръководени от държавата медийни организации, за да разпространяват фалшиви истории и манипулирани снимки в опит да предизвикат нестабилност на Запад и да подкопаят нашите институции\", продължи тя пред аудиторията, включваща множество предприемачи. Мей повтори за пореден път, че \"не искаме да се връщаме към Студената война или да сме в състояние на постоянна конфронтация\", но Великобритания ще действа взащита интересите си, както и тези на Европа и останалия свят, ако Русия продължава по същия път. Тя не спомена дали е загрижена от руска намеса в демократичния процес във Великобритания, а някои от първите реакции на речта ѝ са отправяне на въпроси дали Москва е повлияла на миналогодишния референдум, приключил с шокиращото за ЕС и света решение страната да напусне съюза. Премиерът говори и за нуждата от реформиране на НАТО, за да се съхрани организацията като жизнен съюз за възпиране на враждебна руска активност. \"Затова засилихме нашата военна и икономическа помощ за Украйна. Затова подсилваме кибер сигурността си и търсим начини да затегнем финансовите си регулации, за да не допускаме печалби от корупция в Русия да влизат във Великобритания. Така че предприемаме нужните мерки за контриране на руските действия.\" Тя каза също, че се насява един ден \"Русия може да избере - и се надявам да го направи - различна посока. Но докато не го стори, ще действаме в защита на интересите си и международния ред\". Мей добави, че все още се надява Русия да стане силна държава, играеща по правилата и развиваща международната сигурност като постоянен член на Съвета за сигурност на ООН. Но дотогава Лондон остава \"безусловно ангажиран с поддържане на европейската сигурност\". \"Всеобхватното ново икономическо партньорство, което се опитваме да постигнем, ще подчертае споделената ни ангажираност с отворените икономики и свободните общества пред лицето на онези, които се опитват да ги дестабилизират.\" \"Ройтерс\" припомтня, че един от козовете на британското впреговорите с ЕС за Брекзит е продължаване на партньорството в отбраната и сигурността. Страната разполага с най-големия бюджет за отбрана в ЕС, както и с най-обширната дипломатическа и разузнавателна мрежа на европейска държава.", "date": "2017.11.13", "title": "Тереза Мей: Знаем какви ги върши Русия, ще защитаваме Европа от заплахата"}
