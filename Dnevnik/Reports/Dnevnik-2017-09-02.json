{"url": "http://www.dnevnik.bg/sport/2017/09/02/3035279_ispaniia_razgromi_italiia_i_napravi_goliama_krachka/", "text": "Испания спечели големият сблъсък с Италия в група G и докосва първото място, което ще прати тима директно на световното първенство в Русия. Ла Роха разгроми съперника си с 3:0, а можеше да го направи още по-убедително, ако не бяха пропуските и добрите изяви на Джанлуиджи Буфон. Всичко свърши преди почивката, когато два гола на Иско наклониха везните в полза на Испания. През втората част резервата Алваро Мората оформи крайния резултат. Перфектната серия на новия селекционер  Лопетеги  продължава, като той още няма загуба начело на Испания. От началото Испания беше много по-активния отбор, като италианците не успяха да влязат добре в мача. Играта на Скуадра адзура не тръгна, а за капак няколко фаула в началото изнервиха футболистите на Джампиеро Вантура. В средата на Де Роси и Верати тотално изгубиха битката с халфовете на Испания. Хулен Лопетеги започна без изявен нападал, а Иско изпълняваше ролята на фалшива деветка. Звездата на \"Реал\" (Мадрид) помагаше много на останалите халфове и това се оказа ключово. Иско откри в 14-ата минута след прекрасно изпълнение на свободен удар. Бонучи имаше късмет, че не беше изгонен за нарушението, а след отсъдения фаул халфът на Испания прехвърли стената и не остави шансове на Буфон. Едва към края на първата част Италия изравни играта, като Кандрева се активизира, а също и Белоти имаше един добър шанс да се разпише. Вместо да изравнят резултата \"адзурите\" пуснаха гол в собствената си мрежа. Негов автор отново стана Иско в 40-ата минута. Той получи топката на границата на наказателното поле, отвори си пространство и стреля без да се бави, с което не остави шансове на Буфон за втори път. През втората част Италия се опита да отговори, но смените на Вентура закъсняха. Тимът беше инертен, липсваше му агресия и скорост в предни позиции. Големият опит на испанците също си каза думата и те не допуснаха никакви изненади пред вратата си. Ако имаше възможност Давид Де Хеа се справяше блестящо. В 70-ата минута капитанът Серхио Рамос изработи третия гол след блестяща акция. Той отне топката пред собственото си наказателно поле, изнесе топката със спринт чак до крилото, откъдето намери Алваро Мората. За нападателя остана по-лесното – да вкара от няколко метра. До края на двубоя единственото интересно събитие беше влизането на терена на  Давид Вия . Рекордьорът по голове за Ла Фурия се завърна след тригодишно отсъствие. В групата Испания води с 19 точки, а Италия има с три по-малко.", "date": "2017.09.02", "title": "Испания разгроми Италия и направи голяма крачка към първото място в групата"}
{"url": "http://www.dnevnik.bg/sviat/2017/09/02/3034695_ljubliana_i_pchelite_koito_jiveiat_na_pokriva/", "text": "Посетителите на главния конгресен център в словенската столица Любляна могат да си тръгнат с нещо повече от визитки – буркан мед, произведен на покрива. От 2011 г. насам Цанкаревият дом произвежда около 120 кг. мед годишно от собствените си кошери. Всичко е започнало през 2003 г., когато там се е провел световният конгрес на пчеларите. \"В близкия парк имаше кошери и си спомнних юношеските си години, когато помагах на чичо ми, който също беше пчелар\", казва Франк Петровчич, който поддържа медицинското крило на центъра. Мъжът, чийто мед спечели международно състезание миналата година, е започнал инициатива, която бързо печели поддръжници. Сега пчели се оглеждат на над 150 места в тристахилядната Любляна – сред които и върху покрива на радио \"Словения\". По думите на Петровчич, градският мед е много полезен – ако не друго, в него няма следи от пестицидите, използвани в големите полета. Пестидиците са и причината за бързото измиране на пчелите в цяла Европа. Словения е най-гъсто населената с пчелари държава в ЕС. На фона на 2 млн. население, те са 10 000 души. Любляна предложи на ООН 20 май да бъде обявен за Световен ден на пчелата, а идеята си спечели подкрепата и на Световната организация по прехраната. Датата е избрана, защото през 1734 г. на нея е роден един от първите пчелари в Европа – Антон Янша.", "date": "2017.09.02", "title": "Любляна и пчелите, които живеят на покрива"}
{"url": "http://www.dnevnik.bg/bulgaria/2017/09/02/3035126_purviiat_bejanski_centur_ot_zatvoren_tip_veche_e_gotov/", "text": "Първият бежански център от затворен тип вече е готов, но ще заработи едва след като бъде обзаведен, съобщи Би Ти Ви. Превръщането на транзитния център в Пъстрогор в затвор струваше близо 2 милиона лева, осигурени от Европа. Скъпи ремонти започват и в бежанския лагер в Харманли. В същото време, центровете на Държавната агенция за бежанци са почти празни. В затворения център в Пъстрогор ще бъдат настанявани само извършилите нарушение на вътрешния ред. Транзитният център, за който Европа вече втори път харчи пари, след като веднъж го построи, засега е празен. С новите мебели, ще влязат и бежанците. Капацитетът на центъра е малък, както и миграционния натиск. Едва 300 чужденци на месец сега задържа МВР по границата или във вътрешността на страната. Въпреки, че няма бежанци държавата ремонтира ударно. В ход са процедури по строеж на пречиствателна станция, детска площадка, а един от корпусите ще бъде от затворен тип. Строителството едва ли ще попречи на хората вътре, защото 75% от капацитета на лагера е празен, припомня телевизията.  Още миналата година се заговори, че МВР обмисля  да превърне един от лагерите на ДАБ в затворен тип. Ведомството, оглавявано тогава от Румяна Бъчварова обяви, че за да заработи споразумението за реадмисия с Турция, чужденците трябва да бъдат временно настанявани в лагери от затворен тип. Места от затворени тип бяха само центровете на дирекция \"Миграция\" в министерството, където пребивават мигранти с отказ за издаване на бежански статут и на които предстои експулсирането им от България. Бежанските центрове на ДАБ по принцип са от отворен тип. По данни на МВР, от началото на годината над 4 000 чужденци са избягали от бежанските центрове. От тях 1 300 са задържани във вътрешността на страната или в опит да я напуснат нелегално. В същото време статистиката отчита над 80% по-нисък миграционен натиск по държавната ни граница спрямо миналата година.", "date": "2017.09.02", "title": "Първият бежански център от затворен тип вече е готов, чака обзавеждане"}
{"url": "http://www.dnevnik.bg/bulgaria/2017/09/02/3035109_borisov_koe_nalaga_bedna_durjava_da_kupuva_skupa/", "text": "Премиерът Бойко Борисов не смята, че държавата трябва да дава харчи пари за скъпа военна техника. Това се разбра от негово изказване във Варна, където участва в десетото юбилейно издание на Летния университет на младежката организация на ГЕРБ. \"Кое налага най-бедната държава да купува най-скъпата възможна военна техника\", попита риторично той, цитиран от агенция \"Фокус\". \"Чух, че трябва да купим най-скъпото, което се продава на пазара. Кое налага да купим най-скъпия възможен хеликоптер, най-скъпия възможен самолет и най-скъпия изтребител? Ние, когато провеждаме търгове и обществени поръчки за дружества и организации – едни купуват \"Шкода\", други - \"Дачия\", трети купуват \"Фолксваген\". Не се хвърлят всички на \"Мерцедес\" и \"Пасат\", коментира Борисов. Той обясни, че има и друг тип самолети, друг тип бронетранспортьори, които струват много по-малко пари. Според Борисов е лесно и популистко да се разсъждава така. \"Искам и аз всички да са добре в тази държава\", подчерта той и отново изреди някои големи бюджетни разходи от близкото минало като тези по делото за АЕЦ \"Белене\", фалита на КТБ и др., които са все по-договори, които не са подписани от ГЕРБ. Носиш отговорност 130 г. назад По адрес на критиките по различни теми от страна на БСП напоследък Борисов обяви, че за хубаво или лошо партиите, когато управляват, носят отговорност и за доброто, което правят и за лошото, което се е случило през периода на управлението им. \"Не може да носиш отговорност само за една година откакто си председател на партия - носиш 130 години назад, като искаш да си председател на тази партия\", добави Бойко Борисов. По повод последните критики, свързани с антикорупционния закон на ГЕРБ, премиерът посочи, че през 2008 г. БСП приели закон, с който оневиняват всяка корупция в държавата. Една партия се оценява, когато е на власт, не когато е опозиция. Когато всички инструменти за управление са в нея. БСП, когато имаха на два пъти, поне откакто аз съм в политиката, възможност да приемат и приложат тези закони, приеха само един закон, който по своята същност е закон, защитаващ корупцията, обясни той. Допълни, че е задължил всички в партията си да \"прочетат и научат\" въпросния закон (премиерът вероятно има предвид предложения тогава от кабинета \"Станишев\" Закон за предотвратяване и установяване на конфликт на интереси. Той е в сила от 1 януари 2009 г. - бел. ред.), който показвал истинската същност на БСП. Партията наскоро предложи алтернативен на този на Министерството на правосъдието проект за борба с корупцията. Борисов обяви, че лош или хубав проектът на ГЕРБ се съгласува с ЕС и неправителствени организации и заключи, че той предлага нещо добро. \"Аз не съм ги чул те (БСП - бел. ред.) да излязат и както в църквата да кажат \"Отричаш ли се от Сатаната? Отричам се!\" Три пъти да излезе г-жа Нинова, да се отрече от Сатаната, сиреч от закона си от 2008 г. и да каже \"Сега като сме се отрекли, и сме чисто нови, не сме 130-годишни, предлагаме този закон\" с радост ще я изслушам\", каза още премиерът. Кметове тук-там от БСП Борисов се защити и от упреците на опозицията за това, че се подпомагат финансово само общини на ГЕРБ. Парите за общините са давани целево и по искане на кметовете, обяви той. \"Дали сме били пари за смесените райони. За радост или за беда, огромната част от кметовете са от ГЕРБ, другите са от ДПС и тук-таме има някой от БСП\", коментира Борисов обвиненията на БСП, че правителството отпуска пари общини с кметове от ГЕРБ и ДПС. Той заяви, че тези пари целево са давани за улици, за детски градини, за канализация, за чешми и водоснабдяване, за обредни домове, за спортни площадки, за саниране на училища. \"Те са по искане на кметове, по искане на партии. Ние сме минали, разгледали – неотложно е трябвало да бъдат направени и сме ги направили\", обясни Борисов. По думите му обвиненията на БСП са политическо говорене, присъщо на опозицията. \"И ние да бяхме опозиция и ние така щяхме да говорим\" добави той. \"Говореха за дълга, какъв дълг сме взели – ей го, той си стои във фискалния резерв. Просто парите са евтини и е хубаво държавата да има мазнинка, да има буфер, да има сигурност. Не се знае утре какво ще стане, но парите седят във фискалния резерв и всеки ги вижда\", посочи Борисов. Премиерът добави, че с усилията, които правителството полага за стабилност и по отношение на данъчната политика безработицата в страната пада.", "date": "2017.09.02", "title": "Борисов: Кое налага бедна държава да купува скъпа военна техника?"}
{"url": "http://www.dnevnik.bg/bulgaria/2017/09/02/3035155_gerb_izkljuchi_ot_partiiata_predsedatelia_na/", "text": "Изпълнителната комисия на ГЕРБ прекрати членството в партията на председателя на Общинския съвет в гр. Септември Лазар Николов Влайков, съобщиха от партията. Преди няколко дни с  негов пистолет бе убит човек  като засега версията на полицията е, че това е станало след като пистолетът попада в ръцете на 6-годишно дете. Партията оттегля политическата си подкрепа от Влайков като общински съветник и председател на Общинския съвет в гр. Септември, както и го призовава да напусне общинския съвет като подаде заявление за прекратяване на пълномощията му като общински съветник, пише още в съобщението до медиите. От ГЕРБ за пореден път заявяваме, че никога не сме и няма да разпъваме политически чадър върху никого и всеки, който нарушава законите на страната, трябва да понесе съответната отговорност, обявяват от там. По информация, цитирана от няколко медии, Влайков и преди е бил отстраняван от партията - през 2012 г., след като намушкал с нож друг мъж.", "date": "2017.09.02", "title": "ГЕРБ изключи от партията председателя на Общинския съвет в Септември"}
{"url": "http://www.dnevnik.bg/sport/2017/09/02/3035159_aleksis_sanches_e_napulno_otdaden_na_arsenal_siguren_e/", "text": "Мениджърът на  \"Арсенал\"  Арсен Венгер не се притеснява от негативна реакция на Алексис Санчес след проваления му трансфер в \"Манчестър сити\". Очакваше се чилиецът да премине при \"гражданите\" в  последния ден от прозореца , но това не стана. \"Арсенал\" отхвърли две оферти на \"Сити\" –  първо 50 млн. паунда , а след това 60 млн. паунда. Смяташе се, че \"гражданите\" ще включат в сделката и Рахийм Стърлинг, което можеше да убеди Венгер да продава, но това не се случи. \"Той е напълно отдаден на \"Арсенал\" и ще бъде на 100% мотивиран в мачовете. Един футболист винаги иска да се представя добре. Странно ми е да говоря за това, защото искам той да се концентрира изцяло върху предстоящия сезон\", каза Венгер в ефира на BeIN Sport. Санчес, който в момента е с националния отбор на Чили е споделил пред своите съотборници, че иска да се присъедини към \"Сити\", но ще трябва да се съобрази със ситуацията. Нападателят и неговият агент Фернандо Фелисевич са разговаряли с Арсен Венгер и са го уверили, че той ще даде най-доброто от себе си за \"артилеристите\". Според английската преса \"Арсенал\" ще се опита да убеди чилиеца да подпише нов договор при заплата от 400 хил. паунда на седмица. В противен случай той ще напусне като свободен агент следващото лято.", "date": "2017.09.02", "title": "Алексис Санчес е напълно отдаден на \"Арсенал\", сигурен е Венгер"}
{"url": "http://www.dnevnik.bg/politika/2017/09/02/3035150_ninova_osven_v_paralelna_durjava_jiveem_i_v_dva/", "text": "Освен че има паралелна държава, живеем и в два паралелни свята - на управляващите и реалния, обяви лидерът на БСП Корнелия Нинова. Коментарът ѝ по време на националния съвет на партията, който единодушно прие проекта за антикорупционен закон на левицата. \"Говорили сме си за паралелната държава, която краде по независими експертизи 10 млрд. лв. годишно от джоба на всеки българин. Само да припомня, че преизчислението на всички пенсии годишно струваше около 1 млрд. лв. Помощта за децата с увреждания струва 70 млн. лв. Виждате какво говорим на фона на 10 млрд.\", коментира лидерът на БСП. \"Освен, че живеем в паралелна държава, като че ли живеем в два паралелни свята - на управляващите и на реалния живот. Бих искала да ви цитирам няколко неща само от вчерашния ден, за да видите двете реалности. Управляващите сутринта в парламента: \"Добрите новини бележат началото на новия политически сезон. Няма да отстъпим, както и досега от политиките за ликвидиране на неграмотността. Укрепването на обществения ред и сигурността продължават да бъдат сред законодателните ни приоритети. Няма да си затваряме очите пред криминогенната обстановка в страната\", цитира откъс от декларацията на Цветан Цветанов Нинова. Тя посочи, че на фона на картината, която е очертал Цветанов, вечерта в новините са съобщили за инцидент в Пазарджишко с 6-годишно дете, застреляло собственик на заведение; за баща, който се е дрогирал пред детето си в заведение; за агресия в метрото на София; за издирване на двама маскирани и други. \"Обществото очаква алтернатива на това управление. И нека този политически сезон да бъде сезонът на алтернативата за \"БСП за България\". Да започнем с антикорупционното законодателство, защото разбирам, че не можем да направим нищо друго, ако не спрем политико-бизнес-олигархичната мафия, която краде тези 10 млрд. лв., за да ги разпределим към онези социални слоеве, които имат нужда от тези пари\", допълни лидерът на БСП. Тази седмица на обществено обсъждане бяха подложени два проекта на антикорупционен закон - на ГЕРБ, изготвен от правосъдното министерство и на опозицията, в лицето на БСП. Нинова коментира, че има три условия, при които би се съгласила да обедини проектите. \"Опитват се в последните дни по различни начини да ни внушават, че трябва да направим общ законопроект, да вземем от двата най-доброто, да се обединим и в името на България да спрат политическите дразги и веднъж завинаги да решим проблема с корупцията. Първото е този орган да се занимава с разследване, а не с констатации, т.е. истинско събиране на доказателства. Този орган да се занимава с корупционни престъпления по високите етажи на властта, а не с констатиране. Този орган да има председател, назначен от президента\", обясни Нинова. Тя допълни: \"Ние не правим закон за едно правителство и за един президент. Ние сме сериозна партия и предлагаме трайно законодателство. Днес правителството е на Бойко Борисов, утре ще е наше\". По думите ѝ управляващите предлагат поредната имитация на борба с корупцията за отчет пред предстоящия мониторингов доклад. \"Тяхното предложение е орган, който събира информация, констатира административни нарушения и издава предписания\", заяви Нинова.", "date": "2017.09.02", "title": "Нинова: Освен в паралелна държава, живеем и в два паралелни свята - на управляващите и реалния"}
{"url": "http://www.dnevnik.bg/kultura/2017/09/02/3034662_otkus_ot_emigrantite_chetiri_dulgi_razkaza_na_v_g/", "text": "\"Емигрантите. Четири дълги разказа\" на В. Г. Зебалд, един от най-значимите и влиятелни европейски писатели от втората половина на ХХ век. Зебалд посвещава творчеството си на травматизираните хора, на емигрантите, които се опитват да оцелеят и да осъществят себе си в странство. \"Емигрантите\" (превод: Стоян Гяуров, 376 стр., цена: 19 лв.) разказва четири лични истории, отчасти уповаващи се на автентични документи. Следвайки стъпките на четирима напуснали Германия мъже, авторът очертава маршрутите на изгнание, които водят от Литва до Лондон, от Мюнхен до Манчестър, от южногерманските провинции до Швейцария, Франция, Ню Йорк, Истанбул и Йерусалим. Това пътуване във времето и пространството събира историята на раздробена Европа, деликатно вгражда темата за Холокоста, откроява местата на паметта, проследявайки тайнствените й ритуали. Писателят смесва елементи от пътеписа, биографията, мемоара и създава свой жанр, плътна поетична проза, блуждаеща между документалното и фикционалното, но безпощадно ясна в мощните си прозрения за съвременния свят. В. Г. Зебалд е сред най-дискутираните немскоезични автори - поет, есеист и писател, той е една от най-представителните фигури в съвременната немскоезична литература. Роден в баварското градче Вертах, през 60-те години се установява във Великобритания, където след успешна научна кариера е професор по немска литература в Университета на Източна Англия. Носител е на множество литературни отличия, сред които Берлинската литературна награда, наградите \"Хайнрих Бьол\" и \"Хайнрих Хайне\", Националната награда на критиците (NBCC). Сред най-превежданите му белетристични творби са \"Световъртеж\", \"Емигрантите\", \"Пръстените на Сатурн\" и \"Аустерлиц\". През януари 1984 година от С. до мен достигна вестта, че вечерта на 30 декември, тоест една седмица след седемдесет и четвъртия си рожден ден, Паул Берайтер, моят учител в основното училище, сложил край на живота си, като легнал пред влака малко извън С., там, където железопътната линия с широка дъга излиза от върбовата горичка и навлиза в откритото поле. Веднага ми изпратиха местния вестник за обяви, където в некролог, озаглавен \"Скръб по един обичан съгражданин\", изобщо не се споменаваше обаче, че Паул Берайтер е умрял по своя воля или по силата на някакъв саморазрушителен импулс, а се говореше единствено за заслугите на починалия педагог, за грижите му към неговите ученици, които далеч надхвърляли задълженията му, за неговата любов към музиката, неговата находчивост и така нататък все в този смисъл. Някак между другото впрочем в некролога се споменаваше, че Третият райх попречил на Паул Берайтер да упражнява учителската си професия. Тази съвсем кратка и несвързана констатация, както и драстичната му смърт бяха причината, поради която през следващите години аз все по-често се замислях за Паул Берайтер, докато накрая реших, че трябва да отида отвъд собствените си, много топли спомени за него, за да се опитам да разкрия непознатата за мен история на неговия живот. Направените от мен проучвания ме отведоха обратно в С., където бях ходил само няколко пъти, след като завърших училище, и то на все по-големи интервали. Много бързо узнах, че чак до смъртта си Паул Берайтер живеел в жилищен блок в С., издигнат през 1970 година на мястото на някогашния разсадник за декоративни и зеленчукови растения \"Дагоберт Лерхенмюлер\", но почти не се задържал в жилището си, а постоянно странствал, без никой да знае къде. Продължителните му отсъствия от града, както и все по-странното му държане, започнало да се очертава няколко години преди да излезе в пенсия, укрепили окончателно реномето му на ексцентрик, което, въпреки неговите педагогически способности, отдавна съпътстваше Паул Берайтер, тъй че, що се отнася до смъртта му, сред населението на град С., където Паул Берайтер бе израснал и с малки прекъсвания винаги беше живял, се бе наложило мнението, че е станало това, което е трябвало да стане. Малкото разговори, които проведох в С. с хора, познавали Паул Берайтер, не бяха никак полезни и всъщност най-интересното, което извлякох от тях, беше, че никой не говореше за Паул Берайтер или за учителя Берайтер, а единствено за Паул, от което останах с впечатлението, че в очите на своите съвременници той никога не беше пораснал истински. Това ме подсети, че и ние в училище го наричахме единствено Паул, макар и не пренебрежително, а по-скоро сякаш говорехме за наш образцов по-голям брат, като че той принадлежеше на нас и ние на него. Това, разбира се, както междувременно бях разбрал, беше чиста фантазия, тъй като дори Паул да ни познаваше и разбираше, никой от нас не знаеше кой е той и какво таи в себе си. Затова – с голямо закъснение – се опитах да се доближа до него, опитах се да си представя как бе живял в голямото жилище на горния етаж на старата Лерхенмюлерова къща, която по-рано се намираше на мястото на сегашния жилищен блок и бе равномерно обградена от красивите зелени и пъстри зеленчукови и цветни лехи на разсадника, където Паул често помагаше следобед. Видях го излегнат на балкона под покрития с шиндли покрив – любимото му лятно ложе, – лицето му засводено от армиите на съзвездията; видях го как кара кънки през зимата, сам на рибарника в Мозбах, видях го и проснат на релсите. Представих си как е свалил очилата си и ги е положил върху баласта. Блестящите стоманени ленти, напречните греди на траверсите, смърчовата горичка на хълма над стария град и така добре познатата му дъга на планините са се размили пред късогледите му очи и са изчезнали в падащия здрач. Накрая, с приближаването на оглушителния шум, единственото, което е виждал, е била някаква тъмна сивота, посред която обаче ярко са се откроявали снежнобелите изображения на върховете Кратцер, Третах и Химелсшрофен. Трябваше все пак да си призная, че тези усилия – да си представя станалото, не ме доближаваха до Паул освен в някои моменти на емоционални изблици, които обаче ми се струваха недопустими, и именно, за да ги избегна, записах всичко, което знаех и което успях да узная за Паул Берайтер в хода на моите проучвания. През декември 1952 година се преместихме от село В. в отдалечения на деветнайсет километра малък град С. Пътуването, по време на което следях напрегнато от шофьорската кабина на виненочервения камион за транспортиране на мебели на автобусната и спедиторска фирма \"Алпенфогел\" безкрайните редици от силно заскрежени дървета покрай пътя, които изплуваха пред нас от мътната утринна мъгла, това пътуване, продължило най-много един час, ми се стори като пътешествие около половината свят. Когато най-сетне минахме по моста над Ах и влязохме в С., който по онова време дори не беше истински град, а просто един по-голям пазарен център с около девет хиляди жители, бях преизпълнен с увереност, че тук за нас започва нов, вълнуващ градски живот, чиито непогрешими знаци бяха сините емайлирани улични табели, огромният часовник пред старата гара и извънредно импозантната за моите представи фасада на хотел \"Вителсбахер Хоф\". Особено многообещаващ обаче ми се струваше фактът, че на места редиците от къщи бяха накъсани от парцели с разрушения, тъй като, откакто бях ходил веднъж в Мюнхен, онова, което най-вече свързвах с думата \"град\", бяха купищата развалини, опожарените стени и дупките на прозорците, през които се виждаше празно пространство. През следобеда на пристигането ни времето рязко се промени. Развихри се снежна буря, която продължи до края на деня и едва през нощта премина в равномерен, спокоен снеговалеж. Когато на другата сутрин отидох за пръв път на училище в С., беше натрупало вече толкова много сняг, че от удивление ме обхвана нещо като празнично настроение. Постъпих в трети клас, на който преподаваше Паул Берайтер. В тъмнозеления си пуловер със скачащия елен бях застанал пред моите петдесет и един зяпащи ме с огромно любопитство връстници и чух сякаш от много далеч Паул да казва, че съм дошъл тъкмо навреме, защото вчера разказал сагата за еленския скок и сега щял да прерисува на черната дъска изображението на еленския скок от моя еленски пуловер. Помоли да си сваля пуловера и да седна на първо време до Фриц Бинсвангер на най-задния чин, докато той, използвайки шаблона на еленския скок, щял да ни покаже как едно изображение може да бъде разчленено, съответно съставено от безчет дребни частици – кръстчета, квадрати или точки. И ето че след малко аз вече седях до Фриц и приведен над тетрадката си копирах върху карирания лист рисунката на скачащия елен от дъската. Фриц, който, както не след дълго разбрах, повтаряше трети клас, явно също полагаше усилия да се справи с поставената задача, само че при него това ставаше много бавно. Дори след като и започналите по-късно отдавна бяха привършили работата си, той бе нанесъл едва малко повече от дузина кръстчета в тетрадката си. След мълчалива размяна на погледи аз набързо довърших неговата фрагментарна работа, както близо две години, през които от този ден нататък седяхме един до друг, щях да правя с голяма част от задачите му по аритметика, писане и рисуване, а това ставаше много лесно и така да се каже, като по вода само защото Фриц и аз имахме еднакъв и както Паул неведнъж бе констатирал, поклащайки глава, непоправимо немарлив почерк, с единствената разлика, че Фриц не можеше да пише бързо, а аз не можех да пиша бавно. Паул нямаше никакви възражения срещу нашето взаимодействие; напротив, дори ни насърчи още повече, като окачи поставеното в кафява рамка и пълно до половина с пръст стъклено сандъче с майски бръмбари на стената до чина ни. В пръста освен двойката майски бръмбари – Melolontha vulgaris, – описани със стария зютерлинов шрифт, имаше люпило, какавида и ларва, а в горната част на сандъчето се виждаха един люпещ, един летящ и един ядящ ябълкови листа бръмбар. В началото на лятото това сандъче с мистериозната метаморфоза на майския бръмбар подтикна Фриц и мен към извънредно интензивни занимания с природата на майските бръмбари, занимания, които включваха и анатомични изследвания и чиято кулминация беше пасираната супа от майски бръмбари, направена и изядена от нас двамата с Фриц. Впрочем Фриц, който произхождаше от многолюдно семейство на земеделски работници, живеещо в Шварценбах, и доколкото бе известно, нямаше истински баща, проявяваше най-жив интерес към всичко, свързано с виктуалиите, с тяхното приготовление и консумация. Всеки ден той се разпростираше най-подробно върху качеството на закуската, която си носех от къщи и споделях с него, а на връщане от училище винаги се спирахме пред витрината на магазина за деликатеси \"Тура\" или пред онази на големия магазин за южни плодове \"Айнзидлер\", чиято главна атракция беше един тъмнозелен, с клокочещи въздушни мехури аквариум за пъстърва. Веднъж, след като бяхме стояли доста дълго пред \"Айнзидлер\", от чиято сенчеста утроба през това септемврийско пладне лъхаше благотворен хлад, на прага се появи старият Айнзидлер и ни подари по една круша масловка, истинско чудо не само защото този плод бе великолепна рядкост, но преди всичко заради широко известния холеричен нрав на Айнзидлер, който просто ненавиждаше да обслужва малцината останали му все още клиенти. Именно докато ядяхме масловките, Фриц сподели, че ще стане готвач, какъвто и наистина стана, при това, нека го кажем направо, готвач от световна класа, който, след като усъвършенства до най-висша степен готварските си умения в грандхотел \"Долдер\" в Цюрих и във \"Виктория Юнгфрау\" в Интерлакен, бе еднакво търсен както в Ню Йорк, така и в Мадрид или Лондон. Случи се така, че тъкмо по време на пребиваването на Фриц в Лондон се срещнахме отново през едно априлско утро на 1984 година в читалнята на Британския музей, където аз проучвах историята на Беринговата експедиция в Аляска, а Фриц щудираше френски готварски книги от XVIII век. По случайност седяхме един до друг, разделени само от пътеката между банките, и когато в един момент едновременно вдигнахме поглед от работата си, се разпознахме веднага въпреки изминалия междувременно четвърт век. В кафетерията после си разказахме нашите житейски истории, като разговаряхме дълго и за Паул, за когото Фриц си спомняше главно, че никога не го беше виждал да яде нещо.", "date": "2017.09.02", "title": "Откъс от \"Емигрантите. Четири дълги разказа\" на В. Г. Зебалд"}
{"url": "http://www.dnevnik.bg/sport/2017/09/02/3035180_livurpul_poiska_200_mln_evro_za_koutinyo_obiaviha_ot/", "text": "Ръководството на \"Барселона\" даде пресконференция след края на трансферния прозорец, в която основна тема беше Филипе Коутиньо. Халфът на \"Ливърпул\" цяло лято беше пред трансфер на \"Камп ноу\", но в крайна сметка до сделка не се стигна. \"Знаете, че седмици наред водихме разговори с  \"Ливърпул\" за Коутиньо  и след тези преговори, вчера те ни поискаха 200 млн. евро. Това е огромна сума за един футболист и ние няма да поставим нашия клуб пред такъв риск\", каза директорът Алберт Солер. Той обясни, че след рекордният трансфер на Неймар в ПСЖ за 222 млн. евро ситуацията в евроейския футбол излиза от контрол. \"Това не е нормално, защото се намираме в пазар, където вратар струва 50 млн. евро. Ние няма да участваме в това, няма да рискуваме стабилността на \"Барселона\". УЕФА и Асоциацията на европейските клубове трябва да се намесят\", каза още един от шефовете на клуба. \"Барселона\" отправи общо четири оферти към \"Ливърпул\" за Коутиньо, като според медиите в Испания последната е била на стойност 150 млн. евро. Каталунците все пак привлякоха една скъпа покупка през лятото –  Усман Дембеле от \"Борусия\" (Дортмунд) за 105 млн. евро . \"Това, че Неймар плати клаузата си не значи, че ние имаме тези пари. Ние сме клуб, който има отговорности и не може да действа безразсъдно. Ние винаги правим нещата по наш начин\", добави по темата спортният директор Роберт Фернандес.", "date": "2017.09.02", "title": "\"Ливърпул\" поиска 200 млн. евро за Коутиньо, обявиха от \"Барселона\""}
{"url": "http://www.dnevnik.bg/biznes/2017/09/02/3035182_razshirenieto_na_trakiia_moje_da_zapochne_sled/", "text": "Разширението на автомагистрала \"Тракия\" може да започне след въвеждането на тол системата. Това се разбра от изказване на премиера Бойко Борисов във Варна, цитиран от агенция \"Фокус\". Там той участва в събитие на младежката организация на ГЕРБ. За пръв път за разширение на трасето от София до Пловдив  съобщи строителният министър Николай Нанков  през юли. Кога ще бъде изпълнена тол системата към момента не е известно заради множеството обжалвания на поръчката за нея. В момента са подадени шест оферти от кандидати да я изграждат. Ако пак има обжалване на процедурата,  премиерът се закани  системата да се направи с държавни пари. \"Мисля си как, заработи ли тол системата, магистрала \"Тракия\" до Пловдив да я направим в 6 ленти, с още една допълнителна лента. Като тръгнеш от София за Пловдив все едно караш по \"Цариградско шосе\", няма нищо общо с магистрала, пълна е. 45-50 хил. коли на денонощие пълнят \"Тракия\", обяви Борисов. Той коментира и магистрала \"Хемус\", по трасето на която се правят ремонти на мостовете, което по думите му не се е случвало от 36-37 г. Той отново упрекна предшествениците си, които не са правили инфраструктура и затова сега всичко се струпало на ГЕРБ. \"Нали тогава сме били цъфнали и вързали. Магистрала до Правец, ето това са правили, все едно аз да си бях направил магистрала от София до Банкя и да кажа стига толкова\", коментира Бойко Борисов. \"Следващия трябва да го изберем някъде от далече, за да може да си направи път до вкъщи\", посочи премиерът. \"Приоритет на приоритетите е \"Хемус\", искам да съм жив да я видя. Ще видите и вие каква ще бъде разликата в България с \"Хемус\"\", заключи той.", "date": "2017.09.02", "title": "Разширението на \"Тракия\" може да започне след въвеждане на тол системата"}
{"url": "http://www.dnevnik.bg/photos/2017/09/02/3035149_fotogaleriia_razhodka_sled_remonta_po_bul_praga/", "text": "От утре (3 септември) ще бъде възстановено движението на автомобили и автобусите на градския транспорт по бул. \"Прага\", съобщиха от Столичната община. В края на месеца Министерството на културата разреши паветата по булеварда да бъдат заменени от асфалт и започна полагането на новата настилка.", "date": "2017.09.02", "title": "Фотогалерия: Разходка след ремонта по бул. \"Прага\""}
{"url": "http://www.dnevnik.bg/sport/2017/09/02/3035187_zritel_e_udaren_ot_avtomobil_po_vreme_na_rali_sliven/", "text": "Зрител край трасето е ударен от един от автомобилите в рали \"Сливен\", съибщи БТА. Екипажът с №27 Марио Попов/Даниел Мечикян с \"Форд Фиеста ST\" е изгубил контрол по време на петия специален етап \"Българка\". Пострадал е мъж на 36 години, който има две счупени ребра, но е в стабилно състяоние. Мъжът с инициали С.С. е транспортиран в спешното отделение на МБАЛ \"Д-р Иван Селемински\" в Сливен. Заради инцидента ръководството на състезанието спря етапа временно. По-рано през деня имаше и друг инцидент, отново с български екипаж. Състезателите с №10 Дилян Станков/Станислав Рашев се обърнаха със своя \"Ситроен С2\". За момента в ралито водят Пламен Стайков и Давид Кварацкхелия с \"Мицубиши Лансър\". Те имат аванс от 24 секунди пред турския екипаж Орхан Авджиолу / Бурчин Коркмаз. Трети са Дан Гъртофан / Тудор Марза на 24.2 секунди.", "date": "2017.09.02", "title": "Зрител е ударен от автомобил по време на рали \"Сливен\""}
{"url": "http://www.dnevnik.bg/citat_na_deniia/2017/09/02/3035177_citat_na_denia_dnes_pravitelstvoto_e_na_borisov_utre/", "text": "\"Днес правителството е на Бойко Борисов, утре ще е наше\". Това обяви лидерът на БСП Корнелия Нинова на националния съвет на партията днес. Думите ѝ бяха свързани с готвените и от ГЕРБ, и от левицата проекти за антикорупционен закон. \"Ние не правим закон за едно правителство и за един президент. Ние сме сериозна партия и предлагаме трайно законодателство.Днес правителството е на Бойко Борисов, утре ще е наше.\", обяви Нинова. По думите ѝ управляващите предлагат поредната имитация на борба с корупцията за отчет пред предстоящия мониторингов доклад. \"Тяхното предложение е орган, който събира информация, констатира административни нарушения и издава предписания\", допълни тя. По-рано през деня зам.-председателят на ГЕРБ Цветан Цветанов обяви, че \" не искаме президентска република \" по повод записаното в проекта на левицата - президентът да назначава шефа на антикорупционния орган.", "date": "2017.09.02", "title": "Цитат на деня: Днес правителството е на Борисов, утре ще е наше"}
{"url": "http://www.dnevnik.bg/photos/2017/09/02/3035192_snimka_na_denia_premierut_i_mladejite/", "text": "\"Колкото по-близко сме до хората, толкова по-добре за партията и за държавата. Ако ни е съхранила нещо, това е обновяването на партията и подобряването на политиките. Постоянно идеите и приоритетите ни се подобряват. Продължаваме да правим това, което правим добре\". Това обяви премиерът Бойко Борисов пред младежката организация на ГЕРБ във Варна.", "date": "2017.09.02", "title": "Снимка на деня: Премиерът и младежите"}
{"url": "http://www.dnevnik.bg/photos/snimka_na_denia/2017/09/02/3035196_snimka_na_denia_lebron_djeims_zabiva_pred_hiliadi/", "text": "Леброн Джеймс зарадва многобройните си фенове във Филипините, като се включи в демонстративен мач. Той остана на паркета в Манила едва десетина минути като част от своето промоционално турне в Азия. Джеймс, който е избиран за най-полезен играч в НБА четири път гостува в Манила за трети път в рамките на четири години.", "date": "2017.09.02", "title": "Снимка на деня: Леброн Джеймс забива пред хиляди фенове в Манила"}
{"url": "http://www.dnevnik.bg/sviat/2017/09/02/3035178_bivshiiat_shef_na_zdravnata_kasa_v_rumuniia_ostava_v/", "text": "Трийсетдневен предварителен арест бе наложен на бившия шеф на румънската Национална здравноосигурителна каса (НЗОК) Мариан Бурча, съобщи БТА, позовавайки се на Аджерпрес Той е разследван от Националнната дирекция за борба с корупцията за отчитане на фиктивни медицински услуги. Вчера стана известно, че директорът на НЗОК  са арестувани и други. Според Аджерпрес броят им е 13 души. Задържаните са обвинени във вземане и даване на подкуп, търговия с влияние, създаване на организирана престъпна група, измама, злоупотреба със служебно положение, фалшификация на документи и други престъпления, като деянията са извършени в периода януари 2016-август 2017 г.  Сред арестуваните има други членове на ръководството на касата, задържан е и бившият шеф на Здравноосигурителната каса община Букурещ Лучиан Бара, представители на фирми за медицински услуги, както и адвокат от колегията в Букурещ. ", "date": "2017.09.02", "title": "Бившият шеф на здравната каса в Румъния остава в 30-дневен предварителен арест"}
{"url": "http://www.dnevnik.bg/bulgaria/2017/09/02/3033250_stolichnata_policiiata_e_otkrila_osem_procenta_ot/", "text": "Столичната полиция е открила и върнала по-малко от 8 % от обявените за откраднати велосипеди. Това се разбира от отговор на МВР на запитване на \"Дневник\". Статистиката обхваща периода от 2013 г. до средата на август тази година. В този период СДВР са регистрирали общо 2 453 кражби на колелета, а върнатите - т.е. откритите откраднати велосипеди за същото време са 186. Същевременно според данните на полицията общо разкритите престъпления са 326. Това означава, че е установено кой е откраднал колелото, но то не може да бъде открито. Колко от разследванията обаче са стигнали до съд не можаха да кажат нито от прокуратурата, нито от съда. Защото при тях се води кражба на движима вещ и нямат разграничение по нейния вид. От прокуратурата не скриха учудването си от представените от полицията данни за образувани за периода разследвания. Не е известно и колко са велосипедите, които не са обявени за откраднати, но са изчезнали. По години информацията на полицията показва, че за 2013 г. са били регистрирани 580 кражби, образувани са 547 разследвания като разкритите са 71. За 2014 г. са регистрирани 609 кражби, образувани са отново 547 разследвания, а разкритите са 95. През 2015 г. общият брой на престъплението спада до 543, образуваните преписки по тях са 487, а разкритите - 71. Миналата година броят кражби спада с още до 448, от които са образувани 416 разследвания, а 53 са разкрити. От началото на тази година до средата на август са регистрирани 263 кражби, 239 са образуваните разследвания, а 36 - разкритите. От МВР предоставиха и общи данни за страната, според които броя регистрирани кражби от началото на 2013 г. до юли 2017 г. е 7 536. За 2013 г, броят им е 1834, за 2014 - 1728, през 2015 г. - 1680, а до юли тази година са 809.", "date": "2017.09.02", "title": "Столичната полицията е открила осем процента от обявените за откраднати велосипеди"}
{"url": "http://www.dnevnik.bg/intervju/2017/09/02/3034760_d-r_skender_sila_szo_ogranicheniiata_za_pushene_na/", "text": "Д Обаче няма нито едно доказателство зад твърдението, че водната лула от Близкия Изток е безвредна, подчертава ръководителят на офиса на Световната здравна организация за България д-р Скендер Сила. \"Дневник\" разговаря с него за вредите, които употребата на наргиле нанася, както и за подходите на страните в ЕС за регулацията й. Сила пое ръководния пост на представителството на СЗО в България през януари 2017 г., идвайки от офиса в Косово.  - Употребата на наргиле се превръща в проблем в много държави в Европа. Преди това беше типична предимно за Северна Африка и Близкия Изток, но сега се разпространява и в много държави-членки на ЕС, които също търсят решение. Подходът на национално ниво при повечето е комплексен, като наргилето и тютюна за наргиле се поставят наравно с останалите тютюневи изделия и подлежат на същите ограничения и мерки за ограничаване. Но трябва да се има предвид че това е наистина много бързо разрастващ се проблем и затова Световната здравна организация сформира група от учени и експерти от целия свят, за да го изследват и да помогнат на страните да се борят с него. - Битува заблудата не само сред населението, но и в законодателството, че употребата на наргиле е по някакъв начин по-безвредно от употребата на тютюн и цигари. Но анализите на научната група на СЗО показват, че всички проучвания по въпроса потвърждават вредата от този продукт и няма нито едно доказателство за твърдението, че не вреди. Тютюните за наргиле съдържат обилни количества токсични вещества, които присъстват и в цигарите и могат да причинят тежки заболявания, включително рак. Така че трябва да спре да се повтаря мантрата, че наргилето било безвредно - не е, то уврежда здравето и това е потвърдено от многобройни изследвания. Затова СЗО препоръчва на страните, борещи се с проблема, да го третират по същия начин като борбата с тютюнопушенето и да използват същите препоръки за ограничения, заложени в международната конвенция за контрол на тютюневите изделия. Тази конвенция дава ясни насоки за ролята на всички държавни органи, включително на министерствата и контролните органи на пазара и на реда. Ето например самото устройство, с което се пуши наргиле - така наречената водна лула, все още в много държави се продава без каквито и да е предупреждения за потенциалните вреди. Такива има в Турция, но не и в Европа. В някои страни от ЕС вече е забранено пушенето на наргиле в закрити обществени места, както препоръчва СЗО. И най-важното - обществото трябва да бъде информирано и ясно да разбере, че употребата му вреди на здравето, има ясна, научно доказана връзка между него и рака на белия дроб, сърдечно-съдовите инциденти, загубата на репродуктивни възможности. - Всяка страна реша според собствените си особености. Препоръката на СЗО е на проблема да се гледа цялостно и да обхваща всички възможни аспекти на пушенето, включително и на наргиле. Обикновено контрааргументът е, че тютюнът за наргиле не съдържал никотин. Дори някои видове да не съдържат, това няма значение, защото съдържат други токсични вещества, които при процеса на горене и изпаряване създават - аз я наричам \"химия\", която влиза в белите дробове, кръвта и цялото тяло. И при всички случаи - няма положителен ефект. Много е трагично, че в България всяка година умират преждевременно около 20 хиляди души, заради вредите от цигарения дим. А наргилето е само върхът на айсберга. Трябва да гледате на проблема цялостно. Затова няколко пъти повторих, че контролът на тютюневите изделия трябва да е комплексен и да обхваща всички въпроси. Усилието трябва да е колективно - не само на държавата, но и на всеки родител. Родителите трябва да си забранят да пушат пред децата си. Но тук съм виждал премного родители да пушат в колата с децата си вътре, и също бременни жени и много млади хора.  Да ви припомня за световното проучване за злоупотребите сред подрастващите , което нареди България на челните позиции по тютюнопушене. Децата започват много рано - на около 13, което е много тревожен феномен. Има и увеличаваща се тенденция сред момичетата, а това ще се отрази на демографския проблем тук, защото това са момичета, застрашени от репродуктивни трудности. Така че това е един от сериозните здравни проблеми на тази държава и СЗО е в готовност да работи тясно с Министерството на здравеопазването и всички обвързани институции, защото той трябва да се адресира със строги мерки. В момента в България има около 2.1 млн. активни пушачи. Да не говорим за пасивните. Ако тази тенденция се запази или пък продължи да расте, ще имаме 1 милион преждевремнни смъртни случая вбъдеще. Това е проблем, който не може да се реши лесно и не със спринт, а с маратон, в който всички трябва да се включат. - За съжаление, България е на първите места в Европейския съюз. Надпреварата е между Гърция и България и дали си разменят първото и второто място няма значение, защото пак е на върха и пак броят е прекалено голям. Проблемът е очевиден - излизаш на улицата и виждаш прекрасни млади момичета и момчета да пушат. И макар че всички ще умрем някой ден, целта ни е да имаме високо качество на живот, което не е възможно след години тютюнопушене. Мъките на пациентите с рак и сърдечно-съдови болести са огромни, а някои от тях ще умрат в най-активните си години заради това и ще опечалят близките си. Вредно е и на здравно, и на психологическо ниво, но също и за икономиката на семействата и на държавата. Губят се години от активната възраст, от трудоспособността, дават се пари за лечение. Що се отнася до употребата на наргиле - тревожното е, че там има очевиден ръст на употребяващите, и то при млади хора. Това е и социален и културен феномен, учениците прекарват много време заедно в тези заведения, само че на цената на здравето си. - За България няма такава статистика, но сме в процес на събирането й. Имаме среща със зам.-министъра на здравеопазването, за да обсъдим този въпрос и СЗО е готова да направи цялостна оценка на проблема с помощта на международни експерти, които ще дойдат тук и ще анализират всички аспекти. В момента можем да твърдим със сигурност, че има увеличаваща се тенденция на употреба на наргиле като цяло в ЕС и в частност в България. - Няма да влизам в подробности, защото това число варира много според обема на дробовете, силата на наргилето, честотата на вдишването и т.н. Означава отново, че дългосрочната употреба на наргиле има и дългосрочни негативни ефекти върху здравето, също като при цигарите. От графиката на СЗО може да видите как едночасово пушене на наргиле се сравнява с една цигара по вдишани токсични химикали. Има никотин, катрани, въглероден моноксид, бензен, алдехиди, дори тежки метали като олово и арсеник. Съдържанието не е добре регулирано, даже никак. Освен това да не забравяме и другия дългосрочен проблем - пристрастяването. Наргилето също създава зависимост, което е страшно, когато говорим за деца. - Всяка държава решава. В някои е министерството на здравеопазването чрез инспекторатите им, но в други е министерството на околната среда. Това не е толкова трудно да се реши, но е по-скоро в много сектори. Вдигането на акцизите например, което се показа като много ефективна мярка, е работа на финансовото министерство, здравната грамотност е работа на здравното. Усилията трябва да са координирани. - Точно така е. Забраните са само една стъпка от контрола на тютюневите изделия и съвсем не са достатъчни. Необходими са и дългосрочни кампании за превенция на подхващането на навика. По това ще работим съвместно с Министерството на образованието - да включи и поддържа посланието за здравословен живот сред децата още от детската градина и първите години в училище. Трябва да възпитаме поколения, които познават здравословния начин на живот и не са привлечени от пороците. Разбира се, не всички ще бъдат убедени и ще пропушат, но има и други подходи, изпробвани в различни страни. На някои места помощта за отказване от тютюнопушенето е включено в базовите медицински услуги, които могат да ползват гражданите. Има също и различни програми, кампании и  горещи телефони, на които хората могат да звънят за съвет . За да разберем какво ще работи най-добре за България трябва да се направи подробен анализ, за който СЗО ще помогне на здравното ведомство. - На тези родители бих припомнил, че най-ценното, което имат в живота си, са децата им. И двете са вредни - и наргилето и цигарите. Няма значение кое точно колко. И двете вредят на здравето, създават зависимост, може да поставят детето в лоша среда, както се видя от  трагедията в Бургас . Родителите трябва да имат контрол над това. Да са либерални и да играят с децата, да прекарват колкото може повече време сред природата, но не в наргиле барове. Ако дете започне на 13 да пуши наргиле, много по-лесно след това ще пропуши цигари, а ние трябва да учим следващите поколения, че има по-добър начин на живот. Вече не важи правилото, че ако пушиш си по-готин. Това беше през 60-те, обаче в тази част от света, от която съм също и аз, още не сме преодолели този културен мит. И се налага да направим осъзнато усилие да го променим и да започнем отнякъде, да денормализираме по някакъв начин пушенето. То вече не е нормата, защото е вредно и за пушещия и за околните. А ние искаме да имаме красиви, енергични и здрави деца. - Защото главният фокус беше върху цигарите. В повечето страни от ЕС това е далеч по-големият проблем. Само в някои страни от Близкия Изток процентът на пушещите наргиле е по-голям отколкото на тютюн. И след като не са се вземали мерки, тенденцията е нараснала. В тази връзка сега пък не трябва да изоставяме и борбата срещу цигарите заради това. Възможно е точно липсата на регулация досега да е довела до ръста на употребата на наргиле като позволена алтернатива. Това е един от факторите, заедно със социалния и културния. Хората винаги ще намират такива пролуки сред строгите правила. Показателно за това са и заведенията по \"Витошка\", покрити с найлони, в които хората пушат и през зимата. Нарушава закона и е напълно импровизирано, но работи за някои. Това няма да се промени, докато нагласата на хората към вредата не се промени.", "date": "2017.09.02", "title": "Д-р Скендер Сила, СЗО: Ограниченията за пушене на наргиле от деца няма да решат изцяло проблема"}
{"url": "http://www.dnevnik.bg/analizi/2017/09/02/3033867_vijte_me_kakvo_iam/", "text": "Ако настроите погледа си с 30 години назад, ще си дадете сметка за нашествието на храната в живота ни. Нямам предвид самата субстанция, на която наблягахме и навремето; говоря за образите на храната - рецепти, готвещи и ядящи звезди, кулинарни пътешественици, блогъри, които снимат сготвените блюда, преди (или дори вместо) да ги консумират. Както каза изследователката на храненето Райна Гаврилова, вече не се случва културни хора да седнат някъде и разговорът да не се завърти около някаква хранителна тема - точно както по-рано се завърташе около последната прочетена книга. От една страна средната ни класа се научи, че на маса не само се мучи - ммм, чудно, сипи още малко. Социалното хранене е повод да изказваш сложни съждения за консистенцията на соса, да различаваш куркума от шафран и при сгода да разкажеш за един ориз, който си ял в Гоа. Разбира се, като във всеки културен разговор трябва да се вмъкват капризи и идиосинкразии - някакви неща, които никога не слагаш на риба, други, които не хапваш за нищо на света, трети, които безуспешно караш да яде дъщеря ти. Да не отваряме темата за религиозните забрани, които по други места някак естествено се върнаха на дневен ред заедно с лайфстайл културата. Забележителното е, че върху разговора за храната днес се надгражда един тъй да се каже световен мета-разговор в мрежата. Значи не просто ям и споделям усещанията си с околните - чувствам се длъжен да се похваля с преживяването си пред хора, които няма как да помиришат гозбата. Иначе за какво се мъча да ям? През 1980-те години се появи терминът \"хранителна порнография\" - пищно излагане на апетитна храна, която манипулираха фотографски с филтри и осветление, та дори подобряваха с ярки пластмасови елементи, които на видеото изглеждаха по-естествени от истинския продукт. Днес всеки собственик на мобилен телефон е самодеен \"порнограф\" и изкушава приятелите си с поднесената в ресторанта порция. Може изобщо да не обичаш морски дарове, но зрелището е толкова впечатляващо, че как да не го качиш в Инстаграм? Хвалиш се пред дигиталните си приятели и чак започваш сам да завиждаш на себе си. Защото неусетно се е случил грандиозен културен обрат: наслаждаваме се все по-малко на самата храна, все по-апетитни ни стават образите ѝ. Същия ефект, макар с елемент на абстрактно мислене, имат заглавията на ястията от менюто. Бьоф Строганоф Патешко магре върху канапе от гъши дроб... При салатите най-често се търси екзотика: няколко свежи стръка ви осигуряват пътуване до Ница, Калифорния, Мароко. Салатният жанр не е много добре установен у нас, така че свободата е най-голяма. Но пак дава повод за спорове и експертиза кое е гръцка, кое е шопска. В друга посока вървят умилителни названия като \"кюфтенце\" и \"сосче\": внушението е за уют като при баба, която с тези умалителни, предполага се, ви е тикала кюфтенцата в устата. От трета - героиката на хранителния национализъм. Шишчето, значи, може да си е съвсем ориенталско, но ако е кръстено \"по хайдушки\", тъй разтупва гърдите ти, че чак си готов да лепнеш двайсетолевка върху челото на кларинетиста. Цари странното вярване, че колкото по-назад се връщаме, толкова по-добре са яли предците ни. Не може онези славни хора да не са похапвали също така славно! Е да, когато работи коремът, логиката мълчи. Защото дори да не стигаме до палеолита, кухнята на предците изглежда леко скучна, ако се махнат от нея неща като домати, чушки, картофи, боб, подправки. Пък и помислете - обичаме да се идентифицираме с потиснатия народ, при храната обаче все гледаме към султанската трапеза. Не знам дали се отказахме да правим национална култура, но върху националната кухня все по-активно работим. Идеята е да ядем едни определени неща вътре в туристико-политическите граници на държавата и никой да не ни ги оспорва: нито сиренето, нито ракията, а ако пък някой прекръсти киселото мляко на \"йогурт\", направо се хващаме за ятаганите. Трудността с трапезната българщина обаче е в това, че няма кой да удържа канона и след края на \"Балкантурист\" дори изконната шопска салата, измислена през 1960-те, се прави със или без чушки, магданоз, шунка, маслини. Вземете дори едно такова патриотично нещо като таратора - на едно място слагат чесън, на друго - не, може да има или да няма орехи и копър. Според каквото се намира в хладилника. В една стара рецептурна книга срещнах нулевото ниво на таратора - вода с чесън и оцет. Да, националното строителство не е лесна работа; след одите и монументите, днес то май трябва да мине през рецептите, а ако не и направо през клиповете на показно готвене в Ютюб. Не знам как стана така, че храната се озова в центъра на културата. Може би причината е, че храненето си остава най-егоистичното действие - дори сексът предполага сътрудничество, докато коремът си е само мой. Едно общество, в което индивидът е последният носител на смисъл, неслучайно кръжи все по-интензивно около субстанцията, която потъва в моето, лично моето тяло. После идва всичко останало - възвишената естетика на вкусовата експертиза, научно обоснованите разбирания за ползата, която ми се принася, параноичните страхове, че корпорациите ме тровят с химикали. И така най-самотното физиологическо преживяване се оказва най-заразителното зрелище.", "date": "2017.09.02", "title": "Вижте ме какво ям"}
{"url": "http://www.dnevnik.bg/sport/2017/09/02/3034028_mok_e_pritesnen_ot_slabiia_zritelski_interes_kum/", "text": "Зимните олиймпийски игри в Пьончан през 2018 г. са изправени пред риска от рекордно ниска посещаемост. До тяхното начало остават малко повече от пет месеца, а до момента са продадени само 22.7% от наличните билети. Международният олимпийски комитет (МОК) е притеснен малкия брой продадени пропуски, което беше установено след проверка на Комисията по координиране. Според МОК Южна Корея не използва правилна стратегия, с която да привлече интереса на повече хора. Общият брой на билетите за Пьончан 2018 е 1.18 милиона, като първоначално организаторите очакваха 90% от пропуските да бъдат продадени преди началото на игрите. Жителите на Южна Корея са закупили 52 хиляди пропуска, или по-малко от 5% процента от продадените досега билети. Близо 62% от тях са притежание на граждани на Сеул, като 83% от хората са на възраст от 20 до 40 години. Въпреки ниския интерес към игрите организаторите са уверени, че продажбата на билети ще се повиши при пускането им в интернет от 5 септември. \"Корейците са познати като хора, който купуват в последния момент. Очакваме интересът да се повиши до началото на игрите\", каза говорител от организационния комитет. Мнозина експерти изтъкват напрежението между Северна и Южна Корея като причина за ниския интерес към Пьончан 2018. МОК увери, че  следи внимателно напрегната ситуация на Корейския полуостров  и че тя  няма да застраши провеждането игрите . Зимните олимпийски игри в Пьончан ще се проведат от 9 до 25 февруари. Южна Корея получи домакинство, след като загуби наддаванията през 2010 и 2014 г. Азиатската страна е приемала веднъж летни олимпийски игри - през 1988 г. в Сеул.", "date": "2017.09.02", "title": "МОК е притеснен от слабия зрителски интерес към Пьончан 2018"}
{"url": "http://www.dnevnik.bg/evropa/2017/09/02/3033280_grafika_na_denia_kolko_otdeliat_za_obrazovanie/", "text": "Страните от Европейския съюз са изразходвали общо 716 млрд. евро за политики в областта на образованието през 2015 г., показват данни на европейската статистическа служба Евростат. Това е 4.9% от брутния вътрешен продукт на съюза, който за 2015 г. е в размер на 12.6 трилиона евро. Общо 18 от 28-те страни-членки дават повече от 5% от брутния си вътрешен продукт за образование. Това е  четвъртият по големина сектор  по отношение на публичните разходи след социалната защита, включваща обезщетения и помощи и фондове като \"Пенсии\" и т.н. (19.2%), здравеопазването (7.2%) и обществените услуги като външните разходи и транзакции за държавния дълг и т.н. (6.2 на сто) . България е на една от последните позиции с 4% от БВП, изразходвани за образование, като след нея са само Ирландия (3.7%) и Румъния (3.1%). Италия също заделя 4 на сто от брутния вътрешен продукт, но в номинално изражение сумата е много по-голяма в сравнение с данните за България. На челна позиция е Дания със 7 на сто от БВП, следвана от Швеция (6.5%) и Белгия (6.4%). Средният разход за образование на жител на ЕС е 1400 евро. Разходи от над 2 500 евро на глава от населението са регистрирани в Люксембург (4 685 евро), Дания (3 368 евро) и Швеция (2 977 евро). На дъното са Румъния (248 евро), България с 250 евро и Хърватия (494 евро).", "date": "2017.09.02", "title": "Графика на деня: Колко отделят за образование страните от ЕС"}
{"url": "http://www.dnevnik.bg/sport/2017/09/02/3035029_serena_uiliams_stana_maika_na_momiche/", "text": "Носителката на 23 индивидуални титли от Големия шлем Серена Уилямс стана майка за пръв път. 35-годишната американка е родила момиче тази нощ, съобщиха нейният треньор Патрик Муратоглу и организаторите на провеждащия се в момента US Open. \"Между другото, Серена, желая ти бързо възстановяване, защото ни чака много работа\", написа Муратоглу в профила си в \"Туитър\", след като честите на своята възпитаничка раждането на първото й дете. Наскоро Уилямс обяви  намерение да се завърне на корта още през януари . Американската тенисистка заяви, че има голямо желание да защитава титлата си от Australian Open. \"Това е най-екстравагантният план. Искам да играя в Австралия\", каза тя в интервю за \"Вог\".  В края на април най-добрата тенисистка в света  потвърди, че е бременна  от своя годеник Алексис Оханян и обяви край на сезона си. Ден по-рано тя  загатна, че двамата очакват първото си дете  със снимка в \"Снапчат\", придружена от текст \"20 седмици\". Оказа се, че Уилямс е била  бременна във втория месец, когато спечели Australian Open . Тя дори не загуби сет по пътя към титлата в Мелбърн. Впоследствие американката разкри,  че е разбрала, че чака дете, само два дни преди началото на турнира. Уилямс не е играла от финала в Австралия, когато победи сестра си Винъс. Ако се завърне на корта до 12 месеца от последния си мач, тя ще може да запази първото място в световната ранглиста, което заемаше.", "date": "2017.09.02", "title": "Серена Уилямс стана майка на момиче"}
{"url": "http://www.dnevnik.bg/razvlechenie/2017/09/02/3028721_imalo_edno_vreme_v_tuin_piiks_bulgariia/", "text": "\"Думите на Рей Уайз като Лейланд Палмър със сигурност тежаха повече от тези на баща ми\". Така писателят, съвременен артист и основател на кино блога  movies.bg  Антон Терзиев определя влиянието на \"Туин Пийкс\", тръгнал по телевизията, когато той е още тийнейджър - в началото на 1992 г. Ако пост-комунистическа България прилича малко на объркания и некомуникативен Дъги Джоунс от новия сезон, то сериалът като че ли помага на младите да се ориентират в новото пространство, поне откъм поп култура. \"Имаше огромно любопитство към пропуснатото през цедката западно \"нещо\" и то към всеки детайл - маниери, дрехи, прически, коли, всичко това се гледаше под лупа\". В отсъствието на други нетрадиционни сериали преди и по време на излъчването му, \"Туин Пийкс\" се превръща в мейнстрийм в България. Той е дори твърде вероятно първият американски сериал, излъчван по телевизията или поне първият, който е по-особен като жанр. \"Трудно е да се разграничат собствените от общите спомени за сериала, но наистина имаше особен хайп\", казва Терзиев, чиято  нова изложба  открива на 7 септември в Червената къща. \"От сегашна гледна точка е ясно, че е бъгвал сериозно школуваните в квадратен реализъм възприятия. Беше нещо непознато и чуждо. И най-вече абсолютно неразбираемо и заради това очарователно. Шерилин Фен и Медхен Еймик изглеждаха недостижимо и болезнено секси за психиката ми. Спомням си и някакво тъмно влияние, като насърчение да навляза в територии, където нищо не е в мой контрол – a и си бях прилепчив към страхове. Реалността във филма приличаше на позната (от други филми) реалност, но смътно усещах, че това е мимикрия и нямам никакви ориентири. Спомням си, че това беше едновременно с травматично и хипнотично въздействие.\" И все пак, не е ли странно, че хуморът и реалността на сериала малко по-абстрактни, за да бъдат възприети на масово? \"Абстрактно? По онова време всичко изглеждаше абстрактно\", казва кинокритикът Анита Димитрова от в. \"Сега\", която не е сигурна дали популярността му действително е опразвала улиците. \"Улиците и без това си бяха празни и голи.\" Но със сигурност сериалът е първа сериозна среща на българската публика с Дейвид Линч – филмите му дотогава са познати сред тесен кръг киномани. \"Преди това \"Диво сърце\" участваше на \"Кинопанорама\" и го даваха в някои кина, но нямаше много хора.\" Според кинокритикът на \"Капитал\" Янко Терзиев \"Туин Пийкс\" отключва липсващ дотогава сегмент: издаването на книги, базирани на продукции. \"Дневникът\" на Лора Палмър и \"автобиографията\" на Дейл Купър излизат още през същата 1992 г. и то в близо стохиляден тираж. Покрай завръщането на сериала през последните месеци двете книги бяха преиздадени от \"Бард\", а на български вече е преведено и обемното издание \"Тайната история на Туин Пийкс\". Освен нови въпроси и полета за интерпретация, новият сезон донесе и множество нови персонажи. В актьорския състав като дясната ръка на героя на Дейвид Линч (като директора на ФБР Гордън Коул) е познатата и като певица Криста Бел, която ще има концерт на 17 ноември в Sofia Live Club. Евтините билети за него са вече разпродадени. \"Бях на 12-13 години, тъкмо бях открил Стивън Кинг и петдесетарския рокендрол. Освен това живеех в покрайнините на средно малък град, който, въпреки културните различния, не беше толкова различен от Туин Пийкс\", казва Цветан Цветанов, организатор на  концерта на 17 ноември , също така радиоводещ на предаването по БНР \"Аларма\" и основна фигура зад едноименна платформа, под чиято шапка през последното десетилетие бяха проведени десетки ъндърграунд събития. \"Да, масовост имаше. Когато имаш достатъчно ярка персонажна система и достатъчно количество врязващи се в съзнанието реплики, можеш да прокараш и най-абстрактната идея сред най-конвенционалната публика. Но може би не е само това. Не бива да подминаваме и факта, че \"Туин Пийкс\" се появи в едни години (не само в тукашен, но и в глобален план), когато и \"конвенционалната публика\" не беше това, което днес наричаме \"конвенционална публика\". Имаше глад/жажда/любопитство за други светове/измерения - нещо, което поотмря с развитието на технологиите и всеобщата достъпност и пренаситеност. Имаше и съзнателна, и подсъзнателна нужда, а и удоволствие от срещата с Непознаваемото - също доста различно усещане от днешната повсеместна настройка да си мислим, че знаем всичко и че можем да имаме всичко само с няколко кликвания.\" За 29-годишната Мартина Вачева, тазгодишният носител на наградата за съвременно изкуство БАЗА, сериалът е част от израстването й като художничка: през 2015 г. тя прави зин, посветен на героите от поредицата. Впоследствие те са част и от дебютната й изложба \"Сериалити\", в която пресъздава различни личности, превърнали се в поп-културни символи. За нея ценното е в \"яркия визуален език, напомнящ ми на оживяла сюрреална картина от сънищата, който пресъздава темата за двустранния характер на човешката природа - за доброто и за злото, за видимото и скритото, за всичко това, което крие богатата човешка психика, но виждаме само една малка част от нея, защото останалата остава дълбоко заключена в едно друго измерение, което крием. Това е нещо, което остава актуално и вечно във времето просто го припознаваме в различни форми.\" Текстът ще се появи на английски в началото на седмицата в  пътешественическото онлайн списание Post-Pravda .", "date": "2017.09.02", "title": "Имало едно време в Туин Пийкс, България"}
{"url": "http://www.dnevnik.bg/sport/2017/09/02/3035024_sharapova_stigna_osminafinalite_na_us_oren/", "text": "Носителката на пет титли от Големия шлем Мария Шарапова се класира за осминафиналите на US Open. След трисетовите мачове със Симона Халеп и Тимеа Бабош в първите два кръга, този път шампионката от 2006 г. спечели в два сета - 7:5, 6:2 срещу 18-годишната София Кенин. Въпреки че приключи в две част, третият мач на Шарапова в Ню Йорк също предложи много здрава битка. Родената в Русия, но състезаваща се за САЩ Кенин показа, че притежава голям потенциал и оказа сериозна съпротива на именитата си съперничка. Двубоят продължи 102 минути, а участващата с \"уайлд кард\" тинейджърка демонстрира непримиримост и в двата сета. Шарапова трябваше да спасява две точки за пробив още в първия гейм, но се справи и след това спечели подаването на Кенин за 2:0. Американката веднага върна пробива, но се пропука и във втория си сервис гейм, а малко по-късно вече губеше с 1:4. Тя не се предаде, навакса изоставането си и успя да изравни при 5:5. Сервирайки за влизане в тайбрек обаче допусна трети пробив и това сложи край на първия сет след 66 минути игра. Във втората част Шарапова набързо поведе с 3:0, но Канин върна пробива и намали до 2:3. Рускинята обаче отговори с нова серия от три последователни гейма и подпечата класирането си за осминафиналите. Шарапова, за която това е първо участие в Големия шлем от Australian Open 2016, ще се изправи срещу Анастасия Севастова от Латвия в битка за място във финалната осмица. Шампионката от \"Уимбълдън\" Гарбине Мугуруса продължи наказателната си акция в Ню Йорк след разгром над поставената под №31 Магдалена Рибарикова от Словакия - 6:1, 6:1 за 51 минути. Испанката, която има отлични шансове да оглави световната ранглиста след US Open, загуби общо девет гейма в първите си три мача в Ню Йорк. Следващата й съперничка е двукратната шампионка от \"Уимбълдън\" Петра Квитова, която се справи с лекота с французойката Каролин Гарсия - 6:0, 6:4. Напред продължава и носителката на седем титли от Големия шлем Винъс Уилямс. 37-годишната американка, която преследва трети голям финал през сезона след тези в Australian Open и \"Уимбълдън\", победи Мария Сакари от Гърция с 6:3, 6:4. Непосредствено преди двубоя двукратната шампионка в Ню Йорк разбра,  че е станала леля . В спор за място в четвъртфиналите тя ще срещне испанката Карла Суарес Наваро, която се наложи над рускинята Екатерина Макарова с 6:1, 3:6, 6:3. Осминафиналите в долната половина при жените Карла Суарес Наваро - (9) Винъс Уилямс (13) Петра Квитова - (3) Гарбине Мугуруса (30) Юлия Гьоргес - Слоун Стивънс (16) Анастасия Севастова - Мария Шарапова Тази вечер ще се изиграят двубоите от третия кръг в горната половина. Те противопоставят Каролина Плишкова срещу Шуей Джън, Дженифър Брейди срещу Моника Никулеску, Агниешка Радванска срещу Коко Вандевег, Луция Шафаржова срещу Куруми Нара, Елина Свитолина срещу Шелби Роджърс, Елена Веснина срещу Мадисън Кийс, Юлия Остапенко срещу Даря Касаткина и Кая Канепи срещу Наоми Осака.", "date": "2017.09.02", "title": "Шарапова стигна осминафиналите на US Oрen"}
{"url": "http://www.dnevnik.bg/sviat/2017/09/02/3034891_samo_trima_dushi_v_sveta_govoriat_purviia_ezik_v_jujna/", "text": "На 84 години Катрина Есау вече десетилетие се е посветила на необичайна кауза - да спаси език, който вероятно ще си отиде с нея и с двете ѝ сестри. Нуу, смятан за първия говорен език в южната част на африканския континент, дал началото на други езици, е говорен единствено от тях трите, сред които Есау е най-младата, а ООН официално го е обявила за \"критично застрашен\", разказва Би Би Си. \"Като дете говорех само нуу и чувах много, които го правеха. Бяха добри времена, обичахме езика си, но това се промени,\" каза Есау в Юпингтън в северозападната част на Южна Африка. Днес начинът на живот на хората от етноса сан - наричани още бушмени - е далеч от традиционното им минало на ловци и събирачи. Въпреки това Есау се опитва да съхрани единствената връзка на сан с миналото им. Преподава 112-те звука на нуу на местните деца, защото не иска езикът ѝ \"да изчезне\", когато и тя си отиде. \"Искам да предам колкото мога и съм наясно че нямаме много време,\" казва Есау, която учи децата от близо десет години. Повечето хора в общността, говорила нуу - включително самата Есау, днес говорят предимно африкаанс, произлязъл от говорения от белите заселници холандски. Това е и езикът, налаган по времето на апартейда от 1948 of 1990 г. \"Белите ни биеха, ако ни хванеха да говорим езика си,\" разказва Есау, която отдавна е наричана в общността си \"Ума Геелмейд\" (буквално \"Баба Жълтото момиче\" на африкаанс). \"Заради историята ни хората днес не искат вече да говорят езика, около него има толкова болка изоставихме нуу и научихме африкаанс, въпреки че не сме бели. И това се отрази на идентичността ни.\" Сестрите ѝ, Ханна Копер и Грийт Сеекоей, и двете са на възраст на 90 години и присъстват на уроците ѝ. Една от тях, Ханна Копер, през 2013 г. се появява в репортаж на американския обществен оператор Пи Би Ес за нуу. По това време езикът се говори от десет души. \"Децата ми казват: \"Езикът ви е грозен!\" Искаме да говорим езика на белите,\" разказва тя. \"Боли ме, че много езици по света умират,\" споделя Уна Роой, друга участничка. Говорещи нуу, заснети от екипа, разказват, че по време на апартейда езикът им е бил обиждан, а към тях бил отправян въпросът защо звучи толкова грозно. Подобно на много други африкански езици и този е предаван векове наред само в устна форма - и именно традицията сега застрашава собственото си оцеляване. Доскоро нуу изобщо не съществувал в писмен вид, разказва Есау. Наложило ѝ се е да работи с лингвисти от Лондон и Кейп Таун, за да създаде азбуката и основни правила, за да може да преподава. Оттогаа \"нуу\" се изписва на латиница като n|uu - със знак, който пресъздава непреводимо цъкане с език. \"Гледайки африканските езици, научавате, че те помагат да се предадат различни перспективи за живота, връзките, духовността, Земята, здравето, човечеството,\" казва Матиас Брезингер от Центъра за африканско езиково разнообразие в Кейп Таун, с когото Есау е работила. \"(В тях) има и значим обем познание за оцеляване, което се предава през годините в местните общности, за което западният свят знае малко и когато тези езици умрат, и това уникално знание ще се загуби.\" В класната стая има около 20 деца, повечето от тях на възраст под 10 години. Шестнайсетгодишната Мери-Ан Принс, най-добрата ученичка на Есау, се надява някой ден да заеме мястото ѝ. \"Обичам да уча този език. Създава ми чувство на принадлежност, на връзка с прародителите ми. Казват ми, че те са го говорели и днес мога да бъда част от това,\" обяснява тя с широка усмивка. Н|уу далеч не е единственият език, застрашен от изчезване - в град Спрингбок говорещите Нама се опитват да убедят правтелството, че езикът им трябва да стане официален редом с другите 11 езика, признати от конституцията, разказва Би Би Си. Нама е вариация на езика коикои, говорен от няколкостотин хиляди души в Ботсвана, Намибия и Южна Африка \"Тъжно е, че децата ни не могат да говорят нама. Къса ми се сърцето, като си помисля, че децата ни никога няма да могат да общуват с родителите си на техния език,\" казва 95-годишната Мария Дамара, която е от малкото говорещи Нама в района. \"Какво бъдеще ще имат? Какво ще стане с културата ни?\" Лидерът на общността, 56-годишния Вийла Бекер, се съгласява. \"Ако нямате език, нямате нищо. Говоря на английски, но не съм англичанин. Искам да говоря нама, защото определя кой и какво съм. Ако не направим нещо, културата ни ще умре. Борим се за културата и езика си, казва той. Общността се опасява, че подобно на нуу езикът може един ден да се окаже застрашен от изчезване, ако правителството не промени политиката си към езиците.", "date": "2017.09.02", "title": "Само трима души в света говорят първия език в Южна Африка"}
{"url": "http://www.dnevnik.bg/sport/2017/09/02/3035044_tenisist_izvun_purvite_18_v_sveta_shte_igrae_final_na/", "text": "Тенисист, който се намира извън първите 18 в световната ранглиста и който никога не е играл финал в турнирите от Големия шлем, ще достигне до битката за титлата на US Open. Това стана ясно след изиграването на двубоите от третия кръг в долната половина на схемата при мъжете. След като шампионът от 2014 г.  Марин Чилич загуби от сърцатия аржентинец Диего Шварцман , Джон Иснър също напусна надпреварата. Американският гигант, поставен под №10, загуби от четвъртфиналиста от Australian Open Миша Зверев с 4:6, 3:6, 6:7 (5). Така най-високо поставеният тенисист в долната половина остана №12 Пабло Кареньо Буста. Испанецът, който е 19-и в световната ранглиста, победи французина Никола Маю с 6:3, 6:4, 6:3 и за пръв път в кариерата си ще играе осминафинал на US Open. Досега 26-годишният тенисист от Хихон беше печелил три поредни мача в турнир от Големия шлем само веднъж - в тазгодишния \"Ролан Гарос\", където беше спрян в четвъртфиналите от Рафаел Надал. Той получи контузия при резултат 2:6, 0:2, а травмата го принуди да пропусне и \"Уимбълдън\". В Ню Йорк Кареньо Буста елиминира последователно трима квалификанти, а сега му предстои среща с четвърти - Денис Шаповалов. Канадският тинейджър,  който направи фурор на мастърса в Синсинати , отстрани Кайл Едмънд след 3:6, 6:3, 6:0, 1:0 и отказване на британеца заради контузия. Шаповалов прави своя дебют на US Open. Това е едва второто участие в основна схема на турнир от Големия шлем за 18-годишния тенисист. Първото беше на \"Уимбълдън\", когато той загуби в първия кръг от поляка Йежи Янович. Може би най-изненадващият осминафиналист в долната половина е Паоло Лоренци. Италианецът, който през декември ще навърши 36 години, постигна рекордно класиране при 26-ото си участие в турнирите от Големия шлем. Лоренци премина през португалеца Жоао Соуза (4:6, 6:3, 7:6, 6:2) и четвъртфиналиста от \"Уимбълдън\" Жил Мюлер (6:7, 6:3, 7:6, 6:3) в първите два кръга. В третия той спечели категоричен успех с 6:2, 6:4, 6:4 срещу своя сънародник Томас Фабиано, който преди тазгодишния US Open нямаше победа в Големия шлем. Самият Лоренци имаше кошмарна серия от 13 поредни отпадания в първи кръг на турнирите от голямата четворка. От дебюта си в основна схема (Australian Open 2010) италианецът трябваше да чака почти пет години за първи успех в Шлема.  Той отпадна в първия кръг при 19 от предишните си 25 участия в турнирите от Големия шлем и само веднъж беше достигал до трети кръг - на миналогодишния US Open, когато загуби в четири сета от Анди Мъри. Следващият съперник на Лоренци в Ню Йорк е поставеният под №28 Кевин Андерсън. Южноафриканецът не остави шансове на хърватина Борна Чорич - 6:4, 6:3, 6:2, и за трети път в третия си турнир от Големия шлем през този сезон ще играе на осминафинал. Андерсън има страхотна възможност да стигне до едва втория си четвъртфинал в Шлема. Единственият му досега отново беше в Ню Йорк - през 2015 г., когато беше спрян от Стан Вавринка. От осемте тенисисти, достигнали до осминафиналите в долната половина на тазгодишния US Open, само един е играл полуфинал в Големия шлем - Сам Куери. Американецът, поставени под №17, победи молдовеца Раду Албот с 4:6, 6:2, 6:4, 6:4 и стигна до мач с Миша Зверев. Куери игра полуфинал на тазгодишния \"Уимбълдън\", а през 2016 г. беше четвъртфиналист на свещената трева в \"Ол Ингланд клъб\". Досега обаче никога не е достигал до финалната осмица на останалите три турнира от Големия шлем. Осминафиналите в долната половина (17) Сам Куери - (23) Миша Зверев Паоло Лоренци - (28) Кевин Андерсън (12) Пабло Кареньо Буста - Денис Шаповалов (16) Лука Пуи - (29) Диего Шварцман Тази вечер ще се изиграят двубоите от третия кръг в горната половина. Те противопоставят Рафаел Надал срещу Леонардо Майер, Виктор Троицки срещу Александър Долгополов, Давид Гофен срещу Гаел Монфис, Дамир Джумхур срещу Андрей Рубльов, Роджър Федерер срещу Фелисиано Лопес, Филип Колшрайбер срещу Джон Милман, Роберто Баутиста Агут срещу Хуан Мартин дел Потро и Доминик Тийм срещу Адриан Манарино.", "date": "2017.09.02", "title": "Тенисист извън първите 18 в света ще играе финал на US Open"}
{"url": "http://www.dnevnik.bg/bulgaria/2017/09/02/3035048_i_cvetanov_uveri_che_niama_vrushtane_na_naglite/", "text": "След като през седмицата главният прокурор  Сотир Цацаров  заяви, че  изчезването в сряда на 25-годишния син на столичен бизнесмен  не е връщане на \"Наглите\" (бел. ред. - група за отвличания), днес и зам.-председателят на ГЕРБ Цветан Цветанов обяви същото. Той коментира темата пред журналисти във Варна, преди да вземе участие в десетото юбилейно издание на Летния университет на младежката организация на партията, предаде \"Фокус\". Цветанов заяви, че групата на \"Наглите\" е разкрита по време на управлението на ГЕРБ. \"В продължение на последните две години от управлението на Станишев имаше 18 отвличания. 19–то отвличане беше първо за мандата на ГЕРБ и като вътрешен министър успяхме да направим необходимата организация, да мотивираме служителите, максимално да затворим споделянето на публична информация. Решението, което в момента се взе от ръководството на министерството, е да бъде по-оскъдна информацията, която се предоставя към медиите, за да се съхрани животът на това момче и същевременно да създадем повече спокойствие на близките, доколкото е възможно. Убеден съм, че служителите ще свършат своята работа\", добави Цветанов. Той каза още, че не се знае дали става въпрос за отвличане, или има някакви други мотиви за извършване на това престъпление. Повече за изчезването на мъжа около село Герман, където бе открита колата му четете  тук . Инцидентът събра цялото ръководство на МВР в сградата на Столичната полиция. По-късно разследващите обявиха, че повече информация по случая няма да дават. Преди два дни главният секретар на МВР  Младен Маринов обяви , че \"имаме заложник, който е сред похитители\", но и той отрече отвличане да е водеща версия на разследващите, защото увери, че работят по всякакви версии.  Преди време за осъдените от разбитата група \"Наглите\" се заговори отново, след като стана известно, че първата съдебна инстанция се е съгласила да бъдат предсрочно освободени от затвора. В крайна сметка това не се случи, след като втората инстанция отказа. Повече четете  тук .", "date": "2017.09.02", "title": "И Цветанов увери, че няма връщане на \"Наглите\""}
{"url": "http://www.dnevnik.bg/sviat/2017/09/02/3035056_uraganut_harvi_prichini_nov_vzriv_v_himicheski_zavod/", "text": "Силен пожар избухна в химическия завод на френската фирма \"Аркема\" в градчето Кросби, на 40 км североизточно от Хюстън в щата Тексас. Причина за пожара е нов взрив на два контейнера с органични пероксиди, предаде Асошиейтед прес. От фирмата очакват и останалите в завода шест контейнера с органични пероксиди да се запалят. \"Аркема\" и американската Агенция за опазване на околната среда следят за токсични химически вещества в атмосферата. В четвъртък \"Аркема\" съобщи за подобна авария. Причината бе прекъсването на електричеството заради бурята Харви. В завода престанаха да работят хладилните инсталации, които поддържат постоянна температура в контейнерите с леснозапалими вещества, включително пероксидите. От четвъртък около завода е създадена зона за безопасност с радиус 2.4 км. В нея се допускат само служители на \"Аркема\" и представители на ресорните ведомства на щата Тексас. Пострадали няма. Местните жители са евакуирани от местата в непосредствена близост до завода. По данни на Си Ен Ен ураганът Харви, който връхлетя Тексас на 26 август с проливни дъждове и наводнения и впоследствие отслабна до тропическа буря, до момента е взел 47 жертви.", "date": "2017.09.02", "title": "Ураганът \"Харви\" причини нов взрив в химически завод край Хюстън"}
{"url": "http://www.dnevnik.bg/bulgaria/2017/09/02/3035074_nad_dva_kilometra_e_opashkata_na_kulata/", "text": "Над два километра е опашката от автомобили и автобуси при граничен пункт \"Кулата\", съобщиха читатели за \"Дневник\". Движението се осъществява много бавно. Опашката започва след края на участъка от магистрала \"Струма\" от Сандански. В района не се забелязват полицаи.Очаквано след като 6 септември е почивен ден, много хора са си взели отпуска, за да слеят дните от уикенда с почивния ден, който е в средата на седмицата. Междувременно гранична полиция, цитирана от \"Фокус\", съобщи, че на българо-румънската граница трафикът е интензивен на изход. Колона от товарни автомобили с дължина 3 км се е образувала на граничния пункт \"Дунав мост 2\", на изход от страната. Информацията за трафика на граничните пунктове е към 6.00 часа. ", "date": "2017.09.02", "title": "Над два километра е опашката на \"Кулата\""}
{"url": "http://www.dnevnik.bg/sport/2017/09/02/3034682_kralev_ochakva_remontut_na_zimniia_dvorec_da/", "text": "Спортният министър Красен Кралев очаква ремонтът на Зимния дворец в София да приключи в рамките на шест месеца. Той обяви, че ремонтните дейности трябва да започнат до края на месец септември. Кралев отново посочи, че графикът е съгласуван с Българската федерация по кънки, Българската федерация по хокей на лед и всички спортни клубове в столицата, които провеждат тренировъчен процес на спортния обект. По думите му анализите и констатациите, отразени в доклад на общинската комисия за проверка и контрол по спазването на инженерните и технически изисквания на спортните обекти, съоръжението е \"доста амортизирано и в незадоволително състояние\". Кралев обаче увери, че \"няма опасност нито за трениращи, нито за работещите там, защото инсталациите се поддържат\". \"Всички съоръжения функционират. Поддържат се от компетентен екип и професионалисти. Спортният обект домакинства и е в състояние да приема и занапред тренировъчни състезателни програми от календара на ледените спортове у нас, както и да бъде домакин на големи международни първенства\", каза Кралев по време на парламентарния контрол в петък. Спортният министър отново наблегна на това, че сградата и залите й не са били предмет на сериозна реконструкция от изграждането си в средата на 80-те години на миналия век. Прогнозната стойност на ремонта е 4 милиона лева. \"Ремонтът ще включва въвеждане на енергоефективни мерки чрез договор за гарантиран резултат и строително-монтажни дейности по основната и тренировъчната зала на двореца. Климатичната и отоплителната инсталация на Зимния дворец е с огромна загуба на енергия. Покривната част не е топлоизолирана. Разходите за нормално функциониране на спортния комплекс са значителни. В изпълнението на енергоефективните мерки се предвиждат топлоизолация, ремонт на покрива, подмяна на дограмата, топлоизолация на външните стени и подмяна на осветлението с енергоефективни\", обясни Кралев. \"Климатичната системата също ще бъде модернизирана, като се изгради нова с възможност за бързо и ефективно затопляне и охлаждане на залата. Ще бъде направен ремонт на ледената пързалка и мантинелите в съответствие с изискванията за безопасност на състезателите по шорттрек и хокей. В рамките на ремонта ще бъдат обновени и съблекалните, фоайето и коридорите към основната и малката зала на Зимния дворец\", каза още спортният министър. Той допълни, че за по-мащабен ремонт ще може да се мисли едва тогава, когато теренът бъде прехвърлен в активните на спортното министерство. \"За земята сме в интензивни разговори още от предния мандат. Решението е в ръцете на областната управа. Имаме разбирателство с министерство на образованието да прехвърли земята към ММС, за да може едва тогава да се предвидят вече и по-сериозни ремонтни дейности, свързани със Зимния дворец\", завърши Кралев. През 2016 г. министър Кралев обяви , че вместо планираните в миналото мащабни реконструкции ще се направи ремонт, за да бъде пригодено съоръжението за тренировъчен център. \"Тъй като не смятаме провеждането на международни състезания за приоритет на държавата, подготвяме ново задание за извършване на ремонт, който да приведе залата в готовност за провеждане на тренировки и състезания от държавния календар\", каза тогава министърът. По времето на кабинета \"Орешарски\" тогавашният спортен министър Мариана Георгиева се опита да прокара поръчка за реконструкцията на Зимния дворец за 50 милиона лева, а за изпълнител беше избран консорциум с водеща компания \"Главболгарстрой\". Поръчката беше спряна на финалния етап  от служебния спортен министър Евгения Раданова през 2014 г. Впоследствие екипът на Кралев довърши съдебната битка за отмяната й. През април 2015 г.  Върховният административен съд окончателно сложи край на сагата . След половин година забавяне и по-точно формулиране на заданието държавната компания \"Академика 2001\", която стопанисва обекта, пусна нова процедура за 35 милиона лева. Това беше сумата, отпусната за ремонт от правителството на Орешарски. Този път поръчката беше  отменена още на етап подаване на оферти  по изрично настояване на Бойко Борисов, след като премиерът бил информиран, че някои от неудобните в този момент фирми като \"Джи Пи груп\" и \"Водстрой 98\" са проявили интерес. Като мотив за прекратяването на поръчката \"Академика 2011\", чийто принципал е спортното министерство, обяви непредоставени документи за обследването за енергийна ефективност на залата, която се намира в Студентски град. Само месец по-късно  кабинетът прехвърли парите за Зимния дворец за реконструкция на зала \"Арена Бургас\" . Строител на залата в Бургас обаче е консорциум с участието на същата тази \"Водстрой 98\", свързвана с депутата Делян Пеевски. Наскоро  Кралев каза, че имал уверението, че \"Арена Бургас\" ще е готова до година и половина .", "date": "2017.09.02", "title": "Кралев очаква ремонтът на Зимния дворец да приключи до март"}
{"url": "http://www.dnevnik.bg/politika/2017/09/02/3035083_cvetanov_za_antikorupcionniia_zakon_na_bsp_ne_iskame/", "text": "Председателят на парламентарната група на ГЕРБ и зам.-шеф на партията Цветан Цветанов, коментира проекта за антикорупционен закон на БСП с:\"не искаме президентска република\". Той отбеляза, че винаги, когато партията е обсъждала антикорупционно законодателство, е била с протегната ръка. Цветанов говори пред журналисти, след като участва в десетото юбилейно издание на Летния университет на младежката организация на ГЕРБ, съобщи \"Фокус\". Проекти за антикорупционен закон изготвиха, както управляващия ГЕРБ, така и опозицията в лицето на БСП. Тази седмица депутатите от левицата се срещнаха с представители на съдебната власт, за да обсъдат с тях проекта си,  ГЕРБ пък свика обществено обсъждане на своя в петък . \"Днес ако си направите труда да сравните техния и нашия законопроект, ще видите, че те са направили копи-пейст и са преписали около 70-75% от законопроекта. Останалите проценти са това да дадат правото на президента да назначава председателя на този антикорупционен орган. Ние не искаме президентска република. Ние знаем, че единственото място, където може да се води смислен политически дебат постоянно и да се осъществява необходимия парламентарен контрол върху изпълнителната власт, е българският парламент\", заяви Цветанов. \"Правили сме го заедно с всички парламентарни групи, които са били в парламента. Антикорупционният закон мина на първо четене в 43-тото Народно събрание. Беше пред гледане на второ четене в пленарна зала, поради определени текстове, които провокираха несъгласие в някои от политическите сили и предсрочно прекратяване на мандата на парламента, не можахме да го приемем\", обясни Цветанов. По думите му в момента най-лесно било и те като БСП да внесат законопроекта и да мине на съгласувателна процедура, с която да демонстрирамт, че всъщност предлагат нещо, което би могло да консолидира всички останали. \"Най-правилното, което бяхме предприели в този антикорупционен закон е да мине през процедура, която да даде възможност за по-широко обсъждане. Работната група, която беше сформирана от министър Цачева, даде възможност да бъдат поканени да участват активно с институции, неправителствени организации. Това даде възможност по законопроекта, който вчера беше представен от г-жа Цачева, да се изчистят всички внушения или неразбиране, което имаше в обществото. Ние винаги сме били за диалог и съм убеден, че между първо и второ четене ще има сериозна дискусия и ще може да бъдат взети, ако има, и добри предложения от законопроекта, който предлага БСП\", каза още Цветан Цветанов. Вторият в ГЕРБ обвини БСП е търсила изява през лятото, когато народните представители били по избирателните си райони и създавали възможност за предпоставка за един силен политически сезон. Левицата целяла изява, която да им даде някаква легитимност и идентичност, но тя отново не е полезна за обществото, защото Политиките са това, което правим в момента от политическа партия ГЕРБ. По думите му БСП не може да прости на ГЕРБ \"прозрачното управление на всички нива и европейските фондове, които получава страната ни, благодарение на доверието на европейските ни партньори към правителствата на Бойко Борисов. БСП се провалиха точно по тази линия\". Цветанов е обнадежден, че България ще може да се подготви сериозно за предстоящото председателство на Съвета на ЕС. \"От приоритетите по време на председателството ще можем да извлечем политически дивиденти за страната ни, да представим България в една по-добра светлина и същевременно българските граждани да повярват не само в България и в българските политики, но да възприемем много по-достойно и с уважение европейските институции\", добави Цветанов. Председателството ще бъде много силна емблема за страната, допълни той. Според него лидерството на премиера Борисов - да бъде избран за трети пореден път за министър-председател на България, означава много. \"Що се касае до усилията, които полага премиерът за това силно председателство, което предстои за България, мога да ви уверя, че министър-председателят се очерта като един истински лидер и съм убеден, че с това, което направи правителството - да фигурират Западните Балкани, е много важен акцент за региона, за сигурността и стабилността. Силният глас на България се чува с лидера Борисов и с парламентарното мнозинство, което имаме днес в България\" Той заяви още, че ГЕРБ винаги ще се съобразява и с различното мнение, и с опозицията, \"защото и те са част от успеха на България. Не трябва да бъдем високомерни, не трябва да бъдем толкова провокативни. Но когато има опити за провокация с някакъв въпрос, с който се иска да се отклоним от ежедневните теми и това, което прави държавата, трябва да запазим хладнокръвие и да отговорим с усмивка\", подчерта Цветанов. ", "date": "2017.09.02", "title": "Цветанов за антикорупционния закон на БСП: Не искаме президентска република"}
{"url": "http://www.dnevnik.bg/sviat/2017/09/02/3035085_avtobiografiiata_na_gorbachov_izliza_v_sredata_na/", "text": "Автобиографията на последния съветски президент Михаил Горбачов ще излезе на книжния пазар на 16 септември, обяви издателската къща \"Ексмо-АСТ\", цитирана от ТАСС. Според издателите това е \"първата официална автобиография за широк кръг читатели\". Книгата със заглавие \"Оставам оптимист\" съдържа много лични истории, както и поглед върху съвременни лидери, събития от перестройката, Крим и Запада.", "date": "2017.09.02", "title": "Автобиографията на Горбачов излиза в средата на месеца"}
{"url": "http://www.dnevnik.bg/sport/2017/09/02/3035090_meksiko_si_garantira_uchastie_na_svetovnoto_po_futbol/", "text": "Мексико е първият отбор от зона КОНКАКАФ, който си осигури участие на  световното първенство в Русия  догодина. Ацтеките надиграха у дома Панама с 1:0 и вече имат 17 точки. Три кръга преди края мексиканците не могат да бъдат изместени от едно от първите три места и си гарантираха участие на Мондиала. Единственото попадение срещу Панама отбеляза Лосано в 51-ата минута. Той се разписа само 120 секунди след появата си на терена. Мексико  ще играе на седмо поредно световно първенство и общо за 16-ти път. В историята единствено Бразилия, Италия, Германия и Аржентина имат повече участия на световни финали. За останалите две квоти в конфедерацията на Северна и Централна Америка се борят Коста Рика, САЩ, Хондурас и Панама. Костариканците са с 14 точки, докато янките и Хондурас имат по 8. Панама е със седем и също таи надежди за първо участие на световно първенство. До този момент за световното догодина се класираха Бразилия, Иран,  Япония  и домакините от Русия.", "date": "2017.09.02", "title": "Мексико си гарантира участие на световното по футбол след победа над Панама"}
{"url": "http://www.dnevnik.bg/skorost/2017/09/02/3033878_frenski_shik_s_nulevi_vredni_emisii_video/", "text": "Френските компании с фокус върху производството на автомобили \"Ситроен\" и \"Болоре\", съвместно с модната къща \"Куреж\" (Courreges), представиха лимитирана серия на електрическото бъги \"Е-Меари\". От New Citroen E-Mehari Styled by Courriges ще бъдат произведени 61 броя по случай годишнината от основаването на модната къща. Емблематичен 4-местен кабриолет е верен на духа на модела \"Меари\" от 1968 година. Колите от специалната серия се отличават по купето в черен цвят и вграденият твърд покрив в бляскаво черно. В арматурното табло е вградена емблемата на \"Куреж\". Седалките са тапицирани с подсилен плат, а в колата има табела със съответния номер на автомобила от серията. Купувачите ще получат и персонализирана чанта \"Куреж\" в два тона. Колата се предлага с повече аксесоари и подобрения. \"Ситроен Е-Меари\" е бъги с дължина 3.80 метра. То се задвижва от електромотор с мощност 67 конски сили. Версията, разработена съвместно с \"Куреж\", има въртящ момент от 166 Нм, което е с 20% повече от серийния модел. Така екипирано, електромобилчето се ускорява от място до 60 км/ч за 7.3 секунди, максималната скорост е 110 км/ч. Както и серийният модел  \"Ситроен Е-Меари\" , автомобилът е снабден с литиево-полимерна батерия, която осигурява автономност от около 150 милиона километра. Зареждането и отнема 13 часа от обикновен контакт. Моделът ще бъде показан за пръв път в галерия Джоузеф в Париж, от 8 септември, като част от Paris Design Week, както и на автомобилното изложение във Франкфурт на 12 септември, по време на прес дните.", "date": "2017.09.02", "title": "Френски шик с нулеви вредни емисии (видео)"}
{"url": "http://www.dnevnik.bg/sviat/2017/09/02/3035087_ruskoto_konsulstvo_v_san_francisko_zapali_kaminata_pri/", "text": "В последните часове преди да прекрати работа по искане на САЩ персоналът на руското генерално консулство в Сан Франциско запали камината. Това става в петък, когато температурата достигна 106 градуса по Фаренхайт (над 41 градуса по Целзий) - абсолютен рекорд от 1874г. насам. Черният дим, който се издигаше над сградата предизвиква веднага спекулации, че вътре се унищожават документи. Държавният департамент даде по-малко от 48 часа срок за закриването на генералното консулство и още две служби към консулствата в Ню Йорк и Вашингтон в отговор на изгонването на стотици служители на посолството и консулствата в Русия. Единствената реакция от американска страна на издигащият се дим от комина бе на агенцията за чистота на въздуха в Сан Франциско, която изпрати инспектор, защото в дни с критично голямо замърсяване се обявява Ден за защита на въздуха и на населението се препоръчва да се въздържа от каквато и да дейност, която допълнително влошава положението. От визитата му в района не последва нищо. Обяснението на руското външно министерство бе, че въпросите около това какво гори в сградата са \"поредният цирк\" и \"нова фаза на натиск под название \"А вие какво правите там?\". Говорителката Мария Захарова заяви: \"Провеждат се мероприятия за консервация на сградата. Във връзка с това може да се затварят прозорци, да се спускат щори, да се гаси осветлението, да се заключват врати, да се изхвърля боклук, да се изключват отоплителни уреди, да се включват системи за осигуряване на живота вътре и много други\". След което тя добави в характерния си стил: \"Макар че - не. Консервира се не сградата, нашите сътрудници консервират руско-американските отношения, за да ги опазят за по-добри времена\". Според Захарова ФБР се подготвяло веднага след това да извърши на 2 септември обиск на обект, който доскоро се е ползвал с дипломатическа неприкосновеност. На сайта на ведомството тя заяви, че това щяло да включва и обиск на апартаментите на живеещите в консулството дипломати. \"Затова те наредиха всички служители и техните семейства, включително пеленачетата, до 10-12 часа да напуснат заеманите помещения. Това създава пряка заплаха за сигурността на граждани на Русия\". Говорителката използва изрази като \"нахлуване в консулско учреждение и жилища на дипломатически работници, които принуждават да излязат навън, за да не пречат на агентите на ФБР\". \"Изразяваме решителен протест във връзка с действията на Вашингтон, пренебрегващи международното право и, както и прието в дипломатическата практика, си запазваме възможността за ответни мерки. Това не е наш избор. Той ни беше наложен\", обобщава Захарова.", "date": "2017.09.02", "title": "Руското консулство в Сан Франциско запали камината при 41 градуса"}
{"url": "http://www.dnevnik.bg/sviat/2017/09/02/3034358_sreshtu_40_mln_v_holandiia_stroiat_nai-golemiia_v/", "text": "В края на август в холандския град Утрехт започна да работи първата част от паркинг за велосипеди, който след приключване на строителството през 2018г. ще приема 12 500 колела. Инвестицията в него е 40 милиона евро и според градските власти това ще бъде най-голямото подобно съоръжение в света. Основната цел е да се разреши проблем с безразборното оставяне на велосипеди пред гарата на града с 344 000 души население. В опит да прекрати непрекъснато разрастващите се струпвания на колелета в района общината строи триетажен паркинг. Той е свързан с велоалеите и улиците, а от него има директен достъп до пероните чрез асансьори и стълби. В първите 24 часа използването е безплатно и по 1.25 евро за всеки следващ ден. \"Това е страничен ефект от успеха на велосипеда в нашите градове\", коментира за \"Ройтерс\" общинският съветник Лот ван Хуидонк. \"Щастливи сме, че толкова много хора карат колелета, но това създава огромни предизвикателства пред града, особено в района на жп гарата.\" Заради непрекъснато растящият брой велосипеди в Холандия властите влагат милиони евро в модерни съоръжения за паркирането им, за поддръжка на велоалеи, премахване на препятствия, събиране на изоставени или неправилно паркирани колелета. Хага планира гараж за 8500 велосипеда, а Амстердам (835 000 жители и 847 000 колелета) разработва проекти за паркиране на хиляди велосипеди под река Амстел, като отново тези съоръжения ще са свързани с централната гара. Сериозни проблеми в Амстердам създават самите собственици - миналата година са събрани близо 24 000 изоставени велосипеда, а 40 000 са премахнати от улиците за неправилно паркиране.", "date": "2017.09.02", "title": "Срещу €40 млн. в Холандия строят най-големия в света паркинг за велосипеди"}
{"url": "http://www.dnevnik.bg/sport/2017/09/02/3035097_plamen_konstantinov_e_obmislial_da_podade_ostavka/", "text": "Селекционерът на  мъжкия национален отбор по волейбол  Пламен Константинов не е сигурен какво ще е бъдещето му. Треньорът има договор с федерацията до световното първенство догодина, но призна, че е обмислял да си тръгне. \"Дали ще остана на поста? Ще обсъдя това първо с федерацията. Ще излъжа, ако кажа, че не ми е минавала мисълта за оставка. Няма вечни хора. Важно е и мнението на играчите, може би ще е добре някои от тях да имат среща с шефовете на федерацията, за да се разбере и тяхната гледна точка\", каза  Константинов . Той говори и за представянето на европейското в Полша. С влизането сред шестте най-добри отбора на първенството България се класира за следващото европейско. Селекционерът обаче не е доволен. \"И аз нямам най-точното обяснение за този мач. Според мен, при победа над Сърбия, щяхме да играем финал. За съжаление обаче пропунахме втори голям шанс след европейското първенство миналата година. Определено за световното догодина трябва да променим настройката и представянето си в ключовите двубои\", призна Константинов. Треньорът добави, че е оптимист за световното догодина, защото пред българска публика волейболистите играят с много повече емоция и желание. Либерото на отбора Теодор Салпаров също беше разочарован след прибирането на националите в България. \"Много ни е тежко, осъзнаваме, че можехме да играем финал. Ако бяхме победили Сърбия, след това щяхме да сме в ролята на фаворит срещу Германия, защото играем успешно с тях. Но няма смисъл да коментираме повече, мачът вече е в миналото. Дано се рваншираме за този пропуснат шанс на световното\", заяви Салпаров.", "date": "2017.09.02", "title": "Пламен Константинов е обмислял да подаде оставка"}
{"url": "http://www.dnevnik.bg/bulgaria/2017/09/02/3035102_zapochna_prochistvaneto_sled_pojara_v_kresnenskoto/", "text": "Започна прочистването на хилядите декари опустошена от пожара гора над Кресненското дефиле, съобщи Нова телевизия. Процесът ще отнеме около две години, а самото възстановяване на гората поне 50 години. Засегнатите горски площи са близо 11 хиляди декара. По предварителни изчисления това са около 60 хиляди кубика дървен материал. Рязането на овъглените дървета от последните два пожара в района ще продължи през идните две години. \"В общи линии около 60 000 кубика дървен материал, който може би не е изцяло засегнат. Тепърва предстои да се извърши инвентаризация подробна, което ще рече да се опишат всички насаждения\", коментира Иван Панталеев, директор на \"Горско стопанство\" – Кресна. Прочистването започна от изгорелите от преди месец територии, които бяха покосени отново и от пожара преди дни. Работата ще е тежка и продължителна, разказват от Горското стопанство в Кресна. На практика от засегнатите близо 11 хил. декара гора, едва две хиляди могат да се възстановят. За останалата територия предстои залесяване, след като гората се прочисти от изгорялото. От Пътната агенция обявиха, че отпускат 1 млн. лева за залесяване над Кресна.", "date": "2017.09.02", "title": "Започна прочистването след пожара в Кресненското дефиле"}
{"url": "http://www.dnevnik.bg/bulgaria/2017/09/02/3035032_boian_novanski_kandidat_za_sudebniia_suvet_ot/", "text": "Останалите единадесет членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. \"Дневник\" представя 18-те кандидати през техните концепции и имотните декларации. След представянето на кандидатите на ГЕРБ, БСП, ДПС идва ред на номинираните от \"Обединените патриоти\". Едното от двете им предложения е за столичния адвокат Боян Новански. Двете номинации са лично на лидера на \"Атака\" Волен Сидеров. Той е адвокат в София. Стана известен преди десетина години, когато беше защитник по делото срещу собственика на торент сайта \"Арена\" Елиан Гешев. Боян Новански е участвал в две фирми - \"Браво мюзик\" и \"Уеб медиа\", припомня \"Капитал\". Към предложението за адвокат Новански има писмена препоръка, подписана от 13 съдии, адвокати, частни съдебни изпълнители и нотариус. Сред тях са бившият зам.-директор на Националната следствена служба Свилен Тормаков, който е адвокат, бившият временен шеф на Софийския районен съд Стефан Милев, съдията от Софийския градски съд Петър Гунчев и др. Дали е уместно действащи магистрати да подкрепят номинация, издигната от осъдено лице (Сидеров още изтърпява присъдата си \"пробация\", наложена по няколко дела за хулиганство - бел.ред.), е въпрос на преценка. Според източници на \"Капитал\" от прокуратурата Новански е близък до бившия шеф на столичното следствие Петьо Петров, известен с прякора Петьо Еврото. През 2006 г. в имотния регистър е вписано, че Петров му дарява имот край Созопол. Сега той не фигурира в имотната му декларация. Концепцията Още в началото на концепцията си Новански, както и други кандидати за съдебния съвет, заявява: \"Факт е, че във всички статистики от години съдебната система не се ползва с доверие у гражданите. Затова преди всичко е важно да се намери добрия тон между членовете на ВСС и да се спре с личните противопоставяния и нападки\". Според него каквато и комуникационна стратегия да изработва съдебният съвет ако членовете му не спрат да се карат, доверието ще остане изключително ниско. Новански се обявява - ако позволява бюджетът, за увеличаване на магистрастите и администрацията в натоварените съдилища за сметка на по-ненатоварените. Той изразява убеденост, че", "date": "2017.09.02", "title": "Боян Новански, кандидат за съдебния съвет от Патриотите: Където има мизерия, има и корупция"}
{"url": "http://www.dnevnik.bg/sport/2017/09/02/3035106_dvuboiat_mejdu_djoshua_i_pulev_shte_bude_obiaven_do/", "text": "Кубрат Пулев ще бъде следващият съперник на  Антъни Джошуа , потвърди промотърът на британеца Еди Хърн. Световният шампион, който държи три от поясите в различните версии трябва да направи задължителна защита на титлата си на Международната боксова федерация (IBF) срещу българина. \"Боят, който ще бъде на  28 октомври в Кардиф  ще бъде обявен официално следващата седмица, все още има някои малки детайли\", каза Хърн. Той коментира и скандала между  Кубрат Пулев и промотърите му от \"Зауерланд\" . Българският боксьор не остана доволен от поведението на своя екип,  наричайки действията им \"аматьорски\" . Той смята, че времето за подготовка е крайно недостатъчно. \"Пулев трябва да бъде щастлив от тази ситуация. Той има осем седмици да се подготви за срещата, което е достатъчно време. Мисля, че и двамата боксьори могат да влязат във форма\", добави промотърът на Джошуа. Един Хърн вече има и начертан план за следващите мачове на своя клиент Джошуа. \"Ако Пулев откаже то следващият бой ще бъде с Карлос Такам, но се съмнявам, че ще се стигна до такъв развой. Антъни се готви за боя с Пулев и знае, че трябва да защити титлата си на IBF. Има си правила и ние искаме да държим всички пояси едновременно, което минава през защита на всяка титла\", завърши Хърн. Реакция имаше и от лагера на Пулев, но не от  \"Зауерланд\" , а от треньорът му Ули Вегнер. Той вярва, че българинът ще бъде готов за срещата. \"Кубрат се чувства добре, тренираме от няколко дни в Берлин и ще направим всичко необходимо да бъде във форма. Нашата цел е да победи Джошуа и да стане световен шампион\", каза Вегнер. Опитният треньор смята, че Пулев може да победи след шестия рунд. \"Той ще вземе финалното решение във втората половина от мача. Нашата подготовка ще бъде насочена точно към това. Пулев ще нанесе своя удар след шестия рунд\", добави германецът.", "date": "2017.09.02", "title": "Двубоят между Джошуа и Пулев ще бъде обявен до седмица, каза промотърът на британеца"}
{"url": "http://www.dnevnik.bg/bulgaria/2017/09/02/3035103_bez_prechistvane_kanalizaciiata_na_ahtopol_se_izliva_v/", "text": "Водите от канализационната мрежа на Ахтопол се заустват без пречистване в Черно море, информира Би Ти Ви, позовавайки се на извършена проверка от Регионалната инспекция по опазване на околната среда и водите (РИОСВ) в Бургас. Специалистите са установили, че мръсните води се изливат в Черно море на 1 километър югоизточно от града. Установено е, че от бетонов колектор изтичат битово-фекални води с дебит около 70 литра в секунда. В периметър от около 300 – 400 метра водата в морето е мътна със специфичен битово-фекален мирис, се казва в съобщението, цитирано от телевизията. За канализационната система на Ахтопол няма издадено разрешително за ползване на воден обект за заустване на отпадъчни води в повърхностни води, изискващо се съгласно член 46 от Закона за водите, са обяснили от регионалната инспекция. Проверката е направена по сигнал на сдружение \"Граждански блок\". При проверка по рано-тази година - на 9 май отново е било констатирано нерегламентирано заустване на непречистени отпадъчни води.", "date": "2017.09.02", "title": "Без пречистване канализацията на Ахтопол се излива в морето"}
{"url": "http://www.dnevnik.bg/sport/2017/09/02/3035120_dujd_provali_poslednata_trenirovka_predi_gran_pri_na/", "text": "Проливен дъжд над пистата \"Монца\" провали последната свободна тренировка преди  Гран при на Италия . На легендарното трасе край Милано много рядко е имало дъждовни състезания, но този път прогнозата се промени в последния момент. Обилното количество валежи доведе до промяна в програмата на съпътстващите серии GP3 и Формула 2. Последният час за подготовка на пилотите преди квалификацията също беше лимитиран, като едва в заключителните 18 минути състезателите направиха обиколки на мократа писта. Пилотът на колата за сигурност Бернд Майлендер четири пъти излизаше на трасето, за да провери условията. Рейс контролът не позволи на болидите да се появят на пистата, а по този начин и да направят своите настройки за мокро. \"Пистата е прекалено мокра, а най-много вода има на Параболика (бел. ред. Последният завой преди старт-финалната права), което е опасно. При такива условия тренировка няма да има\", каза рейс директорът Чарли Уайтинг. Той допълни, че ако дъждът през деня не намалее или не спре има възможност квалификацията да се проведе в неделя сутрин. За последно подобно нещо се случи в състезанието за Гран при на САЩ на пистата край Остин през 2015 г.      Все пак в последните 18 минути болидите излязоха на трасето, но всички фаворити направиха само по една инсталационна обиколка с гуми за мокър асфалт. Фелипе Маса и Ланс Строл с \"Уилямс\" направиха бързи обиколки, като резултатите им бяха 1:40.660 и 1:40.888. Освен тях опити за време направиха Нико Хулкенберг и Джолиън Палмър от \"Рено\" и пилотите на \"Торо Росо\" - Карлос Сайнц и Даниил Квят. По програма квалификацията за Гран при на Италия трябва да стартира в 15 ч.", "date": "2017.09.02", "title": "Дъжд провали последната тренировка преди Гран при на Италия"}
{"url": "http://www.dnevnik.bg/bulgaria/2017/09/02/3035108_predsedateliat_na_obshtinskiia_suvet_v_septemvri_s/", "text": "Председателят на Общинския съвет на Септември Лазар Влайков, с чийто пистолет според първоначалната информация 6-годишно дете простреля смъртоносно мъж във Виноградец, е освободен от ареста. Срещу него не е повдигнато обвинение, затова и мярката му за неотклонение не е удължена, информира Би Ти Ви. Влайков беше задържан за 24 часа, след като по време на празненство малолетният му племенник простреля 47-годишния собтвеник на заведение Наско Тонкев, който почина. Засега официалната версия, по която работи прокуратурата, е, че изстрелът е произведен неволно, след като оръжието е попаднало у детето случайно, съобщи БНР. Вчера синът на жертвата се усъмни, че е стреляло детето. Днес дъщерята на Тонкев разказа за телевизията, че е присъствала през цялото време на веселбата в заведението и баща ѝ е убит неволно не от детето, а от Влайков. По думите ѝ детето си играело настрана, а Тонкев и Влайков разглеждали оръжието. Според роднините полицията е взела натривки от ръцете на детето и ще се разбере скоро дали то е ползвало оръжието. Името на Влайков се чу преди пет години, след като намушка с нож случаен гражданин след пътен инцидент, припомня телевизията. Попада в полицейските сводки веднъж след като пребива сина на общински съветник и втори път след нападението с ножа. Той е от ГЕРБ, но два пъти е изключван от партията заради различни провинения. Според наказателния адвокат Людмил Рангелов извършителят на убийството ще бъде много лесно установен, след като излезе резултта от натривката от ръцете на детето. По думите му първото нещо, което е поставило началото на веригата нарушение е, че Влайков е влязъл в заведението с оръжие. \"Сватбарски са стреляли напосоки\", което също е недопустимо, обясни Рангелов. Адвокатът припомни, че самият факт, че Влайков има криминални регистрации, и без да е бил осъждан, е аргумент да не му бъде издадено разрешение за носене на оръжие. \"Доколкото разбирам той е председател на Общинския съвет в Септември и вероятно по властовата линия е решил въпроса с разрешителното за притежание на оръжие\". Вчера стана известно, че мъж е загинал след изстел с пистолет. Първоначалните данни бяха, че оръжието е било в ръцете на 6-годишно дете, когато е изстрелян куршума. Повече четете  тук . ", "date": "2017.09.02", "title": "Председателят на Общинския съвет в Септември, с чийто пистолет бе убит човек, е освободен от ареста"}
{"url": "http://www.dnevnik.bg/sport/2017/09/02/3035124_cska_pobedi_marica_v_kontrola_novite_debjutiraha/", "text": "ЦСКА победи втородивизионния \"Марица\" в контрола по време на паузата за  националните отбори . Червените се наложиха с 3:1 на обновената си база в Панчарево. Два гола отбеляза Милчо Ангелов, а веднъж се разписа Кевин Кубемба. Треньорът на ЦСКА Стамен Белчев даде шанс на футболисти, които играят по-малко от началото на сезона. Дебют направиха и последните две нови попълнения на отбора  Раул Лое  и  Александър Барт . Червените започнаха много по-активно и още в 7-ата минута поведоха чрез Милчо Ангелов. Нападателят се разписа след продължителна атака. Белчев беше ограничен в някои от опциите си като заложи на Кевин Меркадо отляво на защитата. Лое започна в средата на терена до Тиаго Родригес. След 25 минути игра до гол близо беше и Кубемба, но негов удар от дистанция срещна гредата. На почивката в игра се появи Александър Барт, а в 56-ата минута \"Марица\" изравни резултата след грешка в червената защита. Само четири минути по-късно ЦСКА отново излезе напред, като точен беше Кубемба. Нападателят се разписа от малък ъгъл и изненада вратаря на пловдивчани. До края на мача червените отбелязаха и трети гол, който отново беше дело на Милчо Ангелов.", "date": "2017.09.02", "title": "ЦСКА победи \"Марица\" в контрола, новите дебютираха"}
{"url": "http://www.dnevnik.bg/citat_na_deniia/2017/09/02/3035125_citat_na_denia_ninova_da_se_otreche_tri_puti_ot/", "text": "\"Аз не съм ги чул те (БСП - бел. ред.) да излязат и както в църквата да кажат \"Отричаш ли се от Сатаната? Отричам се!\" Три пъти да излезе г-жа Нинова, да се отрече от Сатаната, сиреч от закона си от 2008 г. и да каже \"Сега като сме се отрекли, и сме чисто нови, не сме 130-годишни, предлагаме този закон\" с радост ще я изслушам\". Това обяви във Варна, цитиран от агенция \"Фокус\", премиерът Бойко Борисов, който участва в в десетото юбилейно издание на Летния университет на младежката организация на ГЕРБ. Той остро критикува БСП, която по думите му през 2008 г. е приела закон, който насърчава корупцията. Премиерът вероятно има предвид предложения тогава от кабинета \"Станишев\" Закон за предотвратяване и установяване на конфликт на интереси. Той е в сила от 1 януари 2009 г.", "date": "2017.09.02", "title": "Цитат на деня: Нинова да се отрече три пъти от Сатаната"}
{"url": "http://www.dnevnik.bg/biznes/2017/09/02/3035198_porojanov_ne_izkljuchva_oshte_partidi_iaichen_prah_s/", "text": "Според министъра на земеделието, храните и горите Румен Порожанов е възможно в България да пристигнат нови партиди яйчен прах с фипронил. Той присъства на изложението в Смолян за родопските породи овце. В отговор на журналистически въпрос за възможни изненади с нови партиди яйчен прах с фипронил, министърът потвърди, че трябва да очакваме подобни рискове, предаде БТА. Той обясни, че информационната система в момента \"бълва\" и непрекъснато се допълват данни от страните-членки на ЕС за констатирани партиди с яйчен прах. Веднага след като получим информация, Агенцията по храните отива на място във фирмата - доставчик, за да се идентифицира какво има на склад и какво е минало в рамките на производството, посочи министърът. Според него в Европа проблемът е много по-сериозен, \"там много яйца са изяли\". Продължават проверките в българските ферми, които са производители на яйца и птичи продукти, но засега няма констатирана употреба на фипронил, увери Порожанов. Проверени са и всички партиди полски яйца, за които е имало съмнения за наличие на веществото, пробите при тях също са отрицателни. През август  Министерството на земеделието съобщи , че България е получила информация за пристигнала в страната партида яйчен прах с наличие на фипронил. Това е инсектицид, който беше открит в яйца, предлагащи се в търговската мрежа на редица държави от Западна Европа. Веществото е силно токсично и се използва за защита на реколта и във ветеринарната медицина за борба с бълхи, кърлежи и хлебарки. При бройлери и носачки попадането в организма им става през перата и кожата. Той допълни, че заминава за Талин, където в понеделник ще заседава Съветът на министрите, а една от темите е ситуацията с фипронила. Засегна и темата с засегнатите от корояд гори като заяви, че е създаден кризисен щаб, който координира мерките за действие там. Водят се разговори с чуждестранни компании, в това число и шведска, за доставка на високоефективна техника за дърводобив за справяне с проблема, допълни земеделският министър.", "date": "2017.09.02", "title": "Порожанов не изключва още партиди яйчен прах с фипронил да влязат в България"}
{"url": "http://www.dnevnik.bg/sport/2017/09/02/3035201_van_persi_otpadna_ot_sustava_na_holandiia_za/", "text": "Нападателят на Холандия Робин Ван Перси няма да играе срещу България в утрешната световна квалификация. Бившият стрелец на \"Арсенал\" и \"Манчестър юнайтед\" беше повикан в националния след двугодишно отсъствие, но получи контузия. Ван Перси  влезе от пейката срещу Франция, но стана ясно, че е с травма в коляното. Срещу България няма да игае и Кевин Строотман, който получи червен картон. Междувременно селекционерът на холандския отбор Дик Адвокаат е оптимист преди утрешното домакинство. \"Сега очакваме България, срещу този съперник трябва да вярваме, че сме по-добри. Трябва да излезем на терена с тази идея. Знаем, че трябва да играем по-силно в сравнение с мача във Франция, но не се нуждаем от много повече. Убеден съм, че утре футболистите ще излязат от дупката, защото те много искат да отидат в Русия\", каза Адвокаат. Опитният специалист вярва, че домакинският фактор ще помогне на \"лалетата\". \"Домакини сме и се нуждаем от задължителен успех. Бяхме малко разглезени от успехите на националния отбор в последните години. Ситуацията е такава, че все още имаме шансове да се преборим за място за Русия. За всеки един това е мечта, защото участие на Световно първенство е нещо незабравимо\", каза още Адвокаат. Той обяви, че Тони Вилхена ще заеме мястото на наказания Строотман, който получи червен картон при  загубата от Франция . Адвокаат ще направи още една промяна в състава, като Тимъти Фосу Менса ще отстъпи мястото си сред титулярите на Кени Тете.", "date": "2017.09.02", "title": "Ван Перси отпадна от състава на Холандия за квалификацията с България"}
{"url": "http://www.dnevnik.bg/sport/2017/09/02/3035209_hamiltun_specheli_rekorden_polpozishun_v_maratonska/", "text": "Люис Хамилтън записа името си със златни букви в историята на Формула 1, ставайки пилота с най-много спечелени квалификации. Британецът вече е №1, като за 69-и път в кариерата си ще стартира от първата позиция и вече е пред легендарния  Михаел Шумахер . Хамилтън размаза конкуренцията на \"Монца\", като времето му накрая беше с повече от секунда по-добро от това на втория Макс Верстапен. Квалификацията за Гран при на Италия беше изключително драматична и продължи близо четири часа, заради проливен дъжд, който я спря в началото. Пилотите на \"Ферари\" претърпяха пълен крах на домашното си трасе, като утре ще стартират от седми и осми. Кими Райконен изпревари колегата си  Себастиан Фетел , но пилотите на Скудерията останаха много далеч от конкурентите си за титлата. Единствената утеха за двамата е, че пилотите на \"Ред Бул\" са с наказания на стартовата решетка заради смяна на компоненти по задвищващата система. Така Райконен ще потегли пети, а Фетел шести. На първа редица до Хамилтън ще потегли дебютантът тази година Ланс Строл. Пилотът на \"Уилямс\" се ориентира добре в променливите условия и изненада много по-опитните си съперници. Сесията беше спряна 13 минути преди края на първата част на квалификацията след катастрофа на Ромен Грожан. Пилотът на \"Хаас\" изгуби контрол на старт-финалната права след аквапланинг и се заби в предпазните стени. \"Казах ви, че е прекалено опасно, за да излизаме\", каза Грожан по радиото. Рейс директорът Чарли Уайтинг прецени, че условията не са подходящи да се продължава и на пистата беше развят червен флаг. След два часа и половина отлагане сесията беше възобновена в 17.40 часа. През това време пилотите бяха принудени да чакат в боксовете. Единствено Хамилтън и Ботас разнообразиха, като се прибраха в моторхоума на \"Мерцедес\" и поиграха \"Плейстейшън\", като дори излъчваха на живо в социалната мрежа \"Инстаграм\". Освен катастрофилирая по-рано Грожан в първата част отпаднаха пилотите на \"Заубер\" Паскал Верлайн и Маркус Ериксон, съотборникът на французина в \"Хаас\" Кевин Магнусен, както и Джолиън Палмър с \"Рено\". В челото Хамилтън направи много бързи обиколки, както с гумите за мокър асфалт, така и с интермедиите.Фетел изостана на повече от секунда след него. Във втория сегмент на сесията условията продължиха да се подобряват, като дори гумите интермедия прегряваха след серия от няколко обиколки. В началото Фетел даде най-добър резултат, докато Хамилтън имаше някакви проблеми. След минаване в бокса пилотите на \"Мерцедес\" направиха нова голяма стъпка напред. Хамилтън даде време със седем десети по-добро от това на съотборника си, докато Фетел беше на 1.5 секунди по-назад. Германецът беше по-бавен дори от Макс Верстапен. Изненадващо за последната част на квалификацията не се класира Серхио Перес, който остана 11-и. Друга голяма изненада беше Нико Хулкенберг – 12-ти. Освен тях елиминирани бяха Алонсо, Даниил Квят и Сайнц. За сметка на това сред най-добрите 10 се промуши Щофел Вандорн. В заключителните 12 минути дъждът отново заваля и предизвика нови проблеми за водещите пилоти. Фетел, Ботас и Хамилтън излязоха на трасето с гуми интермедия, но трябваше обратно да се прибират, за да ги сменят с тези за напълно мокро. Верстапен даде най-добро време, докато лидерите определено не намираха нужното сцепление. Най-големите проблеми бяха за \"Ферари\", като температурите в техните гуми спаднаха драстично. В края на сесията всичко отиваше към двоен успех на \"Ред Бул\" и изненадващо трето място на Ланс Строл, но в последния момент Хамилтън направи чудовищна обиколка и грабна полпозишъна.", "date": "2017.09.02", "title": "Хамилтън спечели рекорден полпозишън в маратонска квалификация на \"Монца\""}
{"url": "http://www.dnevnik.bg/sviat/2017/09/02/3035207_vlastite_evakuirat_turisti_v_podnojieto_na_elbrus/", "text": "Властите са евакуирали 215 алпинисти в подножието на връх Елбрус, съобщава агенция Интерфакс. Върхът се намира на територията на република Кабардино-Болкария. Общо 119 от тях са чужди граждани. Причината за това е свличане на земна маса на 1 септември, което блокирало в района повече от 500 души. Евакуацията става с хеликоптери, които отвеждат туристите до жп гари и летища. На тези, които все пак са решили да останат, се осигурява безплатна храна и нужната помощ. В района е обявено бедствено положение. При инцидента в района е имало общо 7750 местни жители и туристи, като сухопътният достъп до тях е отрязан. Елбрус е 5642 м е желана цел за много алпинисти. Той се явява най-високият връх в Европа, макар че според някои тълкувания за това откъде минава границата между Европа и Азия, това е Мон Блан. ", "date": "2017.09.02", "title": "Властите евакуират туристи в подножието на Елбрус"}
{"url": "http://www.dnevnik.bg/biznes/2017/09/02/3035205_znaem_li_kakva_vse_pak_e_istinata_za_hranite/", "text": "Произведен в Румъния дезинфектант за помещения за кокошки-носачки с токсична съставка, която прониква в снесените яйца, се оказа на трапезата на българските потребители. Замърсеният с опасния химикал половин тон яйчен прах, внесен от Германия, беше блокиран от Агенцията за безопасност на храните (БАБХ), но по традиция чиновниците отказаха да съобщят имената на фирмите, които са го използвали за производството на сладолед и майонеза. \" \", коментира ситуацията шефът на асоциацията \"Активни потребители\" Богомил Николов. Организацията стана известна с резултатите от лабораторни анализи на популярни сред българите храни като кисело мляко, сирене, масло, кашкавал, лютеница и други. Те показаха, че редица български производители използват евтини заместители на традиционните суровини за производството им, без да упоменават това в етикетите. Това не попречи на някои от тях да обвиняват в същото известни западни производители на храни и напитки. Както беше и след Чернобил Богомил Николов вижда в укриването на информация за опасни продукти и техните производители рефлекс, който държавните институции са запазили от времената на комунизма. \"Също както по времето на Чернобил, В свободните общества е точно обратното – говоренето за проблемите е задължителна част от тяхното решаване\", смята шефът на \"Активни потребители\". Той припомня пресния скандал с разликите в съдържанието и в качеството на съставките на хранителни, хигиенни и козметични продукти, които някои мултинационални компании произвеждат за Източна Европа. \"В Словакия и други бивши соцдържави местните агенции за контрол върху качеството на потребителските стоки посочиха не само по-евтините заместители и по-ниските проценти на основните компоненти, но и публично назоваха компаниите, които си позволяват да обиждат по този начин източноевропейците, доверили се на продуктите им. Българската агенция обаче отново предпочете мълчанието. В България производители и търговци, които залагат на ниското качество и ниските цени като средство за трупане на печалби все още имат всички шансове да са задържат на пазара и да преуспяват\", обобщава наблюденията си Богомил Николов. Шефът на \"Кауфланд-България\" Димитър Спасов е съгласен с някои от изводите на \"Активни потребители\". \"Миналата седмица прекратихме търговските си отношения с известен български производител на млечни продукти. Направените от нас лабораторни анализи на неговите сирена показаха, че в тях се влага палмово масло. , декларира Спасов. Мениджърът все пак признава, че в поверената му търговска верига се продават храни, които той никога не би дал на децата си. (Бел.ред.- От \"Кауфланд България\" заявиха, че цитатът е некоректен.) \"Баничките ни, например, не се правят с палмово масло, но съдържат консерванти. Никой още не знае до каква степен това е небезопасно за здравето, особено за здравето на децата\", откровен е шефът на \"Кауфланд-България\". Шефът на Националния съюз на градинарите Слави Трифонов посочва друга заплаха за здравето на българските потребители. Според него, внасяните от Турция, Йордания и Египет плодове и зеленчуци се обработват с опасни пестициди и консерванти, за да могат да издържат дългото им транспортиране до България и Централна Европа. \"Тактиката на производителите и износителите на изток е да обработват продукцията си с химикали, чийто карантинен срок изтича около дните, в които те пристигат на външните граници на Евросъюза. Работеща в Пловдив германска фитолаборатория чрез анализ на смлени пресни плодове и зеленчуци отчита, че през този карантинен период използваните силни пестициди и консерванти са успели да замърсят отвътре продуктите с недопустимо високи концентрации. В никакъв случай българите не трябва да правят сладко от кори на портокали или лимони. Най-добре е да купуват продукти, произведени до 200 километра от мястото на пазаруване\", препоръчва Трифонов. Той е на мнение, че Агенцията по безопасността на храните е ефикасна единствено когато има подадени сигнали за опасен внос, какъвто беше случаят с яйчения прах от Германия. Но все още няма никакви пречки пред вносители на небезопасни пресни храни подозрително лесно да се сдобиват със сертификати за качество на границата и да подбиват с дъмпинг производството на пресни храни в България. Дъмпинг има и от страна на производители от страни като Полша, които внасят в България произвежданите целогодишно само в оранжерии домати като \"суровина за преработка\", въпреки, че те се продават като пресни зеленчуци. Така хем избягват да плащат ДДС по правилата на Единния европейски пазар, хем подбиват със съмнителната си цена от 60 стотинки за килограм българското производство на истински \"слънчеви\" домати\", изтъква шефът на Националния съюз на градинарите. Богомил Николов от \"Активни потребители\" е на мнение, че като цяло свързаната с безопасността на храните ситуация в България все пак бележи осезаемо подобрение през последните години. \"Поне вече нямаме масови хранителни отравяния, които до съвсем неотдавна вземаха и човешки жертви\", смекчава Богомил Николов тревогите на българските консуматори.", "date": "2017.09.02", "title": "Знаем ли каква все пак е истината за храните?"}
{"url": "http://www.dnevnik.bg/razvlechenie/2017/09/02/3035217_nad_sasht_e_nadvisnal_tumen_oblak_obiavi_djordj_kluni/", "text": "Американският актьор и кинорежисьор Джордж Клуни заяви днес, че САЩ трябва да се заемат с решаването на проблемите си с расизма, предаде ДПА. Сега над страната ни е надвиснал тъмен облак, каза Клуни. Мнозина от нас са разгневени, гневни на самите себе си, гневни от начина, по който страната живее, гневни от начина, по който живее светът, подчерта той. При все това Клуни се самоопредели като оптимист. Ние ще се справим и мисля, че американските държавни институции работят, се аргументира той.  Видяхме ги да работят с медиите и със законодателната власт, допълни холивудската звезда. Клуни, непоколебим либерал и критик на президента Доналд Тръмп, направи тези коментари при представянето на новия си филм \"Субурбикон\", който показва расизма и конформизма в Съединените щати през 50-те години на миналия век на кинофестивала във Венеция. ", "date": "2017.09.02", "title": "Над САЩ е надвиснал тъмен облак, обяви Джордж Клуни във Венеция"}
{"url": "http://www.dnevnik.bg/sport/2017/09/02/3035223_liderite_se_neutraliziraha_v_14-iia_etap_na_vuelta/", "text": "Без сериозни разлики между фаворитите мина 14-ия етап в Обиколката на Испания. Победата за деня отиде при Рафал Майка от \"Бора\", който измина дистанцията от Есиха до Сиера де ла Пандера (175 км) за 4:42.10 часа. Полякът беше част от ранното откъсване и стигна първи до финала с много силно каране на последното изкачване. Успехът е първи за \"Бора\" във  \"Вуелта\" , а по този начин новосформирания немски отбор спечели поне по един етап в трите големи обиколки още в първата си година сред най-добрите. С общо 3405 метра денивелация в етапа се очакваха сериозни действия на фаворитите за крайната победа, особено на последното изкачване. То беше от Висша категория – Сиера де ла Пандера (12 км дължина със среден наклон от 7.3%). Носителят на червената фланелка Крис Фрум имаше проблеми, като рано остана с малко съотборници, а за капак не можеше да следва и съперниците си в началото на изкачването. Естебан Чавес атакува първи, като към него се присъединиха Алберто Контадор и Винченцо Нибали. Тримата обаче не си сътрудничиха добре и не си даваха смени. Чавес свърши физически си сили и бързо беше подминат от останалите, докато Нибали и Контадор само се дебнеха. Фрум остана напълно сам като Воут Пулс и Микел Ниеве също нямаха добър ден, но съумя да стигне до финала със съперниците си. Вместо да загуби време британецът \"сложи\" нови шест секунди на  Контадор , а Чавес загуби 26. Колумбиецът се смъкна от трето на песто място в класирането, а позицията му зае Вилко Келдерман от \"Сънуеб\". Утрешният етап, който слага край на втората седмица най-вероятно ще доведе до много по-сериозни разлики. Колоната ще измине само 129.4 километра между Алкала ла Реал до обсерваторията на Сиера Невада с обща денивелация от 3172 метра. Във финалните 70 км има три сериозни изкачвания – две от първа категория Алто де Асаянас (16.3 км със среден наклон от 5.5%) и Алто дел Пурче (8.5 км със среден наклон от 8%), преди да се финишира на изкачване Алто Оя де ла Мора от висша. Колоездачите ще завършат на 2490 метра над морското равнище – 19.3 километра и среден наклон от 5.6%. В първите си девет километра височината е лека, но след това наклоните са между 7.5 и 13%, а на места има т.нар. рампи от 22%.", "date": "2017.09.02", "title": "Лидерите се неутрализираха в 14-ия етап на \"Вуелта\""}
{"url": "http://www.dnevnik.bg/bulgaria/2017/09/02/3035224_parkut_vrana_priema_veche_po_40_hil_turisti_godishno/", "text": "Паркът \"Врана\" вече е туристическа атракция с над 40 хил. посетители годишно. Това заяви зам.-кметът на Столична община Тодор Чобанов, цитиран от агенция \"Фокус\". В езеро в парка днес бяха пуснати 4 керкенеза и 12 зеленоглави патици. Инициативата е на общината, а животните са предоставени от Спасителния център на \"Зелени Балкани\". Тодор Чобанов обясни, че с фондация \"Цар Борис III и Царица Йоана\" се работи за отваряне на самия музей в историческата дворцова сграда. Това се очакваше да стане преди време, но още не е факт. Почти е приключила реставрацията на части от сградата и се работи по възстановяване на съществувалите в нея два храма. Зам.-кметът изрази надежда до няколко години София, както всички големи европейски градове и столици да предложи на гражданите и гостите си исторически парк с исторически музей. Столична община полага системни усилия, за да подобри парк \"Врана\" и да го върне към неговите корени. Тодор Чобанов припомни, че във втората половина на 20 век паркът е загубил много от оригиналните си черти. Оригиналният облик на парка се възстановява постепенно и се засаждат различни редки видове, каквато е оригиналната идея. Директорът на Общинското предприятие \"Паркове и градски градини\" Милена Васева заяви, че паркът \"Врана\" е на над 100 години и е своеобразна ботаническа градина. Паркът е отворен за посещение в събота и неделя от 10.00 до 16.00 часа и има екскурзоводи. За първи път е отворен за граждани през 2013 година. Столична община е осигурила автобусна линия номер 505, която води до входа на парка, и тръгва от \"Орлов мост\".", "date": "2017.09.02", "title": "Паркът \"Врана\" приема вече по 40 хил. туристи годишно"}
{"url": "http://www.dnevnik.bg/sport/2017/09/02/3035219_osnovnata_mi_zadacha_e_da_svalia_futbolistite_na/", "text": "С отлично настроение и приповдигнат дух се готви националния отбор по футбол за световната квалификация с Холандия. Това увери селекционерът Петър Хубчев на официалната пресконференция в Амстердам. Специалистът вярва, че атмосферата в тима е добра след  успеха над Швеция преди два дни . \"Малко съм виждал отбора след мача с Швеция, но настроението трябва да е приповдигнато и да се опитаме да победим утре. Моето наказание не е приятно, но да се надяваме, че няма да доведе до проблеми\", каза Хубчев. Той не вярва, че развитието на последните мачове в групата (бел. ред. България победи Швеция, а Холандия загуби с 0:4 от Франция) ще окаже влияние върху утрешната среща. \"Ние не си правим никакви илюзии, ама никакви. Не сме сила, че да се поддаваме на настроения, очаква ни много тежък мач. Във футбола често става така- да се поддадеш на еуфорията. Затова основната ми роля е да убедя играчите, че победата онзи ден ще има малка роля утре\", добави специалистът. Той си пожела отборът да използва добрата си момента форма и да продължи да бъде дисциплиниран, както срещу Швеция. Домакините ще бъдат без  Робин ван Перси  и Кевин Строотман, които са съответно с контузия и с наказание.  Хубчев  обаче обясни, че това не са единствените силни играчи на \"лалетата\". \"Ние се подготвяме за един много сериозен опонент. По-правилно е да се концентрираме върху нашата игра, а не да разсъждаваме дали ще играе този или онзи\". Холандските медии попитаха Хубчев дали за България ще бъде голям проблем ако пропусне класиране не световното първенство догодина. \"При нас нещата са малко по-спокойни в сравнение с Холандия за това дали ще отидем в Русия. Ако не се класираме, ще съжаляваме и ще си направим изводите, но пък това няма да ни е за първи път. Ние сме по-освободени психически в сравнение със съперника и се надяваме това да е нашето предимство\", завърши Хубчев. Халфът Георги Костадинов, който отбеляза второто попадение срещу швеция заяви, че отборът ни се надява да продължи добрата серия. \"Всички искаме да играем добре тактически, като вярвам, че можем да направим втори пореден такъв мач. Има по-голяма мотивация, когато се изправяш срещу футболисти от висока класа. Ние изиграхме най-добрите си мачове, когато се изправихме срещу силните отбори\", каза халфът на израелския \"Макаби\" (Хайфа). Българският отбор  е без централния бранител Божидар Чорбаджийски, който е наказан заради натрупани жълти картони. Очаква се неговото място сред титулярите да заеме Георги Терзиев.", "date": "2017.09.02", "title": "Основната ми задача е да сваля футболистите на земята, каза Хубчев преди мача с Холандия"}
{"url": "http://www.dnevnik.bg/photos/2017/09/02/3035176_fotogaleriia_veloparking_za_gines/", "text": "В края на август в холандския град Утрехт започна да работи първата част от паркинг за велосипеди, който след приключване на строителството през 2018 г. ще приема 12 500 колела.", "date": "2017.09.02", "title": "Фотогалерия: Велопаркинг за \"Гинес\""}
{"url": "http://www.dnevnik.bg/sport/2017/09/02/3035244_germaniia_oburna_surbiia_ot_02_i_e_purviiat_finalist/", "text": "Германия е първият финалист на европейското първенство по волейбол, след като победи драматично с 3:2 (24:26, 15:25, 25:18, 27:25, 15:13)  Сърбия . Бундестима губеше с 0:2, но след невероятна игра в края успя да си осигури участие в спора за титлата. Двата отбора изиграха много зрелищен мач за радост на 8336 зрители в \"Таурон арена\" в Краков. Първият гейм беше много оспорван, като след 32 минути сърбите се наложиха с 26:24. Те водеха от самото начало, като прединната им беше шест точки при втората техническа пауза, но след това допуснаха леки колебания. Във втората част предимството на сръбския тим беше още по-осезаемо и тя завърши с категоричното 25:15. Десетминутната пауза след втория гейм обаче сякаш разби ритъма на състава и след това Германия взе инициативата. Тимът на Андреа Джани започна много по-мотивирано и макар че губеше с 6:8 след първата техническа пауза в третия гейм, повиши много качеството си на игра. Германците показаха по-здрави нерви и измъкнаха следващите две части с 25:18 и 27:25, за да вкарат полуфинала в тайбрек. Там, водени от Георг Грозер, германците бяха много стабилни и допуснаха да губят само за миг, когато Сърбия излезе напред с 10:8. Джани взе прекъсване, което донесе резултат и Германия успя да обърне наново до 15:13. Това е най-големият успех за германския волейбол, който има две четвърти места в началото на 90-те години на миналия век. Андреа Джани пък се затвърди като много добър треньор и извежда втори различен отбор до финал на  европейско първенство . Италианецът спечели сребърните медали със Словения преди две години. Най-резулатен в мача беше Грозер с 20 точки. За Сърбия 19 отбеляза Урош Ковачевич. Вторият полуфинал е между Белгия и Русия.", "date": "2017.09.02", "title": "Германия обърна Сърбия от 0:2 и е първият финалист на Евроволей 2017"}
{"url": "http://www.dnevnik.bg/sport/2017/09/02/3035239_fotogaleriia_mourinyo_i_bivshi_futbolisti_igraha/", "text": "Мениджърът на \"Манчестър юнайтед\" Жозе Моуриньо и бивши английски национали благотворителен мач за засегнатите от опустошителния пожар в Лондон през месец юни.", "date": "2017.09.02", "title": "Фотогалерия: Моуриньо и бивши футболисти играха благотворително за пострадалите от пожара в Лондон"}
{"url": "http://www.dnevnik.bg/sport/2017/09/02/3035255_ansambulut_specheli_sreburen_medal_na_svetovnoto/", "text": "Българският ансамбъл по художествена гимнастика спечели сребърен медал в многобоя на  световното първенство . Възпитаничките на Весела Димитрова изиграха много силно съчетанията си на пет обръча и три топки и две въжета, като отстъпиха единствено на Русия. Симона Дянкова, Елена Бинева, Мадлен Радуканова, Лаура Траатс и Теодора Александрова събраха 36.950 точки (18.650 на обръчите и 18.300 на въжета и топки). За тях това е дебют на голямо първенство, като новият ансамбъл беше събран преди по-малко от една година. Българският отбор имаше най-добра оценка от първата група и дълго време водеше в многобоя, но с много силно съчетание на три въжета и две топки рускините окупираха върха. Голямата интрига в края беше дали Беларус ще успее да изпревари българския ансамбъл. За целта белоруските не трябваше да получават оценка по-добра от 18.550 при съчетанието си с пет обръча. Те се представиха доста по-слабо – 18.050 и така дори не успяха да се преборят за медал. На трето място се класира Япония с 36.650 точки. В неделя са финалите на отделните уреди, на които България ще участва.", "date": "2017.09.02", "title": "Ансамбълът спечели сребърен медал на световното първенство по художествена гимнастика"}
{"url": "http://www.dnevnik.bg/sport/2017/09/02/3035257_rusiia_otvia_belgiia_za_76_minuti_i_e_na_final_na/", "text": "Русия е вторият финалист на Евроволей след категорична победа с 3:0 (25:14, 25:17, 25:17) над Белгия. Сборная се справи със съперника си само за 76 минути, а белгийците не можаха да стигнат дори до 50 точки в срещата, като не оказаха абсолютно никаква съпротива на фаворита. В спора за титлата Русия ще играе с  Германия , който по-рано шокира друг от фаворитите Сърбия. Съставът на Сергей Шляпников не остави съмнение в своето превъзходство, като нито за момент не изпусна водачеството. За сметка на това Белгия не успя да вземе пореден скалп, след като преди това изхвърли Италия от турнира. Най-резултатен за Русия беше Дмитрий Волков, който завърши с 18 точки, девет от които бяха блокади. Диагоналът Максим Михайлов добави 13 за успеха на тима си.", "date": "2017.09.02", "title": "Русия отвя Белгия за 76 минути и е на финал на Евроволей"}
