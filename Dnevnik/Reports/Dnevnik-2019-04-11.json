{"url": "https://www.dnevnik.bg/sport/2019/04/11/3418381_snimka_na_denia_evropeiskiiat_triumf_na_jenskata_borba/", "text": "Биляна Дудова спечели третата си европейска титла по борба. Във финала в категория до 59 кг в Букурещ тя победи с 3:0 рускинята Светлана Липатова. Преди това Миглена Селишка и Евелина Николова загубиха финалите си и взеха сребърни медали. В петък световната и европейска шампионка Тайбе Юсеин ще защитава титлата си срещу италианката Аурора Кампаня в категория до 62 кг. Спортист №1 на България за 2018-а стигна уверено до финала, като само за 43 секунди тушира Татяна Омелченко от Азербайджан. В кат до 55 кг Мими Христова загуби с 3:11 от унгарката Емесе Барка и ще има мач за бронза.", "date": "2019.04.11", "title": "Снимка на деня: Европейският триумф на женската борба"}
{"url": "https://www.dnevnik.bg/politika/2019/04/11/3418252_radev_e_dogovoril_s_emira_na_katar_finansirane_na/", "text": "Съвместни иновативни проекти между България и Катар в областта на високите технологии обсъдиха в Доха президентът Румен Радев и емирът шейх Тамим бин Хамад Ал-Тани, по чиято покана българският държавен глава е на официално посещение в арабската държава. Двамата имаха среща на четири очи и ръководиха пленарните разговори между двете делегации, съобщиха от \"Дондуков\" 2. В Доха Румен Радев беше посрещнат с официална церемония от емира. Това е втората среща между двамата в рамките на година, след като шейх Тамим бин Хамад Ал-Тани беше на държавно посещение в София през 2018 г. Емирът на Катар е поел ангажимент за финансова подкрепа при изграждането и оборудването на обучителен център за български деца в София, съобщи президентът Румен Радев пред журналисти в Доха след срещите. \"Това е една инициатива, по която вече повече от година президентската институция работи и която аз приемам като мой личен дълг да се случи в България. Всичко трябва да бъде изключително прозрачно и да бъде доказано като разход и като ефективност\", заяви държавният глава. Той подчерта огромния обществен ефект на проекта, сред целите на който е безплатното обучение на деца в перспективни дисциплини в областта на иновациите и информационните технологии. \"Ние сме отговорни днес за бъдещето на нашите деца, така че те да не бъдат отново евтините работници в своята страна, да не бъдат \"сивото вещество\", което изтича навън\", каза президентът и допълни, че с такъв обучителен център България има потенциал да задържи в родината им способните млади българи и дори да привлича специалисти от чужбина. По думите на Румен Радев подобни проекти успешно функционират в Армения и Франция, а в България може да бъдат надградени. \"Друг елемент, който ние, българите, можем и трябва да внесем в такъв център, е той да стане и дом на нашите олимпийци\", заяви Румен Радев. Президентът подчерта, че по този начин ще бъде подкрепен потенциалът на младите ни таланти, благодарение на които страната ни заема челните места в световните олимпиади по природни науки като математика, физика, химия, както и лингвистика и информационни технологии. В този център може да се създадат условия за установяването на новостартиращи фирми в областта на високите технологии и така центърът да се издържа и да бъде автономен, посочи Радев. \"Високотехнологичните проекти с висока добавена стойност не изискват значителни инвестиции като транспортната инфраструктура, но са насочени към бъдещето и могат да зададат нова дългосрочна рамка на двустранното сътрудничество с Катар\", заяви още държавният глава по време на разговора. Президентът заяви, че на срещата е получил и подкрепата на емира на Катар за създаването на технологичен парк за биотехнологии, който да се реализира в Пловдивския университет и да разгърне научната инфраструктура на висшето училище. \"Проектът, който от университета изготвиха, е на световно ниво\", отбеляза Радев. Инициативата за биотехнологичен парк в Пловдив предвижда развитието на високи технологии в областта на медицината, фармацията, козметиката, преработката на храни, както и за развитие на устойчиво земеделие в области с екстремен климат, от което може да спечели и Катар. Президентът Румен Радев и шейх Тамим бин Хамад Ал-Тани обсъдиха и възможностите за участие на Катар в реализацията на инфраструктурни проекти в България. \"Предвид повишения транспортен поток през България отново има интерес за съживяване на катарски инвестиции в коридорите \"Север-Юг\", магистралата Русе-Свиленград, тунела под Шипка\", заяви държавният глава. Той изрази очакването си в кратки срокове катарската страна да потърси българското правителство за тези проекти. Емирът на Държавата Катар пък е поканил български фирми да участват в реализацията на инфраструктурни проекти, свързани със световното първенство по футбол, което ще се проведе в Катар през 2022 година. България предлага подходящи условия за иновативни компании, заяви Румен Радев по-рано през деня на Катарско-български бизнес форум, който се състоя в Доха. Президентът подчерта, че редица фирми от Западна Европа са разположили центровете си за научни изследвания в България. Страната ни е експортно ориентирана към ЕС и нашият износ нараства всяка година, заяви пред участниците във форума Румен Радев. В Доха българският държавен глава разговаря с министър-председателя и министър на вътрешните работи на Държавата Катар шейх Абдулла бин Насер бин Халифа Ал-Тани. Румен Радев и съпругата му Десислава Радева посетиха и фондация \"Катар\" за образование, наука и обществено развитие. В Доха държавният глава посети и централата на организацията Форум на страните - износителки на газ.", "date": "2019.04.11", "title": "Радев е договорил с емира на Катар финансиране на иновативен учебен център за деца в София"}
{"url": "https://www.dnevnik.bg/politika/2019/04/11/3418175_dps_tepurva_shte_izbira_ot_100_kandidati_za/", "text": "ДПС тепърва ще подрежда листата си с кандидати за евродепутати, като ще избира измежду 100 номинирани. Част от тях са познати лица, но има и много млади хора, обясниха от движението пред \"Дневник\". Номинации имали сегашните евродепутати - Филиз Хюсменова, Искра Михайлова, Неджми Али и Илхан Кючюк, както и депутати в българския парламент. Очаква се Делян Пеевски, който бе кандидат за евродепутат на предишните избори, отново има номинации. Листата ще бъде обявена до 23 април, когато е последният срок за регистрацията й в Централната избирателна комисия (ЦИК). По неофициална информация колкото и номинации да има, кой ще бъде кандидат за евродепутат ще се решава от най-тясното ръководство - почетния председател Ахмед Доган и лидера Мустафа Карадайъ. От ДПС твърдят, че ще водят кампания за европейските ценности и няма да се занимават със скандалите в страната. В платформата си ще се обявят за чисти храни, чиста вода, чист въздух, зелена енергия, високи технологии и активно участие на гражданите в политиката. Кампанията ще протече в обиколки из страната.", "date": "2019.04.11", "title": "ДПС тепърва ще избира от 100 кандидати за евродепутатската листа"}
{"url": "https://www.dnevnik.bg/sviat/2019/04/11/3418262_londonski_sud_osudi_asanj_po_drugo_obvinenie_v_sasht/", "text": "Създателят на \"Уикилийкс\" Джулиан Асанж бе признат за виновен за нарушаване на гаранцията си във Великобритания, а в САЩ му е повдигнато обвинение в конспирация за компютърен пробив в класифицирана информация. Първата му присъда, която бе произнесена за минути от британски съд, го застрашава с до 12 месеца затвор – решението ще бъде взето от друга инстанция, но съдията отбеляза, че Асанж се е държал като \"нарцисист, който не може да преодолее собствения си егоистичен интерес\". Първото му изслушване по американското обвинение ще бъде чрез видеовръзка на 2 май. По него Асанж може да бъде осъден на до пет години затвор, съобщи американското правосъдно министерство. В САЩ той е обвинен, че е заговориничил с бившия армейски анализатор  Челси Манинг  и ѝ е помогнал да разбие пароли за достъп до поверителна информация. Прокуратурата пише, че Асанж е тласкал Манинг да го снабди с повече данни и цитира един от разговорите им, в който тя казва \"След този ъплоуд нямам нищо друго\", а той отговаря: \"Според моя опит любопитните очи не остават празни.\" Администрацията на предишния президент  Барак Обама реши да не повдига обвинение на \"Уикилийкс\"  с мотива, че работата на организацията е подобна на журналистическа дейност, която е под закрилата на Първата поправка на конституцията. Специалният прокурор Робърт Мюлър подчерта ролята на \"Уикилийкс\" в разследването си на руската намеса в изборите през 2016 г. Сайтът публикува имейли на Хилъри Клинтън, които, според службите, са откраднати от Русия в опит да подкопаят подкрепата за нея. Едуард Сноудън, който получи убежище в Русия, коментира: \"Американското обвинение срещу Асанж е невероятно слабо. Обвинението, че е опитал (и не е успял?) да помогне да се разбият пароли по време на световноизвестната си дейност е публично вече почти десет години – това обвинение прокуратурата на Обама отказа да повдигне с мотива, че е заплаха за журналистиката.\" \"Не е необходимо да съм съгласен с цялата журналистическа дейност на даден човек, за да съм на мнението, че не е допустимо той да бъде арестуван заради нея\", изтъкна още Сноудън.  Разследващият журналист Глен Грийнуолд, който работеше със Сноудън, заяви: \"Правосъдното министерство казва, че част от действията на Асанж – освен, че е помогнал на Манинг да се снабди с документите – е, че я е окуражил да намери още документи, които той да публикува. Журналистите непрекъснато правят това с източниците си – това е криминализация на журналистиката.\" Американският съюз за граждански свободи също критикува обвинението с думите, че едно дело срещу Асанж заради публикациите на \"Уикилийкс\" би било \"безпрецедентно и неконституционно и ще отвори вратите за наказателни разследвания срещу други новинарски организации. Нещо повече – да бъде съден чуждестранен издател за нарушаване на американските закони за поверителност ще бъде особено опасен прецедент за американските журналисти, които редовно нарушават чужди такива закони, за да съберат информация от обществен интерес.\"", "date": "2019.04.11", "title": "Лондонски съд осъди Асанж, по друго обвинение в САЩ го чакат до 5 години затвор"}
{"url": "https://www.dnevnik.bg/sport/2019/04/11/3418048_real_madrid_shte_iztegli_oshte_edin_zaem_na_stoinost/", "text": "Реал\" (Мадрид) е осигурил заем от 235 милиона евро, съобщава испанското издание Palco 23. Финансовата помощ е договорена от президента на клуба  Флорентино Перес , за да се подпомогне предстоящият трансферен прозорец. Още в края на 2018 г. \"Реал\" е получил 150 милиона евро, към които ще се добавят още 85, добавя изданието. \"Реал\" остава сред най-добре печелещите клубове в света, но се забелязва намаляване на ръста на приходи от спонсори. Според Palco 23 именно това е причината да бъде изтеглен заем, за да се компенсират по-малките приходи от търговските договори. Според информацията заемът няма общо с модернизацията на стадион \"Сантяго Бернабеу\". Миналата седмица \"Реал\" обяви, че започва проект по ремонта на съоръжението си, който ще струва 575 милиона евро. За модернизацията на \"Бернабеу\" беше договорен  заем от американските банки  \"Мерил Линч\" (Merrill Lynch) и \"Джей Пи Морган\" (JP Morgan). Заемът за стадиона ще се изплаща 20 години, като годишните плащания са на стойност 30 милиона евро. Лихвата е 2.5%.", "date": "2019.04.11", "title": "\"Реал\" (Мадрид) е договорил нов заем от 235 млн. евро"}
{"url": "https://www.dnevnik.bg/politika/2019/04/11/3418280_valeri_jablianov_obiavi_che_publikaciite_za_imota_mu/", "text": "Три дни след като прокуратурата започна проверка по медийна публикация за негов имот, депутатът от \"БСП за България\" Валери Жаблянов направи изявление на \"Позитано\" 20, в което се казва, че се прави опит за дискредитацията му. За вилата на Жаблянов в \"Симеоново\"  съобщи \"Биволъ\" . Според публикацията той я е построил за 360 хил. лв., но в декларацията му за 2013 г. нямало информация за строящата се сграда. След това обявил, че парите за вилата са от заем и спестявания, но бил декларирал само ипотечен заем от ДСК за 67 хил. лв. за купуване на апартамент в кв. \"Крива река\". \"През последната седмица множество медии публикуваха репортажи и информация за мой семеен имот, която е тенденциозна и манипулативна, с цел дискредитацията ми и тази на БСП с оглед предстоящите избори за Европейски парламент\", смята Жаблянов. Депутатът обяви, че вилата е построена от семейството му, като строежът е започнал през октомври 2011 г. Той бил върху семеен парцел - 800 кв.м, придобит през 2002 г. \"Към 2013 - годината, в която през месец май съм избран за депутат от 42-то Народно събрание и подавам имотна декларация, вилата е в процес на строеж и няма как да бъде декларирана. След приключване на строежа имотът е обявен в годишната ми декларация от 2014 г.\", добави Жаблянов. Той каза още, че се противопоставя на опитите чрез спекулативно подбрани и откровено лъжливи информации да бъде въвлечен в скандали. По думите му \"повод за разразилата се клеветническа кампания са предстоящите избори за Европейски парламент\".", "date": "2019.04.11", "title": "Валери Жаблянов обяви, че публикациите за имота му са опит за дискредитация"}
{"url": "https://www.dnevnik.bg/bulgaria/2019/04/11/3418296_negramotnost_ili_manipulacii_sa_prichinata_za/", "text": "Неграмотност и некомпетентност или манипулации. С това си обяснява членът на Съвета за електронни медии Бетина Жотева  появилите се информации , че промените в медийния закон целят контрол на сайтове. Пред Би Ти Ви тя повтори, че става въпрос за директива на ЕС, която България трябва да транспонира до септември 2020 година. Жотева подчерта, че на регулация ще подлежат само аудио- и визуалната информация в сайтовете, но не и текстовете. Членът на СЕМ посочи, че това се прави, за да бъдат защитени качествените медии от кражби на техни материали и да се противодейства на фалшивите новини. Коментирайки твърденията, че целта е да се затвори устата на медиите заради  апартаментните скандали , Жотева обяви, че това може да го измисли само болен мозък. \"Сегашният Закон за радио и телевизия е на 21 години и е кърпен многократно\", каза още членът на СЕМ. Тя посочи, че предстои отговорна и деликатна работа, за да се приеме закон, гарантиращ, че добрата журналистика ще продължи да бъде добра журналистика. По проекта за нов закон от вчера в Министерството на културата има работна група, съобщи на финала Жотева.", "date": "2019.04.11", "title": "Неграмотност или манипулации са причината за притесненията за медийния закон, смята Бетина Жотева"}
{"url": "https://www.dnevnik.bg/bulgaria/2019/04/11/3418255_parlamentarnata_komisiia_shte_chaka_proverkata_na/", "text": "Парламентарната комисия за борба с корупцията, конфликта на интереси и парламентарна етика ще изиска от прокуратурата резултатите от започналата проверка на факти и обстоятелства за имотното състояние на председателя на антикорупционния орган КПКОНПИ Пламен Георгиев. И след като се запознае с резултатите, комисията ще се произнесе по внесеното искане на депутати от БСП за освобождаване от поста на Георгиев и заместника му Антон Славчев. Това решение единодушно гласуваха членовете на антикорупционната парламентарна комисия в отсъствието на депутатите от БСП. Искането за освобождаване  на Пламен Георгиев беше внесено миналата седмица от Корнелия Нинова и депутати от БСП с мотив разкритията за несъответствия в неговите имотни декларации и документите за собственост. По същото време премиерът Борисов призова замесените в неизяснените имотни сделки са излязат в отпуска или да подадат оставки и в отговор Пламен Георгиев си взе отпуск. По време на краткото обсъждане днес в комисията предложението да се изчакат резултатите от проверката на прокуратурата беше направено от Спас Гърневски (ГЕРБ). Предлагам да се изчака проверката на прокуратурата и ако се установят обстоятелства за оставка, аз пръв ще гласувам, заяви Гърневски. Той представи данни, които трябваше да уверят депутатите за успешната работа на КПКОНПИ, която за 2018 г. спечелила дела за 13 млн. 117 хил. лв., внесла е искове за 348 млн. лв. и е проверила декларациите на 9 хиляди лица, от които за 778 е открила несъответствия, а сред тях е имало 11 депутати, 28 заместник-министри, 19 началници на митнически бюра. И всички от целия политически спектър, натърти Гърневски, според когото това доказва независимостта на КПКОНПИ. Пак Гърневски предложи и комисията прие да се възложи на Центъра за парламентарни изследвания да изготви оценка на действието на сегашния Закон за предотвратяване на корупцията и отнемане на незаконно придобито имущество и това да стане за 1 месец. Поводът за това решение - посочи Гърневски - било заседанието на Консултативния съвет за национална сигурност при президента, където бил повдигнат въпросът за нов закон за борба с корупцията. Без да сме наясно как действа сегашният закон, не можем да искаме нов, каза Гърневски. Пред журналисти той коментира, че искането на нов закон, с който назначаването на председателя на КПКОНПИ да се прави от \"един човек\", визирайки президента, означавало, че целта е \"да бъде овладян антикорупционният орган\".", "date": "2019.04.11", "title": "Парламентарната комисия ще чака проверката на прокуратурата за Пламен Георгиев"}
{"url": "https://www.dnevnik.bg/politika/2019/04/11/3418292_cvetanov_se_otkaza_da_e_neshtaten_sutrudnik_na_gerb_v/", "text": "Тъй като винаги използвам централния вход на всички институции, в които влизам, и за да ограничим всички спекулации и погрешни интерпретации с внушения, разговарях с колегите от ПГ на ГЕРБ и по мое искане ще бъда заличен като  нещатен сътрудник . Това написа заместник-председателят на ГЕРБ Цветан Цветанов във фейсбук профила си \"във връзка с различни спекулации за завръщането ми в парламента \"през задния вход\". Премиерът  Бойко Борисов по-рано днес се обяви против  това бившият председател на парламентарната група на ГЕРБ Цветан Цветанов да заеме позицията парламентарен сътрудник. \"Ще дам на Цветанов право да промени статута си веднага. Не може толкова тежко наказание да получи - да напусне парламента, да напусне шефското място на парламентарната група, шефското място на комисия по сигурност и заради този договор да се внесе съмнение, че това е едва ли не пунта мара, казано на преводен език. Това е просто несериозно. Той, понеже е убеден в своята невинност и още не може да схване всъщност в каква ситуация се е поставил. Да му се чуди човек\", каза Борисов пред журналисти в Брюксел. След подаването на оставката ми като народен представител и гласуването й от парламента на 29 март 2019 г. веднага съм върнал по съответните правила картата си на народен представител, отбелязва Цветанова. Той уточнява, че за да може да влиза в сградата на Народното събрание, когато се налага за срещи с представители на други парламентарни групи или с народни представители от ГЕРБ, му е издаден пропуск на нещатен сътрудник към парламентарната група на ГЕРБ. Цветанов подчертава, че този пропуск осигурява единствено достъп до сградата на Народното събрание и издаването му категорично не е обвързано нито с подписване на договор, нито с получаването на възнаграждения. Според него \"издаването на такъв пропуск е в съответствие с вътрешната нормативна уредба за осигуряване на допуск до сградата на парламента на политически лица от всички политически партии и по никакъв начин не означава \"връщане в българския парламент през задния вход\" както за мен, така и за всеки, който има издаден пропуск от различните парламентарни групи. В момента имам изключително напрегнат график от срещи със структурите на ГЕРБ в цялата страна и не смятам да хабя енергията си за друго, пише още Цветан Цветанов. Цветанов подаде оставка като  председател на парламентарната група на ГЕРБ  и като депутат след публикация за новия му апартамент в столичния квартал \"Изток\", купен от строителната компания \"Артекс\" на  по-ниски от пазарните цени . Той обаче запази поста си на заместник–председател на ГЕРБ и е председател на предизборния щаб за европейските избори.  Пропуски за парламента, оформени като за \"нещатен сътрудник\", имат и заместник-председателите на Националния съвет (НС) на БСП Кирил Добрев, Владимир Москов и Деница Златева, както и Бриго Аспарухов, който е член на Изпълнителното бюро на НС на БСП. Бившите депутати от ДПС Юнал Лютфи и Янко Янков също са \"нещатни сътрудници\" на ДПС.", "date": "2019.04.11", "title": "Цветанов се отказа да е нещатен сътрудник на ГЕРБ в парламента"}
{"url": "https://www.dnevnik.bg/biznes/2019/04/11/3418297_borisov_ochakva_prezidenta_na_kitai_v_sofiia_nadiava/", "text": "Китай има голям геостратегически интерес към строителството на АЕЦ \"Белене\". България предлага създаването на смесена компания, инвестиционни проекти и всички модерни форми на публично-частно партньорство, а не държавна гаранция, както настоява китайската страна. Но ние сме твърди, че ще участваме само с наличното до момента. Това коментира пред български журналисти в Дубровник премиерът Бойко Борисов. Той е в Хърватия за срещата с Китай във формата \"16+1\". Ако се съгласят, това би се обявило при посещението на президента Си Дзинпин в София, каза премиерът и добави, че е почти убеден, че визитата ще се състои тази година. Всяка страна проявява твърдост и характер, каза Борисов. \"Те утре са готови да строят, ако дадем държавна гаранция\", каза той, но добави, че не би искал на следващ премиер \"да побелеят косите\", както неговите заради дългосрочните договори за изкупуване на ток, сключени с компаниите в комплекса \"Марица изток\" от управлявалите преди ГЕРБ. Китайска банка ще открие свой център в София, за да финансира проектите на страната, съобщи Борисов. ", "date": "2019.04.11", "title": "Борисов очаква президента на Китай в София, надява се да обявят сделка за \"Белене\""}
{"url": "https://www.dnevnik.bg/evropa/2019/04/11/3418151_ne_propiliavaite_tova_vreme_kakvo_znachi_novata/", "text": "Това бе епична нощ, започнала с  шега между Тереза Мей и Ангела Меркел , продължила с девет часа разговори и завършила с  отсрочка на Брекзит  и предупреждение към Великобритания от председателя на Европейския съвет Доналд Туск: \"Не пропилявайте това време\", пише \"Гардиън\". Какво бе договорено? В ранните часове на четвъртък ЕС се споразумя с Мей за втори път да удължи процедурата по чл. 50 от Лисабонския договор, отлагайки Брекзит до 31 октомври. Какво ще се случи през този период, каза Туск, е в ръцете на Обединеното кралство. \"Това удължаване е толкова гъвкаво, колкото очаквах, но много по-кратко, отколкото очаквах, и все пак достатъчно, за да се намери най-доброто решение. Моля, не пропилявайте това време\", подчерта той. Означава ли това, че Брекзит ще се състои на Хелоуин? Не задължително. Удължаването е \"гъвкаво\". Великобритания все още има три варианта: може да ратифицира споразумението за оттеглянето и да напусне по всяко време до 31 октомври, може да се откаже от Брекзит и да остане в ЕС, може и да напусне без сделка. От думите на Туск се разбра, че не е изключено ЕС да обсъди ново удължаване през октомври. Какво значи това за Тереза Мей? По време на среднощна пресконференция в Брюксел тя се зарече да продължи битката за одобрение на сделката преди 22 май, за да избегне провеждането на избори за Европейски парламент. Шестмесечното отлагане обаче крие рискове. То я поставя в опасна зона, давайки достатъчно време за оспорване на лидерството й, общи избори и втори референдум. Има ли условия? Да. - ЕС няма да отваря отново споразумението, но може да обсъди промени в политическата декларация за бъдещите отношения. - В края на юни ще бъде направен преглед на напредъка. - Великобритания трябва да продължи да бъде членка на ЕС и \"искрено\" да сътрудничи в процеса. Тя ще запази всичките си права на гласуване в блока. Може ли Великобритания да опита да пречи на ЕС? Искреното сътрудничество не е правно обвързващо, но Туск предупреди, че Великобритания не може да използва никакви политически блокажи или трикове, за  да действа деструктивно  или да спира работата. Според него възможностите на Великобритания  да блокира  са \"много, много ограничени\" заради системата за гласуване с квалифицирано мнозинство. А евроизборите? Обединеното кралство ще трябва  да проведе избори  за Европейски парламент, ако все още е държава - членка на ЕС, на 22 май. Правителството трябва да информира Избирателната комисия и Европейския парламент за  намеренията си  да проведе евроизбори до 12 април. Мей се надява, че  новоизбраните евродепутати  няма да се налага да заемат местата си, когато новият Европарламент се събере на първото си заседание на 2 юли, ако успее да прокара сделката си преди 30 юни. Имаше ли единодушие? Да, но постигането му отне два кръга преговори, след като френският президент Еманюел Макрон  ядоса останалите лидери  с отказа си да подкрепи дълга отсрочка, като само три държави, сред които Белгия, са показали подкрепа за него. Мнозинството, 17 държави членки, са подкрепили дълго отлагане до между края на декември и март 2020 г. Какво се случва с разговорите с лейбъристите? Те продължават, но сега няма натиск над лейбъристите да се съгласят на нещо скоро, което дава опасно пространство на опонентите на Мей.", "date": "2019.04.11", "title": "\"Не пропилявайте това време\": какво значи новата отсрочка за Брекзит"}
{"url": "https://www.dnevnik.bg/bulgaria/2019/04/11/3418300_na_jivo_ivan_kostov_predstavia_knigata_si_svidetelstva/", "text": "Бившият премиер Иван Костов представи тази вечер своята книга \"Свидетелства за прехода 1989-1999\". \"Дневник\" излъчи на живо от Централния военен клуб в София събитието. Книгата беше представена от философа Калин Янакиев, емоционално слово произнесе главният редактор на издателство \"Сиела\" писателят Захари Карабашлиев. Репортаж от представянето можете да прочете  тук", "date": "2019.04.11", "title": "Иван Костов представи книгата си \"Свидетелства за прехода 1989-1999\" (видео)"}
{"url": "https://www.dnevnik.bg/bulgaria/2019/04/11/3418271_romite_nanesli_poboia_v_gabrovo_shte_budat_otkarani_v/", "text": "Тримата мъже, които на 7 април т.г. нанесоха побой на продавач в денонощен магазин в Габрово, остават постоянно в ареста. Това реши днес Районният съд в града по искане на прокуратурата. Те обаче ще бъдат преместени в Търново, тъй като сигурността им в Габрово не можела да бъде гарантирана. След първоначалното задържане за срок от 24 часа тримата нападатели на продавача бяха освободени. Това стана повод за негодувание, намерило израз най-напред в социалните мрежи, а по-късно и в протести на площада пред община Габрово пред сградата на следствието, където снощи с викове \"мафия\" се събраха предимно младежи. Според информация, разпространена от полицията, мъжете, които са нападнали продавача са Петко Асенов, на 30 г., Йордан Асенов, на 20 г. и Никола Монев, на 21 г. Тримата са криминално проявени и осъждани за кражби и грабежи. Петко и Йордан са братя, но живеят на различни адреси в Гарово. И двамата работят в общинското предприятие \"Благоустрояване\". Тримата нападнали продавача в денонощния магазин, след като той се опитал за защити клиент, когото според показанията му те обиждали. Пред съда днес и помолиха за по-лека мярка за неотклонение. Прокуратурата поиска те да бъдат отведени за постоянно в следствения арест във Велико Търново, тъй като в Габрово не можела да бъде гарантирана сигурността им. В ранния следобед днес съдът уважи искането, което ще влезе в сила, след като изтече тридневния срок за обжалването му. Адвокатите на тримата следствени се усъмниха в нормалното протичане на процеса срещу тях, предвид произхода им и защото \"Ако не беше разпространен записът от видеокамерата, сега нямаше да сме в тази зала\", каза единият от защитниците на обвиняемите, явно имайки предвид записа от охранителните камери на магазина. На кадрите, които бяха разпространени във \"Фейсбук\", се вижда как тримата нанасят побой на продавача. \"В основата на натиска за задържането на тримата са медиите и политически кръгове, а причината е ромският произход на мъжете\", каза още адвокатът им. На различно мнение са гражданите на Габрово, които тази вечер отново се събраха на протест. Според тях проблемът е в това, че въпреки наличието на достатъчно данни за физическо насилие те са освободени 24 часа след задържането им, а не фактът, че са от ромски произход. Още нещо коментират днес в Габрово – че На записи, разпространени пък във \"Фейсбук\", ясно се виждат млади хора с качулки, които най-напред се опитаха да щурмуват сградата на следствието в града, а след това организираха погром в къщите на роми, нямащи нищо общо със случилото си. Тъй като в града няма футболни агитки, най-често коментираните версии за случилото се снощи е, че това са агресивни младежи търсещи конфликт на всяка цена. Яростта им взела връх, когато сред протестиращите бил пуснат задушлив газ. \"Бях между хората, по едно време усетих, че ме смазват\", коментира днес една от участничките в протеста, пожелала името й да не бъде споменавано. Малко след това вече не можех да дишам. Имах чувството, че нещо разкъсва дробовете ми, не можех да си поема въздух\". Според свидетелката на случилото се но прави уговорка, че заради паниката е възможно да греши. След като безуспешно се опитали да влязат в сградата на габровското следствие, протестиращите се разделили на два лъча. Една част от тях тръгнала към квартала, където живеят нападателите. както бе съобщено в репортажи на различни медии днес. Според граждани става дума за квартал, в който живеят и роми, но в никакъв случай не може да се твърди, че там е съсредоточена компактна ромска общност. Неофициално в града се говори от около година, че общинската администрация съзнателно съдействала Заради това през март 2018 г. опозицията в Общинския съвет поиска свикването на извънредна сесия, на която да се обсъди има увеличаване на ромите, заселили се в Габрово, какъв е броят им, имат ли адресна регистрация? Свиканата тогава сесия трябваше да изясни и има ли сред новодошлите роми, настанени в общински жилища, къде работят и дали децата им ходят на училище. За свикването на редовно заседание с този дневен ред не стигна само един глас, а въпросите потънаха в обвинението на кмета Таня Христова /ГЕРБ/, че опозицията създава изкуствено напрежение в града. Вчера Таня Христова издаде заповед, която в голямата си част, но и отговаря на исканията на опозицията отпреди година. С нея тя разпорежда на началника на Районното управление при Областната дирекция на Вътрешните работи \"да провери адресната регистрация, броя на ромите, живеещи в града, трудовата и учебната им заетост, както и местата, където е налице концентрация на оплаквания от нарушение на обществения ред и криминален контингент\". Със същата заповед Христова възлага на полицията и контрола върху настаняването и обитаването на сгради, негодни за живеене в Габрово. Поискана е и проверка на гражданите, които живеят в подобни постройки, както и дали има самонастанили се на територията на града. Кметът разпорежда още установяването на нарушения по Закона за гражданската регистрация. Днес Христова разпореди и общински сгради, предвидени за премахване, \"в които съществува опасност от самонастаняване\". \"Не толерирам агресията, каза днес Кристина Сидорова /БСП/, депутат от БСП, която бе в града. Искам институциите да си свършат работата. Смятам, че действията на Община Габрово са твърде закъснели\". Заради нападението в денонощния магазин в Габрово членовете на бизнес сдружение \"Севлиево 21 век\", в което членува собственикът на въпросния магазин, днес публикуваха декларация, в която се казва: \"Държим да заявим, че и този път, това ще доведе след себе си насаждане на още страх и раздвоение в обществото. Апелираме политическия елит на България да не трупа актив от създалата се ситуация, а да си свърши съвестно работата. Само така българският бизнес може да работи спокойно и да носи своята социална отговорност\".", "date": "2019.04.11", "title": "Ромите, нанесли побоя в Габрово, ще бъдат откарани в Търново от съображения за сигурност"}
{"url": "https://www.dnevnik.bg/sport/2019/04/11/3417949_infantino_sus_sigurnost_svetovnoto_v_katar_shte_bude/", "text": "Президентът на ФИФА Джани Инфантино очаква световното първенство по футбол в Катар през 2022 г. да предложи зрелище. Според швейцареца организирането на форума в азиатската страна има всички предпоставки да постигне огромен успех. На среща на Южноамериканската футболна конфедерация Инфантино заяви, че се работи по идеята за  увеличаването на броя на отборите на световното в Катар от 32 на 48 . Подобна промяна ще гарантира две допълнителни квоти на Южна Америка за световното. \"Работим да видим дали ще може да имаме 48 отбора на световното през 2022 г., защото по-големият брой участници означава повече развитие и страст за хората. Ще видим през юни дали това е възможно. Шансовете са 50 на 50\", каза Инфантино на след срещата в Бразилия. Той допълни: \"Това, което е 100% сигурно, е, че световното през 2022 г. ще бъде зрелищно и ще постигне огромен успех\". Решението дали да бъде увеличен броят на участниците на световното в Катар ще бъде взето на 5 юни, когато ще се проведе годишния конгрес на ФИФА в Париж. По план световното през 2026 г., което ще се състои в САЩ, Канада и Мексико, ще бъде първото с 48 отбора. В последните месеци обаче Инфантино усилено се опитва да вкара промените по-рано от предвиденото, като според него  съседите на Катар могат да приемат част от мачовете през 2022 г.", "date": "2019.04.11", "title": "Инфантино: Със сигурност световното в Катар ще бъде зрелищно"}
{"url": "https://www.dnevnik.bg/evropa/2019/04/11/3417751_es_dade_na_velikobritaniia_guvkava_otsrochka_za/", "text": "Лидерите на Европейския съюз дадоха на премиера Тереза Мей нов срок за Брекзит – 31 октомври. Той е с четири месеца по-дълъг от отсрочката, за която Мей помоли, предаде \"Ройтерс\". Според председателя на Европейския съвет Доналд Туск това решение ще позволи на Великобритания да излезе от задънената улица по въпроса. \"ЕС-27/Великобритания се споразумяха за гъвкаво удължаване до 31 октомври\", написа \"Туск\" в \"Туитър\" след осем часа преговори. \"Това означава допълнителни шест месеца за Великобритания да намери най-доброто възможно решение\", допълни той. Без тази отсрочката Обединеното кралство трябваше да напусне ЕС без сделка на 12 април. Великобритания, подчерта той, все пак ще може да напусне по-рано, ако Мей си осигури парламентарно мнозинство в подкрепа за сделката, която сключи с ЕС. \"До края на този период Великобритания освен това ще има възможността да отмени изцяло Брекзит\", допълни Туск. Мей по-рано поиска отлагане до 30 юни. Тя подчерта, че Великобритания все още може да осигури сделка и да напусне преди британците да трябва да гласуват на изборите за Европейски парламент – условие за оставането на страната в ЕС след 1 юни, според договорката. Много лидери настояваха за по-дълго отлагане - до края на годината или дори до март 2020 г., но френският президент Еманюел Макрон твърдо се противопостави на това по време на разговорите. Според източник от ЕС Макрон е поставил под въпрос способността на Мей да убеди парламента да подкрепи нейната сделка и е заявил, че по-близък краен срок ще фокусира вниманието на британците. Според други още по-голямо удължаване би могло да накара поддръжници на Брекзит, критични към Мей, да подкрепят сделката й от страх, че процесът на напускане на блока може да бъде блокиран. Напускането на ЕС в полунощ на 31 октомври - Хелоуин, както бързо забелязаха коментатори в социалните мрежи - би съвпаднало с края на мандата на сегашната Европейска комисия. Лидерите на ЕС ще направят оценка на ситуацията отново на редовната си среща на 20-21 юни. Дотогава Великобритания може да е напуснала, ако Мей успее да изгради коалиция в подкрепа на сделката с представители на опозиционната Лейбъристка партия. За да остане страната член на ЕС и след юни, Мей се съгласи да организира избори за Европарламент. В заключенията от срещата се посочва, че споразумението за излизане от ЕС не може да бъде предоговаряно. Допълнителният срок не може да се използва за започване на преговори за бъдещите отношения. Ако позицията на Великобритания обаче еволюира, Европейският съвет е готов да преразгледа политическата декларация за бъдещите отношения. Великобритания ще остане държава членка с пълните си права и задължения. \"Не пропилявайте това време\" \"Това удължаване е толкова гъвкаво колкото очаквах, но много по-кратко отколкото очаквах, но все пак достатъчно, за да се намери най-доброто решение\", каза Туск, цитиран от \"Гардиън\", по време на пресконференция. \"Моля, не пропилявайте това време\", призова той, като не изключи възможността лидерите да трябва да обсъждат молба за допълнителна отсрочка през октомври. След като новата дата бе обявена, Макрон каза, че лидерите са стигнали до \"възможно най-добрия компромис\", защото 31 октомври запазва единството на ЕС, дава на Великобритания повече време и запазва \"доброто функциониране на ЕС\". Председателят на Европейската комисия Жан-Клод Юнкер призна, че продължителният дебат между лидерите е бил \"малко труден\", но се пошегува, че харесва сделката, защото неговият мандат ще свърши в полунощ на 31 октомври и той ще трябва по-рано да напусне евентуален дебат за допълнително отлагане. По време на разговорите германският канцлер Ангела Меркел е настояла, че вариантът за кратка отсрочка не предлага никаква перспектива за излизане от задънената улица в Уестминстър и вместо това Брекзит трябва да бъде отложен до 31 декември. Макрон обаче е бил против толкова дълго отлагане и е настоял, че заплахата от напускане без сделка трябва да остане. Според него няма гаранции, че Великобритания ще действа като отговорна държава членка. Френският президент освен това е настоял да бъде преработена декларацията от срещата, вписвайки, че Великобритания, по време на допълнителния период, в който ще е държава членка, ще трябва да се въздържа от каквито и да било мерки, които биха поставили в риск постигането на целите на съюза, особено при участието в процеса на взимане на решения. ЕС освен това си запазва правото да се среща без Великобритания за ключови дългосрочни решения.", "date": "2019.04.11", "title": "ЕС даде на Великобритания \"гъвкава\" отсрочка за Брекзит до 31 октомври"}
{"url": "https://www.dnevnik.bg/gradska_sreda/2019/04/11/3417723_specialen_ekip_se_zahvashta_s_bezplatnoto_parkirane_v/", "text": "Центърът за градска мобилност (ЦГМ) намери решение как да се справи с поредната хитрост да се паркира безплатно в \"синя\" и \"зелена\" зона в центъра на София. Досега инспекторите на ЦГМ нямаха правомощия да санкционират и затова подминаваха коли, паркирани извън платените места, но в нарушение на Закона за движение по пътищата. Обичайна практика според контрольорите е да се паркира близо до кръстовища или на уличното платно, но извън маркираните платени паркоместа. \"КАТ не смогва, защото платената зона се разшири и не достигат полицаи. Затова със заповед на кмета на София се разшириха правомощията на ЦМГ за по-бързо действие срещу нарушителите на Закона за движение по пътищата. Десет от сегашните инспектори бяха включени в новия екип за контрол по паркирането. Той ще действа и за превенция на тези нарушения\", каза за \"Дневник\" Румяна Милова, директор на \"Паркиране и мобилност\" в ЦГМ. Инспекторите първо ще залепят съобщение на предното стъкло, че предстои вдигане и откарване на колата в наказателен паркинг, дори ако водачът си е платил престоя. След това ще изпращат сигнал до диспечера в ЦГМ. Той ще преценява кога да дойде паяк – в зависимост от това на коя улица е колата и доколко пречи на движението. \"В тези няколко часа, докато дойде паякът, водачът има възможност да я премести и да избегне санкцията\", обясни Милова. \"Идеята ни е водачът да разбере, че там е забранено за паркиране и да не повтаря повече грешката си, а не ЦГМ да събира още глоби\", добави тя. Новият контролиращ екип, в който влизат 10 инспектори, е разграфил на пет сектора цялата платена зона в центъра на София. Всеки ден те ще проверяват само един от тях като могат да се върнат отново в него още на другия ден, предупреди директорът на \"Паркиране и мобилност\".", "date": "2019.04.11", "title": "Специален екип се захваща с безплатното паркиране в \"синя зона\""}
{"url": "https://www.dnevnik.bg/sviat/2019/04/11/3417652_koi_e_halifa_haftar_-_silniiat_chovek_na_kirenaika/", "text": "Либийският маршал Халифа Хафтар, чиито сили започнаха офанзива за превземане на столицата Триполи, е смятан за войнствен и стремящ се към властта в обхванатата от хаос богата петролна страна. С бели коси, контрастиращи с черните му вежди и тънките мустаци, 75-годишният Хафтар се представя като \"спасител\" на Либия.  Съперниците му обаче го обвиняват , че подклажда държавни преврати и иска да установи нова военна диктатура в Либия. Силният човек на Киренайка и актьор в либийската криза, който не може да бъде пренебрегнат, той обвинява всичките си противници, че са \"терористи\" или \"наемници\". Неразговорливият маршал, който води спорна политика, не пропуска случай да накара хората да говорят за него. В четвъртък той започна  поредната си военна операция , този път целяща превземане на Триполи, където се намира воденото от съперника му Файез ел Сарадж правителство на националното единство, признато от международната общност. Хафтар, който е анатема за ислямистите, през 2017 г. успя да завземе източния район след операция срещу големите джихадистки групи в големия източен град Бенгази. Тя започна през 2014 г. и беше кръстена \"Достойнство\". Няколко офицери от източната част на страната се присъединяват към неговите паравоенни сили, самопровъзгласената \"Либийска национална армия\", която успя да поеме контрола над Бенгази. За да утвърди статуса си на силен лидер, той обяви офанзива срещу Дерна, единственият град в Киренайка, който се изплъзваше от контрола му. В края на юни миналата година той обяви, че градът е освободен от радикалните групи. През януари той започна операция за завоюване на богатата на петрол южна част на страната и превзе без боеве Себха, най-големия град в Южна Либия и район със значително петролно находище. Енигма След като в продължение на две седмици беше в парижка болница, подхранвайки спекулациите за здравословното си състояние, като някои либийски медии дори го обявиха за мъртъв, през април 2018 г. маршалът влезе тържествено в Бенгази. Родом от Киренайка, Халифа Хафтар излезе от сянката през 2011 г. в началото на въстанието срещу режима на Муамар Кадафи, в което той взе участие. Четири десетилетия по-рано, този военен, обучен в бившия СССР, беше подкрепил военния преврат през 1969 г., с който беше свалена династията на Сенусите и Кадафи дойде на власт. Той участва във войната между Либия и Чад (1978-1987 г.) като командващ подразделение, но беше заловен и затворен в Уади Дум, в ивицата Аузу, на границата с Чад. Тогава той е изоставен от Кадафи, който твърди, че генералът не е част от неговата армия. Американците го освобождават от затвора по време на операция, която и до днес остава загадка, и му дават политическо убежище. В САЩ той се включва в движението на либийската опозиция. Противниците му в Триполи държаха да му напомнят за този случай, кръщавайки контраофанзивата си, започната с цел да спре настъплението на Хафтар към столицата, \"Уади Дум 2\". След повече от 20 години в изгнание, Хафтар се завръща в Бенгази през март 2001 година. Малко след падането на Кадафи, убит през октомври 2011 г., около 150 офицери и подофицери го обявяват за началник на генералния щаб, номинация, която никога не беше потвърдена официално. Подкрепа Според противниците си Хафтар дължи военните си успехи на необявената военна подкрепа на чужди държави, като ОАЕ, Египет, Франция и по-отскоро, на Саудитска Арабия. Франция беше принудена да обяви смъртта на трима свои военни при катастрофа с хеликоптер в Либия, където те са водели разузнавателна мисия в близост до силите на Хафтар. Присъствието им беше определено като \"неприемлива намеса\" от Сарадж, чието правителство се установи в Триполи през 2016 г. с подкрепата на ООН и на западни страни, включително Франция. Но правителството на националното единство, подкрепяно от милициите от западната част на страната, не е признато от властите в Източна Либия, особено от избрания през 2014 г. парламент, който обяви Халифа Хафтар за легитимен и го произведе в маршал. /БТА", "date": "2019.04.11", "title": "Кой е Халифа Хафтар - силният човек на Киренайка"}
{"url": "https://www.dnevnik.bg/evropa/2019/04/11/3417561_opozicionnite_socialdemokrati_se_gotviat_za_pobeda_na/", "text": "Финландската социалдемократическа партия, която понастоящем е в опозиция, се очертава според предизборните прогнози като победител на парламентарните избори на 14 април, което ще й осигури водеща роля в съставянето на следващото правителство. Според неотдавнашна анкета на националната радио- и телевизионна компания YLE социалдемократите ще спечелят 20 на сто от гласовете, с четири процента повече от очакваната подкрепа за класираната на второ място консервативна Национална коалиционна партия. Ако тези прогнозни резултати се превърнат в депутатски места, лидерът на социалдемократите Анти Рине вероятно ще започне коалиционни преговори със \"Съюза на левицата\" и \"Зелените\", каза пред ДПА Ян Сундберг, професор емеритус по политология от Хелзинкския университет. За да събере мнозинство в 200-местния парламент Рине може би ще трябва да привлече или \"Финландския център\" на отиващия си премиер Юха Сипиля, или консерваторите. Въпреки че консерваторите са работили със социалдемократите в предишни коалиции, професорът по политология от университета \"Обо Академи\" Йоран Юпсунд смята центристката партия като по-вероятен избор за социалдемократите. \"Но партиите са готови да правят стигащи далеч компромиси, за да бъдат в управлението и да не останат встрани\", каза той пред ДПА. След победата на изборите през 2015 г. Юха Сипиля оглави дясноцентристки съюз между неговия \"Финландски център\" и консервативната Национална коалиционна партия, като за пръв път във финландското правителство бе включена и националпопулистката партия \"Финландците\". Две години по-късно в коалицията станаха промени. Партията \"Финландците\" се разцепи след смяна в ръководството, като твърдият противник на имиграцията Юси Хала-ахо пое ръководния пост от ветерана Тимо Сойни. Сипиля и Петери Орпо, лидер на консерваторите и министър на финансите, предпочетоха да сътрудничат с отцепилата се от \"Финландците\" фракция \"Синя реформа\". Сойни остана външен министър, присъединявайки се към \"Синя реформа\", което сториха и другите членове на кабинета, влезли в него като представители на \"Финландците\". Оттогава подкрепата за \"Синя реформа\" се срина и сега се колебае около един процент. Сойни, който е привличал преди много гласове, сега не се кандидатира. С резултат от 15 процента партията \"Финландците\" се класира трета в анкетата преди \"Финландския център\" на Сипиля. В опозиция социалдемократите и другите партии на Сипиля и казваха, че те несправедливо обременяват пенсионерите, семействата с малки деца, учащите и безработните. Правителството твърдеше, че мерките са необходими за намаляването на безработицата и съживяването на икономиката, която бе забавила растежа си заради намалелия износ за традиционни партньори като Русия и страните от еврозоната. Вече близо три години икономиката е в растеж заради възстановения износ на стоки и услуги, казва централната банка. В началото на април финансовото министерство направи прогноза, че през тази година БВП ще се увеличи с 1.7 на сто, с един пункт по-малко в сравнение с 2018 г. Докато беше в опозиция, партията \"Финландците\" разшири популярността си. Тя се стреми да извлече политическа изгода от няколко случая напоследък в северния град Оулу на съблазняване и сексуални посегателства срещу малки момичета, извършени вероятно от кандидати за убежище. Въпреки че заклеймиха тези нападения, Сипиля и лидерите на другите партии предупредиха да не се правят обобщения. е друга важна тема в изборите. Понастоящем здравните и социалните услуги за пет и половина милионното население са разпределени между 295 общини. Със застаряването на населението натискът върху местните власти се увеличава. Правителството на Сипиля вложи много усиля и политически капитал в предложението тези услуги да бъдат прехвърлени на 18 регионални изборни органа. Този план срещна законодателни пречки и провалът му бе голямо разочарование, каза Сипиля, когато правителството му  подаде оставка  миналия месец. Консерваторите от досегашното управление, които са отдавнашни противници на създаването на нови административни нива, се съгласиха с модела, като в замяна постигнаха по-голяма роля на частните доставчици на здравни услуги, каза Юпсунд. \"В последно време двете партии действат сякаш никога не са работили заедно\", каза той. В началото на тази година в топ новините влязоха разкритията за  лоши грижи  в частни болници, което способства за призиви към държавния сектор да запази водещата си роля в здравеопазването. Социалдемократите са предложили да бъде създадена парламентарна комисия, която до подготви реформи в здравеопазването. По отбранителната политика има широк консенсус за запазването на разходите, но членството в НАТО не стои на дневен ред. /БТА", "date": "2019.04.11", "title": "Опозиционните социалдемократи се готвят за победа на изборите във Финландия"}
{"url": "https://www.dnevnik.bg/intervju/2019/04/11/3417446_ian_stoklasa_pisatel_niamashe_kak_da_ne_trugna_po/", "text": "Години по-късно друг журналист и писател, Ян Стокласа, който също разследва убийството на Палме, попада на архивите на Ларшон и поема по неговите стъпки. Така се появява неговата книга \"Архивът на Стиг Ларшон\", в която документалното и художественото са смесени. Главен герой в романа е самият Стиг Ларшон, а неговите разговори и действия са предадени по разказите на неговата дългогодишна партньорка Ева Габриелсон, негови приятели и колеги. Стокласа твърди, че това е една от малкото книги, които могат да доведат до разкриването на нечие убийство. Ден след като издателство \"Сиела\" публикува българското издание на книгата \"Дневник\" разговаря с нейния автор Ян Стокласа за Стиг Ларшон, журналистиката и за това какво е да пишеш роман, в който толкова известен писател се явява като главен герой.  - Улоф Палме беше голям политик, който откри среден път между двете суперсили на времето си - САЩ и Съветския съюз. Той беше запален защитник на малките държави, особено много на бедните страни от Третия свят. Поради това се превърна в заплаха за политическите и икономическите интереси към края на студената война. Убийството му беше огромен шок за Швеция, а и за останалата част на света. Когато се оказа, че то не може да бъде разрешено, това се превърна в дълбока травма за Швеция и в една от големите мистерии на ХХ век. - В първия ден след убийството на Палме Стиг Ларшон е бил на работното си място. По това време той е илюстратор в шведската новинарска агенция ТТ. Възложена му е задачата да нарисува карта на местопрестъплението и е получил информация от всички работещи по случая репортери. Така той незабавно се превръща в един от хората, които знаят най-много за убийството и веднага започва собствено разследване. - Бях започнал да пиша съвсем различна книга, когато попаднах на поредния заподозрян за убийството на Палме. Докато проучвах това лице, се натъкнах на няколко документа, написани от Стиг Ларшон. Половин година по-късно се изправих пред помещението, в което се съхранява неговия забравен архив. Когато вратата се отвори, намерих 20 големи кашона пълни с документи. Бях завладян на момента и тогава ми стана ясно, че трябва да тръгна по стъпките на Стиг Ларшон и да направя това, което и той би направил, ако още беше жив. - Всъщност аз определям книгата като наративна нехудожествена литература. Избрах този подход, защото исках да напиша книга, която хората да искат за прочетат от начало до край. Това е и огромното предимство. За убийството на Палме са изписани стотици книги, но повечето от тях са абсолютно нечетивни. С избора на тази форма и с използването на Стиг Ларшон като главен герой разгневих много хора, но още повече читатели бяха щастливи, защото това е интригуваща история. Най-важното е обаче, че Ева Габриелсон и приятелите на Ларшон ми оказаха пълно съдействие. - Първата му реакция би била: \"Нали ви казах!\" Но смятам, че той по-скоро би продължил с тази борба. Дори би имал повече ресурси за работата си в Швеция и в Европа благодарение на приходите от книгите си. - Напълно съм съгласен. Да си разследващ журналист стана опасно дори в Швеция. Аз никога не съм вземал подобно решение, просто бях въвлечен в този занаят и след това нямаше как да спра. За късмет аз се занимавам преди всичко със събития, които са се случили преди много години. Дори престъпниците да са живи, те вече са много възрастни. Двама-трима от тях са опасни, но давам всичко от себе си, за да ги държа под око и вземам всички необходими предпазни мерки. - Преди публикуването на книгата се срещах няколко пъти с представители на полицията. Те искаха да прочетат ръкописа. Това може да стане една от малкото, ако не и единствената, книги, които са помогнали за разрешаването на убийство. След публикуването на книгата отново се срещах нееднократно с представители на полицията. В момента те са по стъпките на хипотезата, която Ларшон излага, а аз доразвих. Аз вярвам, че убийството ще бъде разрешено до година-две. - Не го мислех по този начин, докато се занимавах с разследването и се срещах с хората, за които Ларшон твърдеше, че са замесени в убийството. Но когато започнах да пиша книгата, бързо ми просветна, че очевидно от един етап нататък аз замествам Ларшон в историята. По същия начин, по който Микаел Блумквист е алтер егото на Ларшон в трилогията \"Милениум\". - Абсолютно възмутен съм от поредицата провали на шведската полиция в работата по случая. Лесният отговор е, че двама от следователите допуснаха елементарни, но и фатални грешки. По-изчерпателният отговор е, че като държава Швеция беше толкова малка и наивна, че не само полицаите, но и политиците се провалиха при изпълняването на своите роли. Това трябва да служи като плашещ пример за това колко лесно всичко може да се срине, когато немислимото се случи.", "date": "2019.04.11", "title": "Ян Стокласа, писател: Да си разследващ журналист е опасно дори в Швеция"}
{"url": "https://www.dnevnik.bg/photos/snimka_na_denia/2019/04/11/3417819_snimka_na_denia_kakvo_imashe_na_tableta_na_angela/", "text": "Докато снощи британският премиер Тереза Мей се готвеше   да й дадат повече време, за да намери изход от задънената улица в Лондон по сделката за Брекзит, германският канцлер Ангела Меркел се доближи с таблет в ръка. Двете се загледаха съсредоточено в екрана, преди да избухнат в смях. Според официални лица от ЕС на таблета е имало фотомонтаж, изобразяващ двете жени, докато изнасят речи пред парламентите в страните си по-рано през деня, и двете с еднаквите сини сака, които носеха по-късно на срещата на върха в Брюксел.", "date": "2019.04.11", "title": "Снимка на деня: Как Ангела Меркел разсмя Тереза Мей"}
{"url": "https://www.dnevnik.bg/evropa/2019/04/11/3417820_v_es_shte_ima_sistema_za_ranno_preduprejdenie_za/", "text": "Европейската комисия е създала система за ранно предупреждение за фалшиви новини по време на изборите за Европейски парламент, съобщи пред журналисти в Брюксел българският еврокомисар Мария Габриел, цитирана от БТА. Мария Габриел обясни, че се създава група между държавите членки, европейските институции и киберагенция ENISA, която да координира случаите на заплаха от фалшиви новини. Всяка държава членка ще има точка за контакт, а за България ще отговаря вицепремиерът Томислав Дончев, съобщи Мария Габриел. В други страни това може да е премиерът, външният министър или друга институция. \"За първи път правим подобно нещо. В реално време ще се следи заплахата от дезинформация, както и източникът на фалшивите новини, за да може институциите да реагират бързо\", каза Мария Габриел. Тези избори ще са тест за работата в борбата с дезинформацията. Битката ще е дългосрочна, посочи тя. Системата ще работи и за местните избори, които ще се проведат в ЕС до 2020 г. Мария Габриел е предложила в следващия бюджет по програма \"Креативна Европа\" да има 61 млн.евро за борба с дезинформацията и подпомагане на качествената журналисти . \"Много е хубаво, че сега имаме тези механизми за обединяване на човешки и бюджетни ресурси за борба с дезинформацията\", заяви Габриел и допълни, че предстоящият евровот през май ще бъдат тест за свършената работа по отношение на фалшивите новини. Еврокомисарят коментира, че България е на първо място по работещи жени в сектора за информационни и комуникационни технологии. У нас от заетите в тази сфера 30 процента са жени, а като цяло в ЕС този процент е 16, подчерта тя. В Европа липсват 350 хиляди специалисти във високите технологии, а до 2020 година Европа ще се нужни още 500 хиляди експерта в тази област, обясни Габриел. В развитието на високите технологии и ползването на супер компютри Европа изостава от САЩ и от Китай, посочи българският еврокомисар. ЕС все пак има и силни страни - тук например се публикуват 30 процента от научните изследвания с високо качество в ИТ сектора. Нужно е да преодолеем различията в свързаността между градските и селските райони - В градовете 76 процента от хората имат бърз интернет, докато в селските райони само 40 процента от тях могат да ползват такава качествена връзка, посочи тя. Сега работим по сигурността и стандартите на 5G технологиите защото бъдещето е на блокчейн и на квантовите технологии, подчерта Мария Габриел. При 5G връзката, която сега навлиза, информацията минава не само през сървърите, а и през мобилните оператори и сигурността е проблем. Китайските фирми например имат задължението да докладват за работата си на правителството, посочи Мария Габриел. България може да е по-активна в придобиването на суперкомютър и страната ни да стане регионален иновационен хъб по отношение на суперкомпютрите за Западните Балкани, каза българският еврокомисар. Мария Габриел коментира и скандалите с евтините апартаменти и не скри, че темата я притеснява, защото се отдалечава от истинския дебат по време на предизборната кампания.", "date": "2019.04.11", "title": "В ЕС ще има система за ранно предупреждение за фалшиви новини по време на евроизборите"}
{"url": "https://www.dnevnik.bg/na_put/2019/04/11/3417005_fotogaleriia_islandiia_-_plodorodnite_zemi/", "text": "27 юли: Sauðárkrókur – Hraunfossar – Reykholt – Hvalfjörður – Reykjavík (370 км) Напускам Митван. С мъка се разделям със застинало-магическата и спокойна красота на областта. Пътуваме през историческата област Skagafjörður (Скаафьортур), известна с коневъдството си. Също един от главните рафтинг центрове в страната, заради множеството ледникови реки, идващи от вътрешността и вливащи се в едноименния залив.", "date": "2019.04.11", "title": "Фотогалерия: Исландия - в плодородните земи"}
{"url": "https://www.dnevnik.bg/bulgaria/2019/04/11/3417780_kak_kmetski_zapovedi_vdignaha_200_puti_cenata_na_dve/", "text": "За по-малко от две години без видимо основание община Варна е завишила близо 200 пъти цената, на която за строителството на нова връзка към автомагистрала \"Хемус\" трябва да бъдат отчуждени две ниви. Това показва сравнението на заповедите, подписани от кмета на града Иван Портних съответно през юни 2017 г. и март т.г. Те се отнасят до едни и същи урбанизирани поземлени имоти, определени и в единия, и в другия случай като земеделска земя. в хода на процедурата по отчуждаване, се намират в западната част на Варна и през тях трябва да премине връзката между ул. \"Атанас Москов\" и магистрала \"Хемус\". За първи път местната администрация предприема опит за отчуждаването им в началото на юни 2017 г. Тогава кметът на Варна издава две заповеди, с които отчуждава части от по-големи поземлени имоти – едната от 859 кв. м, а втората от 703 кв.м. Определените за тях цени са съответно 690 лв. и 790 лв. за целите терени. Така сметката показва, че общинската администрация във Варна е определила Във връзка с двете заповеди Варненският Административен съд образува дело по жалба на собственика на терените \"Сибанк\" с правоприемник Обединена българска банка. Решението е постановено през май м.г. и с него двете заповеди на кмета на Варна са отменени, а административната преписка му е върната \"за произнасяне съобразно дадените указания за тълкуване и прилагане на закона\". В мотивите към решението на съда е записано, че въпросните две заповеди на Портних не са съобразени \"с трайното предназначение на територията, където се намират имотите, което е за земеделска земя\". При тяхното издаване са взети предвид само разпоредбите на Закона за общинската собственост, но не и законите за собствеността, ползването и опазването на земеделските земи, както и Закона за собствеността. \"При издаването на заповедите административният орган не е извършил преценката според приложимите правни разпоредби при отчуждаване на имоти с предназначение за земеделски земи, а е извършил само тази по Закона за устройство на територията\". След това решение а до втория опит за подновяването минават почти десет месеца. На 5 март т. г. кметът на Варна издава две нови заповеди за отчуждаването вече не на части, а на целите имоти, необходими за изграждането на \"Пътна автомобилна рампа на Автомагистрала \"Хемус\". Междувременно те вече са преминали в собственост на акционерното дружество \"Бляк сенд инвестмент\", свързана с бизнесмена Митко Събев през едноличната му компания \"Боракай\". С двете нови заповеди на варненския кмет Иван Портних се отчуждват отново два поземлени имота, но вече с обща площ 3.5 хил. кв. м, като определеното за тях равностойно парично обезщетение е вече 654.4 хил. лв. Това прави 187 лв. на кв. м, или почти 200 пъти повече от цената определена за кв. м от същите имоти през юни 2017 г. \"Дневник\" изпрати до общинската администрация във Варна няколко въпроса за причините, довели до нея. Според получения отговор през 2017 г. частите от имотите, които са попадали в трасето на автомобилната рампа на магистрала \"Хемус\", са били остойностени като земеделски земи със съответната категория. \"Решаващият съд обаче е преценил, че следва да се оценяват като урбанизирана територия, съгласно преобладаващото предназначение на територията, в която попадат\", пише още в отговора. Пак според неговия текст през 2018 г. община Варна е провела процедура по принудително отчуждаване на терени за реализацията на пътно трасе в близост до бъдещата рампа на магистрала \"Хемус\", които също са били урбанизирана територия. На базата на съдебни решения за тях са били платени обезщетения средно по 195 лева/кв.м. \"Тези цени по съдебните решения бяха ползвани от независимите оценители за определяне на равностойното парично обезщетение за имотите, попадащи в пътния възел (автомобилна рампа на Автомагистрала \"Хемус\" - бел. ред.). обаче е спорно, тъй като терените, отчуждени за реализацията на пътното трасе (т.нар. пробив на бул. \"Сливница\"), преминават през район, в който се намират няколко големи търговски обекта и дори на метри от няколко от тях. За прокарването на трасето е ликвидирана дори автокъща и е отнета част от индустриална база, показва справка с платформата Google maps. В същото време на сателитните снимки, поместени в същата платформа, се вижда, че терените, отчуждени за бъдещата рампа на магистрала \"Хемус\", никога не са били застроявани или използвани за търговски цели. Въпреки това община Варна е решила да повиши цената им 200 пъти в сравнение с постановената пак от самата нея само две години по-рано. ", "date": "2019.04.11", "title": "Как кметски заповеди вдигнаха 200 пъти цената на две ниви във Варна"}
{"url": "https://www.dnevnik.bg/bulgaria/2019/04/11/3417822_ministurut_na_otbranata_svika_izvunredno_zasedanie/", "text": "Министърът на отбраната Красимир Карачанов свика извънредно заседание в Министерски съвет с ръководството на МВР и представители на отделни служби във ведомството заради напрежението в Габрово, съобщи самият той пред Би Ти Ви. Днес градът осъмна със засилено полицейска присъствие заради побоя над продавач в магазин вчера. Инцидентът стана причина за голям протест в града, стигна се и до ескалация на напрежението, съобщава \"Нова телевизия\". \"Полицията си свърши работата. Въпреки това е нужно да обсъдим превантивни мерки, за да не се допускат повече подобни инциденти\", коментира вицепремиерът, цитиран от агенция \"Фокус\". Според него е наложително да се набележат спешни мерки и контингентът, който обитава незаконни къщи, периодично да бъде \"профилактиран\" от органите на реда. Вицепремиерът е автор  на \"Концепция за промени в политиката за интеграция на циганския (ромския) етнос в Република България и мерките за реализацията им\". Вчера протестиращите се опитаха да щурмуват Окръжния следствен отдел, където са задържани тримата нападатели. жители на награда Напрежението ескалира още повече, след като протестиращите тръгнаха към ромската махала в града, където живеят нападателите на продавача. По-рано през деня стана известно, че прокуратурата е повдигна обвинение на тримата, образувано е досъдебно производство за нанасяне на лека телесна повреда на гражданин. Наказанието, което се предвижда в закона, е лишаване от свобода до 3 години. Вицепремиерът Томислав Дончев също беше на място. \"Има време да се прави анализ на ситуацията, първостепенният приоритет е да се върне редът и спокойствието. Има достатъчно полицейски сили и жандармерия, които да се погрижат за това. Не бива да съдим за ситуацията в обичайните лицемерни категории\", каза той. По думите му една от причините за избухване на обществено напрежение е начинът, по който се коментират интеграционните политики до момента. Заместник--директорът на дирекция \"Национална полиция\" Тодор Гребенаров, цитиран от агенция \"Фокус\", посочи, че протестът е бил нерегламентиран. Репортаж \"Нова телевизия\" разказа, че мъжете влезли в магазина в центъра на града и започнали да обиждат клиент, а когато служителят им направил забележка, те го пребили. Пострадалият днес призова за спокойствие.", "date": "2019.04.11", "title": "Каракачанов свика извънредно заседание с МВР заради напрежението в Габрово"}
{"url": "https://www.dnevnik.bg/politika/2019/04/11/3417815_ivan_kostov_shte_oceni_vuv_vtora_kniga_suzdavaneto_na/", "text": "Бившият премиер Иван Костов планира да напише втора книга, \"ако има интерес\", в която ще попадне и периодът, в който решава да създаде своята партия - ДСБ. Още не определил годините, които ще обхваща тя. Това се разбра от думите му пред Би Ти Ви, където представи излязлата си от печат книга \"Свидетелства за прехода\", чието представяне е тази вечер. Връщайки се към събитията от днес, Костов посочи, че малко хора в България знаят, но по оценка на авторитетната неправителствена организация \"Фрийдъм хаус\" в момента демокрацията на България е в упадък в сравнение със ситуацията през 2008 г. Тогава тя е била консолидирана демокрация, а сега е полуконсолидирана и това означава, че тя проявява много дефекти, обясни Костов. Ние сме в регрес. И е много голям въпросът защо е така. Защо не запазихме онази позиция, коментира той. Пречките пред прехода Посткомунистическото общество е основната пречка за осъществяване на прехода – тези хора, които не можаха да се разделят с комунистическите си възгледи и да приемат целите на прехода. Техните медии и партии винаги са били срещу самите цели на прехода или срещу средствата за осъществява му. Една от амбицията на книгата е да помогне на хората да си обяснят днешната ситуация, каза Костов за книгата си. Посочва, че раждането на митовете за онзи период идва от грешната рецепта на прехода, която е една и съща за всички бивши соцстрани, но при всяка от тях е дала различен резултат. Там, където се смяташе, че е дала блестящи резултати, и там демокрацията се оказа със сериозни дефицити, коментира Костов. \"Трябваше да има декомунизация\" Като голяма грешка на своето управление Костов днес посочва това, че \"ние не извършихме декомунизиция по начина, по който Конрад Аденауер извърши денацификация\". \"В самото общество нямаше такава нагласа, нямаше мнозинство за такова нещо. Това означаваше пълна промяна на учебниците по история, промяна на програмата по българска литература – по друг начин да се обучават младите българи – да стават убедени привърженици на демокрацията\", обясни бившият премиер.  Обяви и че \"не се гордее\" с въвеждането на валутния борд и с това, че е \"един от тези, които са лишили БНБ от нейната парична политика. Паричната политика на една банка е изключително важна за икономическата динамика, за макроикономическата стабилност\". При неговото управление в условията на хиперинфлация в България бе въведен борда, който се предвижда да остане в сила до влизането на България в еврозоната. Масовата приватизация е на БСП В отговор на въпрос за масовата приватизация Костов обяви, че това е била идея на БСП и е проведена почти изцяло от социалистите. Причината е била, че към онзи момент България не е имала налични пари, за да се продават активите срещу пари. \"Още тогава твърдях, че това няма да свърши добре. Тя се превърна в разочарование\", обяви Костов. Бившият премиер твърди, че не познава настоящия лидер на БСП Корнелия Нинова, която при неговото управление е била назначена в борда на държавната \"Техноимпекс\", чиито приватизационен екип Нинова по-късно оглавява. \"Министрите имаха пълна свобода да назначават своя екип – това беше част от административната реформа – към Валентин Василев (тогава министър на търговията и туризма, към който ведомствено е било това външнотърговско дружество - бел. ред) са тези въпроси\", уточни той. Посочи, че на корицата на книгата е сложена негова снимка от времето, за което пише, за да покаже, че текстът свидетелства за онези години с тогавашните възгледи на автора, а не със сегашните, за да е по-близо до реалността. Мафия все още има Разказва, че мафията се е родила с югоембаргото, когато номенклатурата е използвала за контрабанда бившите канали на Държавна сигурност, с което е започнало и голямото натрупване на пари. По едно време, сигурно доста наивно, казвах, че сме спечелили тази битка, спомня си той. Посочи, че тази битка не е лесна, тъй като тя не е срещу определени хора, а срещу определени обществени убеждения и изисква работата на много правителства. По адрес на днешните скандали с придобити на ниски цени жилища от политици и случая по време на неговото управление с имота на Христо Бисеров Костов посочи, че тези истории се повтарят, защото не биват разкрити. Защо в следващите години не го разкриха, ако се приеме, че ние сме го прикривали, попита риторично той. Обяви, че от 1981 г. живее в къща, построена с помощта на баща му и приятели, въпреки че е бил обявен за човека, заграбил половината страна. Това е било и един от големите мотиватори да напише книгата.", "date": "2019.04.11", "title": "Иван Костов ще оцени във втора книга създаването на своя партия (видео)"}
{"url": "https://www.dnevnik.bg/sport/2019/04/11/3417825_policiiata_v_amsterdam_e_zadurjala_140_dushi_predi/", "text": "Холандската полиция обяви, че е задържала повече от 140 души преди  четвъртфинала в Шампионската лига  между \"Аякс\" и \"Ювентус\", игран в сряда вечер. Срещата на стадион \"Йохан Кройф арена\" завърши 1:1, но далеч преди нейното начало имаше ексцесии в Амстердам. В изявление органите на реда съобщават, че са конфискували \"оръжия и пиротехнически средства\" по време на сблъсъците близо до стадиона. Част от запалянковците са задържани още на метростанциите около стадиона, а други точно пред съоръжението. Полицията е използвала и водни оръдия, за да разпръсне тълпата. \"Работим в сътрудничество с италианските колеги, за да може да се установи източникът на напрежнието и откъде тръгва всичко. Можем да кажем, че по-голяма част от задържаните са италиански фенове, но има и много холандски граждани\", добавят от полицията в Амстердам. В италианските фенове са открити палки, флагове, които са били използвани като оръжия, както и чукове. Всички предмети са конфискувани.", "date": "2019.04.11", "title": "Полицията в Амстердам е задържала 140 души преди \"Аякс\" - \"Ювентус\""}
{"url": "https://www.dnevnik.bg/razvlechenie/2019/04/11/3417640_stivun_king_adaptira_romanut_na_lizi_v_serial_s/", "text": "Мур, Кинг и Ейбрамс освен всичко останало ще са и изпълнителни продуценти на поредицата, описвана като дълбоко личен трилър, който разказа за Лизи две години след смъртта на съпруга й и серията от събития, които я карат да си припомня невероятни истини за съпруга си, които тя е потискала или забравила. Това ще е третият сериал, който Ейбрамс прави за Apple след Little Voice със Сара Барейлис и My Glory Was I Had Such Friends с Дженифър Гарднър. Ейбрамс в миналото е работил и с Кинг по сериала за убийството на Джон Кенеди 11.22.63 и \"Касъл Рок\". В момента в кината върви и игралният филм \"Гробища за домашни любимци\", базиран на книгата на известния писател, който постигна завиден боксофис успех след първия си уикенд на екран с приходи от 25 млн. долара в Северна Америка и 42,5 млн. долара в глобален мащаб.", "date": "2019.04.11", "title": "Стивън Кинг адаптира \"Романът на Лизи\" в сериал с Джулиан Мур и Джей Джей Ейбрамс"}
{"url": "https://www.dnevnik.bg/sport/2019/04/11/3417829_solskiar_viarva_v_shansovete_na_junaited_da_otstrani/", "text": "Загубата с 0:1 от \"Барселона\" като домакин не означава, че \"Манчестър юнайтед\" е сигурен отпадащ. Такова мнение изрази мениджърът на \"червените дяволи\" Оле Гунар Солскяр след поражението на \"Олд Трафорд\". \"Юнайтед\"  отстъпи след автогол на Люк Шоу . Тимът загуби в първата среща като домакин и в осминафиналите, но после отстрани ПСЖ с победа в Париж. \"Представянето ни срещу ПСЖ като гости ни дава увереност и вяра, че можем да го направим отново. Знаем обаче, че се изправяме срещу фаворита в турнира, така че победа над \"Барселона\" би била още по-голямо постижение от тази срещу ПСЖ\", каза Солскяр. \"Те (\"Барселона\") не губят вкъщи, ако гледаме историята, но това не ни притеснява\". За  мениджъра на \"Юнайтед\"  това ще бъде завръщане на \"Камп ноу\" 20 години след паметния финал с \"Байерн\" (Мюнхен). Тогава Сослкяр отбеляза победното попадение. В срещата с \"Барселона\" \"червените дяволи\" не успяха да отправят нито един точен удар към вратата на Марк-Андре тер Стеген. Това се случи за пръв път на \"Юнайтед\" от март 2005 г., когато тимът загуби от \"Милан\" с 0:1. \"Трябва ни повече ефективност пред гола, особено ако искаме да отстраним толкова качествен отбор като \"Барселона\". Ние имаме опасни играчи и знам, че те са способни да вкарват много голове. На реванша няма да имаме много шансове, затова трябва да ги използваме максимално\", каза още норвежецът. Треньорът на \"Барселона\" Ернесто Валверде беше по-обран и говори малко след срещата. Специалистът обяви, че тимът му не може да бъде сигурен, докато вторият мач не приключи. \"Победата е много ценна, но има и втори мач. Все още нищо не се знае, след като двубоят беше много оспорван, а разлика от един гол не прави сигурен полуфиналист\", каза Валверде. Той изрази притеснения относно състоянието на Лионел Меси. Още в 30-ата минута аржентинецът получи удар в окото от Крис Смолинг, заради който му се образува и хематом.", "date": "2019.04.11", "title": "Солскяр вярва в шансовете на \"Юнайтед\" да отстрани \"Барселона\""}
{"url": "https://www.dnevnik.bg/bulgaria/2019/04/11/3417873_v_oblast_kjustendil_investiciite_po_oprr_sa_nad_51_mln/", "text": "Над 51 млн. лв. по Оперативна програма региони в растеж 2014 – 2020 г. са инвестициите в област Кюстендил, допринесли за икономическото и социалното развитие на региона. Инвестиции се правят в проекти за повишаване на енергийната ефективност, в социални обекти, в проекти за обновяване на градската среда, в центрове за спешна помощ и в проект за интегриран градски транспорт. Това стана ясно по време на граждански диалог на тема регионално развитие, част от платформата \"Европа в нашия дом\", който се проведе в областния център Кюстендил. В диалога се включиха министърът на регионалното развитие и благоустройство Петя Аврамова, народните представители от ГЕРБ Кирил Калфин и Радослава Чеканска, областният координатор на ГЕРБ – Кюстендил Виктор Янев, кметът на общината Петър Паунов и председателят на Общински съвет – Кюстендил Михаела Крумова. Интерес към дискусията, посветена на политиките от регионално и национално значение, проявиха също кметове на малки и големи населени места от областта, съветници, представители на различни организации, институции и граждани. Предстои да започне ремонтът на пътя Дупница – Клисура – Самоков, който е важна връзка в областта, защото свързва ГКПП \"Гюешево\" с АМ \"Струма\", с първокласния път София – Благоевград и с АМ \"Тракия\". Това заяви по време на дискусията в Кюстендил министър Петя Аврамова. Тя поясни, че ще се рехабилитира общо 32,5 км. от трасето, което от години е в лошо състояние. Инвестицията в предвидените за изпълнение строително-монтажни работи ще бъде близо 9 млн. лв., а средствата са осигурени от Оперативна програма \"Региони в растеж\" 2014 – 2020 г. Над 12 млн. и 126 хил. лв. са отпуснатите средства за образователния сектор в периода 2014 – 2019 г. за област Кюстендил. Това заяви в хода на дискусията областният координатор на ГЕРБ Виктор Янев. \"По отношение на Програмата за енергийна ефективност общо за областта имаме инвестиции в размер над 55 млн. лв., което е един значителен успех\", подчерта Янев. \"За населените места Николичевци, Катрище, Дворище, Гюешево и Горна Гращица има изготвени проекти, които са в МРРБ, и имаме уверението, че в скоро време те ще бъдат реализирани\", каза в хода на дискусията народният представител Кирил Калфин. Той припомни, че в края на 2018 г., с постановление на Министерски съвет, бяха отпуснати средства за рехабилитация на улична мрежа в областта – 2 млн. лв. за Кюстендил, 2 млн. лв. за Дупница и 1,5 млн. за Сапарева баня. \"Програмата за енергийна ефективност в нашия регион мина изключително успешно и има още стотици граждани, които я очакват\", каза кметът на Кюстендил Петър Паунов. Той изрази благодарност за подкрепата и отзивчивостта, които среща от страна на правителството и на МРРБ за реализирането на различни проекти в общината. В хода на дискусията министър Аврамова обясни още, че с над 14 млн. лв. са ремонтирани близо 20 км. от третокласния път Дупница - Кочериново – Рила - Рилски манастир - Кирилова поляна. Проектът включва и обновяване на 6 големи мостови съоръжения над реките Рилска, Елешница и в близост до с. Пастра. Петя Аврамова обясни също, че са направени геоложки проучвания и е изготвен проект за обезопасяване и стабилизиране на откосите в участъка от град Рила до Рилския манастир. Тя информира, че през следващата седмица започват строителни дейности по трайно укрепване на срутището на пътя. По време на гражданския диалог се уточни още, че по програмата \"Ново строителство\" с близо 1,75 млн. лв. е изграден нов пътен участък на третокласния път Бобов дол – Жедна. Министър Аврамова информира също, че в следващия програмен период се планират мерки, с които средствата от ЕС, чрез различните фондове, да се разпределят на територията на целите общини, а не само в градовете. Така селата също ще могат да се възползват от европейската солидарност в обновяването на пътна и ВиК инфраструктура.", "date": "2019.04.11", "title": "В област Кюстендил инвестициите по ОПРР са над 51 млн. лв."}
{"url": "https://www.dnevnik.bg/evropa/regioni/2019/04/11/3417831_ne_zabraviaite_znachenieto_na_regionalnite_vlasti/", "text": "Представители на Съвета на европейските общини и региони се срещнаха с евродепутати, за да обсъдят приоритетите преди предстоящите евроизбори, предаде EurActiv. \"Ние вярваме, че доверието в институциите ще расте, ако имаме доверие в силни местни власти, които да общуват с гражданите\", каза генералният секретар на съвета Фредерик Валие. Според местните лидери, участвали в срещата, по-доброто сътрудничество между институциите, откритият диалог между правителствата, по-голямата прозрачност и отчетност, както и по-силното участие на гражданите ще бъдат в основата на промяната. \"Никога не забравяйте местните власти\", настоя Карлос Мартинес, кмет на испанския град Сория. Във време на растящ скептицизъм, \"ако искаме да променим тази динамика, трябва да променим подхода и начина, по който управляваме\", допълни той. Кметът на шведския град Сала коментира, че е изключително важно нито един регион да не бъде изоставен и затова кохезионната политика има такова голямо значение. По думите на българския евродепутат Искра Михайлова (ДПС/АЛДЕ), която оглавява Комисията по регионално развитие в Европарламента, \"кохезионната политика може да бъде отговорът на някои от новите предизвикателства\" пред ЕС. Евродепутатът Ян Олбрихт (Полша/Европейска народна партия) изтъкна значението на отношенията между местните лидери и членовете на Европейския парламент, като посочи, че не може да се очаква от всеки един кмет да бъде активен на ниво ЕС. Общински съветник от белгийския град Юкел призова бъдещият Европейски парламент да засили участието на местни и регионални политици в процеса на взимане на решения. \"Вярвам, че няма реална демокрация без силна местна демокрация\", допълни той. Балгийският евродепутат Мария Арена (Прогресивен алианс на социалистите и демократите) каза, че \"ако всички държави членки бяха работили с регионалното и местното нива, за да гарантират социалните права, кохезионната политика нямаше да е необходима\".", "date": "2019.04.11", "title": "ЕС да не забравя значението на регионалните власти, настояха местни лидери"}
{"url": "https://www.dnevnik.bg/zelen/2019/04/11/3417830_koncesiiata_na_plaj_lipite_ne_e_zabranena_no_e/", "text": "Концесията на плаж \"Липите\" не е забранена, но е невъзможна поради забраните за строежи и достъп на автомобили до него. Това отговори вчера Министерството на околната среда и водите (МОСВ) на запитване от гражданин от  Групата във \"Фейсбук\"  за защита на Синеморец от застрояване. Гражданинът позволи на \"Дневник\" да публикува становището на екоминистерството, получено по реда на Закона за достъп до обществена информация (документа можете да прочетете  тук ). В него се казва, че концесия или наем не са забранени от нито един от режимите на защитените територии, в които плажът попада - Природен парк \"Странджа\" и Защитена местност \"Силистар\". Заповедта за защитената местност обаче изрично забранява достъп на автомобили - извън тези на горските и селскостопанските служби - и изграждане на инфраструктура. Тези забрани за защитената местност правят отдаването на \"Липите\" под наем или концесия невъзможно, защото концесионерът не би могъл да осигурява услугите за стопанисване на плаж, които Законът за устройство на черноморското крайбрежие изисква - предоставяне на медицинско обслужване, плажна инфраструктура и други. Нито МОСВ, нито другите институции, на които \"Дневник\" изпрати официални въпроси за казуса - Министерството на земеделието, храните и горите и регионалните му звена, не отговориха. Досега не беше известно дали инициативата на министъра на туризма Николина Ангелкова (виж  тук ) за отдаване на плажа под наем беше съгласувана от ведомството й с институциите, отговорни за спазване на екологичното законодателство. Плажът \"Липите\" попада под четворна природозащитна грижа - той е част от защитена местност Силистар, от Природен парк \"Странджа\" и от двете зони от \"Натура 2000\" в Странджа - една за птиците и една за местообитанията, включително дюните. Защитената местност Силистар освен забрана на строителство постановява изрично, че \"достъпът на моторни превозни средства с изключение на тези, използвани за горскостопански и селскостопански дейности,\" е забранен. Предисторията На 27 март министър Ангелкова обяви, че се отказва от отдаването под наем на плаж \"Липите\" за \"летен сезон 2019\" заради липсата на пешеходен достъп (виж  тук ,) въпреки че до плажа се достига законно само пеш. Това се случи отново след активното гражданско недоволство по казуса, при който щеше да се \"опитоми\" и най-южната ивица Черноморие, която е сред последните незастроени територии на българския бряг. В момента гражданската група се бори за това плажната ивица наюг от село Синеморец да получи статута на \"плаж за природосъобразен туризъм\", който да я защити от урбанизация. Плаж \"Липите\" и към момента е обичана дестинация за пешеходните туристи, тъй като отстои на 15 минути разходка по брега от село Синеморец, по образователен маршрут, стопанисван от дирекцията на Природен парк \"Странджа\". Той е обичан именно заради спокойствието и запазените дюни, за които на съседния плаж на Синеморец - \"Бутамята\" - след концесионирането му е останал само спомен.", "date": "2019.04.11", "title": "Концесията на плаж \"Липите\" не е забранена, но е невъзможна"}
{"url": "https://www.dnevnik.bg/sport/2019/04/09/3416850_prihodite_ot_sponsori_v_sporta_za_2018_g_sa_dostignali/", "text": "Рекордна стойност е достигнало спонсорството в спорта през 2018 г., обяви Европейската асоциация за спонсорство (ESA) в годишния си доклад. Според данните от него средствата са 20.07 милиарда евро. След като през миналата година се проведоха големи събития като зимните олимпийски игри в Пьонгчанг и световното първенство по футбол в Русия, е отчетен ръст от 8.7%. За трета поредна година ESA отбелязва в доклада си, че спонсорите в спорта инвестират все повече пари. През 2016 г. сумата беше 18.17 милиарда, докато през 2017 г. - 18.46. Най-голям ръст има в страни като Германия (7.3%) и Великобритания (9.1%). Рекордната стойност, която е отчетена, е съчетание от всички сделки, отнасящи се до европейския пазар, както и за паневропейски събития. Добавя се и делът на Европа в събития от световен мащаб.", "date": "2019.04.11", "title": "Приходите от спонсори в спорта за 2018 г. са достигнали 20 млрд. евро"}
{"url": "https://www.dnevnik.bg/sport/2019/04/11/3417836_video_neveroiatnoto_sboguvane_na_duein_ueid_s_nba/", "text": "След 16-годишна кариера в Националната баскетболна асоциация (НБА)  Дуейн Уейд  завърши по-впечатляващ начин в последния си мач. Звездата на \"Маями хийт\" изигра своя последен двубой при гостуването на \"Бруклин нетс\", а \"горещите\" загубиха с 94:113. Въпреки поражението Уейд се отчете с \"трипъл-дабъл\", негов първи за сезона. Гардът вкара 25 точки, овладя 11 борби и даде 10 асистенции. Това беше първият \"трипъл-дабъл\" на Уейд от 13 януари 2006 г., сезонът в който \"Маями\" спечели първата си титла в НБА. Уейд прекара по-голяма част от своята кариера в \"Хийт\". Той беше избран №5 в първия кръг на драфта през 2003 г., считан за най-силният в последните три десетилетия на НБА, когато бяха избрани още Леброн Джеймс, Кармело Антъни и Крис Бош. Гардът спечели три титли с \"Маями\" - 2006, 2012 и 2013 г. Последните две бяха с помощта на Джеймс и Бош, с които оформиха т.нар. Голямо трио в тима от Флорида. Уейд игра за \"Чикаго булс\" и \"Кливланд кавалиърс\" през 2016-17 и 2017-18, преди да се завърне в \"Хийт\" през миналата година. Гардът е MVP на финалите през 2006 г., а освен това 13-кратен участник в мача на звездите. Лидерът на \"Маями\" е и №1 в почти всички категории в цялата история на отбора. Последният мач на Уейд беше изгледан от най-близките му приятели в НБА Джеймс, Антъни и Крис Пол. \"Ние започнахме това приключение заедно – аз, Дуейн и Мело. Крис дойде в Лигата малко след нас, но много бързо сформирахме приятелство. Решихме да покажем уважение към него в последния му мач, защото той заслужава\", каза Джеймс. Ден по-рано емоционално сбогуване с НБА имаше и  легендата на \"Далас маверикс\" Дирк Новицки .", "date": "2019.04.11", "title": "Видео: Невероятното сбогуване на Дуейн Уейд с НБА"}
{"url": "https://www.dnevnik.bg/razvlechenie/2019/04/11/3417842_zombi_filmut_na_djim_djarmush_shte_otkrie_festivala_v/", "text": "Тазгодишното издание на престижния кинофестивал в Кан ще започне с най-новия изпълнен със знаменитости и зомбита филм на Джим Джармуш The Dead Don’t Die, в който \"немъртвите\" се борят с няколко местни полицаи, изпълнявани от Бил Мъри, Клои Севини и Адам Драйвър, пише \"Гардиън\". Комедията, която ще се бори за наградата \"Златна палма\", е била селектирана за откриващата вечер на 14 май. На същата дата филмът ще тръгне и по кината във Франция - доста преди предвидената за останалата част от света премиера през юни. Сред актьорите в поддържащите роли са мнозина, типични за филмите на Джармуш изпълнители, като Тилда Суинтън, Селена Гомез, Стив Бушеми, Роузи Перез, Дани Глоувър, Иги Поп и Том Уейтс. Джармуш печели \"Златна палма\" през 1984 г. с филма си \"По-странно от рая\" (Stranger Than Paradise), след което се завръща на фестивала с повечето си филми, сред които последният бе \"Патерсън\" през 2016 г., също с участието на Драйвър. Сред другите му заглавия с премиери в Кан са още \"Прекършени цвета\" с участие на Мъри и Суинтън, както и \"Само любовниците остават живи\" със Суинтън и Том Хидълстън, \"Дух куче: Пътят на самурая\", \"Мъртъв\", \"Мистериозният влак\" и \"Извън закона\". През 1993 г. филмът от поредицата \"Кафе и цигари\" с подзаглавие \"Някъде в Калифорния\" взе статуетката за късометражен филм. През последните години откриващите филми в Кан клоняха предимно към по-сериозните тематики. Миналата година например началото постави трилърът с участието на Хавиер Бардем и Пенелопе Круз \"Всички знаят\" на Асгар Фархади. Тази година председател на журито ще е Алехандро Гонсалес Иняриту, а фестивалът ще продължи до 25 май. Сред останалите заглавия в програмата, за които вече витаят слухове, са новит на Педро Алмодовар Pain and Glory, биографичният за Елтън Джон Rocketman на Декстър Флечър и \"Имало едно време в Холивуд\" на Куентин Тарантино. По последни данни в Кан няма да бъдат прожектирани заглавия на \"Нетфликс\", след като творческият директор Тиери Фремо не успя да постигне компромис с програмния директор на \"Нетфликс\" Тед Сарандос относно това дали филмите на стрийминг услугата отговарят на условията за участие в конкурса.", "date": "2019.04.11", "title": "Зомби филмът на Джим Джармуш ще открие фестивала в Кан"}
{"url": "https://www.dnevnik.bg/biznes/2019/04/11/3417846_godishno_se_praviat_po_2_hil_proverki_za/", "text": "Годишно Националната агенция за приходите (НАП) прави около 2 хил. проверки за несъответствие между имуществото и доходите на \"всякакви физически лица\", независимо дали са политици или не. Това заяви говорителят на НАП Росен Бъчваров в ефира на БНТ. По думите му никой не е застрахован от данъчен контрол. По повод разкритията за имоти на част от управляващите,  купени на цени под средните за пазара  и изповядани на данъчна оценка, които станаха повод за няколко оставки, Бъчваровпосочи, че е нужно законът да се преразгледа. \"В момента се позволява прехвърлянето на собственост да става на по-ниска от действителната цена и така се допуска спестяване на данъци\", каза той. Говорителят на НАП коментира и акцията срещу  нелегалните превози в страната и чужбина . \"Кампанията срещу нелегалните превозвачи показва плашещи данни - много хора извършват подобни превози в страната и чужбина нелегално с лични автомобили\", каза той. Акцията на НАП започна преди седмица и ще продължи в следващите месеци. В приходната агенция има сигнали за над 100 превозни средства, които осъществяват нерегламентиран превоз в страната и чужбина, без да отчитат приходите си. Глобата за неиздадени една касова бележка достига 2 хил. лв., а ако не бъдат издадени касови бележки и билети на пътници, глобата се увеличава пропорционално, а превозното средство може да бъде спряно от движение за един месец.", "date": "2019.04.11", "title": "Данъчните правели по 2 хил. проверки годишно за съответствие на доходи и имущество"}
{"url": "https://www.dnevnik.bg/evropa/2019/04/11/3417844_leiburistite_se_ochakva_da_poluchat_nai-mnogo_glasove/", "text": "Консервативната партия на британския премиер Тереза Мей ще понесе поражение на изборите за Европейски парламент, показа проучване, публикувано в сряда и цитирано от EurActiv. След  извънредна среща за Брекзит  снощи лидерите на ЕС решиха да дадат на Великобритания нова отсрочка за излизането от ЕС (до 31 октомври), което означава, че в страната  ще трябва да се проведат  избори за Европейски парламент. Според проучването на компания Hanbury Strategy за аналитичния център Open Europe, партията на Мей ще получи едва 23% от гласовете, а опозиционната Лейбъристка партия ще спечели 38 на сто. Наскоро създадената от Найджъл Фараж \"Партия на Брекзит\" ще получи 10%, а неговата бивша Партия за независимост на Обединеното кралство (UKIP) – 8%. На европейските избори през 2014 г. UKIP бе начело, но повечето й евродепутати впоследствие я напуснаха при управлението на Джерард Батън, който я измести още повече към крайната десница и откритата ислямофобия. Сред проевропейските партии Либералните демократи ще получат 8%, а партията \"Да променим Обединеното кралство\", създадена от депутати, противници на Брекзит, напуснали Лейбъристката и Консервативната партия, ще спечелi 4%, колкото и Зелените. Според проучването привържениците на оставането в ЕС ще е по-вероятно да гласуват (47%) в сравнение с настояващите а излизане от блока (38 на сто). По-рано тази седмица говорител на британското правителство  каза, че Обединеното кралство  определя 23 май за дата на провеждане на европейските избори.", "date": "2019.04.11", "title": "Лейбъристите се очаква да получат най-много гласове на евровота във Великобритания"}
{"url": "https://www.dnevnik.bg/zelen/2019/04/11/3417850_grajdani_signalizirat_evropeiskata_komisiia_zaradi/", "text": "Следващата седмица граждани от \"Сдружение за Панчарево и Кокаляне\" ще изпратят официално писмо до Европейската комисия, че езерото системно се замърсява и не се почиства, съобщи в репортаж от мястото БНТ. Сигнали за проблема за подавани многократно. Тези дни за наличието на много боклуци са сигнализирали спортисти от гребната база на Панчарево. \"Проблемът е от дълги години - може би над 10 години. Езерото почти не се почиства. Замърсяването пречи на тренировъчния процес\", коментира Иван Хиндалов, който е треньор по кану-каяк. Той допълни, че няма спомен кога за последно езерото е почиствано. По думите му се правят единствено доброволни акции по почистването. Посочва, че писма по проблема са изпращани до компетентните институции, без да ги посочва, но последствия е нямало. \"Съгласно Закона за водите почистването, поддържането и ремонтно възстановителните работи на язовири и езера би трябвало да се извършва от собственика на съоръжението. Язовир \"Панчарево\" се стопанисва от \"Напоителни системи\", посочва Венцислава Асенова от Регионална инспекция по околна среда и водите, пред БНТ. Тя допълва, че качеството на водите на Панчарево се наблюдава чрез мониторингов пункт, а през годините са констатирани незначителни отклонения. В законите няма определена периодичност, с която да се почистват обектите, а се предполага това да е при необходимост, обяснява Асенова.", "date": "2019.04.11", "title": "Граждани ще се оплачат на Еврокомисията заради замърсяване на Панчаревското езеро"}
{"url": "https://www.dnevnik.bg/bulgaria/2019/04/11/3417860_krasimir_karakachanov_kritikuva_mestnata_vlast_zaradi/", "text": "Вицепремиерът и министър на отбраната Красимир Каракачанов разкритикува местната власт и заяви, че кметовете трябва първи да вземат мерки, за да не се стига до ескалация на конфликти като този в Габрово, съобщи БТА. Това той каза след като днес проведе среща в Министерския съвет със силовите структури и министъра на вътрешните работи Младен Маринов.  Повод за срещата е вчерашната ескалация на напрежение в Габрово, след като на 7 април трима роми биха продавач в магазин в града. По-рано днес прокуратурата повдигна обвинение на тримата. По думите на Каракачанов от местната власт се очаква първа да сигнализира за незаконно нанесли се в града или такива, които строят незаконни постройки. Каракачанов каза, че в Габровско имало контингенти от Сливен, които били привличани заради дърводобива и така незаконно се настанявали в региона. Двамата с главния секретар на МВР Ивайло Иванов информираха, че напрежението в Габрово е овладяно, че част от близките на участвалите в конфликта вече са напуснали града и това е успокоило ситуацията.  Каракачанов препоръча местната власт да бъде много по-наблюдателна и да докладва на службите за приходящи и незаконно заселили се, за да не се стига до нови провокации, и за да може държавата да вземе мерки навреме. \"Без ясна програма за решаване на ромския въпрос, няма как да се решат и тези проблеми, защото 20 години те бяха замитани, за да не се разсърди някой в Брюксел\", коментира Каракачанов и допълни, че трябва да се започне с образованието. \"Безграмотни няма как да спазват обшествения ред и закона\", подчерта той. Главният секретар на МВР Ивайло Иванов информира, че изпратената от София и от три съседни на Габрово района полиция ще остане в града до успокояване на обстановката. От Брюксел премиерът Бойко Борисов увери, че е възложил на вицепремиера Томислав Дончев и министърът на вътрешните работи Младен Маринов да идат на място и да закарат жандармерия в Габрово, за да се успокои напрежението. \"Аз помня предишните избори и това, което направиха с мигрантите. Това е една изключителна тема, даваща възможност на много политици и формации да се закачат за нея. И с Каракачанов говорих, изпратих Томислав Дончева в Габрово, за да може това напрежение да се свали. И как така лесно искате да ме вкарате в \"обвини\", \"каза\". И хора с такова минало, видно от записите на камерите. Днес ще излязат мерките и тези виновни лица, независимо какъв произход са, да си понесат наказанията\", каза Борисов. По думите му Габрово е хубав град и много се е направило за него. \"Завод след завод се строи, обходи, тунели... И това довежда до вътрешна миграция на хора, търсещи препитание. Аз съм давал пример за много роми в Димитровград на хора, които работят с най-сложни машини в заводи, които бълват скъпа продукция за износ\", коментира премиерът.", "date": "2019.04.11", "title": "Красимир Каракачанов критикува местната власт заради напрежението в Габрово"}
{"url": "https://www.dnevnik.bg/sviat/2019/04/11/3417863_pokolenieto_y_jivee_v_po-goliama_nesigurnost_i_s/", "text": "Поколението Y (или милениълите) плаща цената на силния натиск върху средната класа през последните 30 години и получава по-малко стабилни работни места от предходните поколения, сочи проучване на Организацията за икономическо сътрудничество и развитие (ОИСР), цитирано от агенциите \"Франс прес\" и ДПА. Днес следната класа прилича все повече на кораб, който сякаш плава в бурни води, призна генералният секретар на ОИСР Анхел Гурия, цитиран в комюнике във връзка с доклада, представен заедно с Програмата на ООН за развитие в Ню Йорк. Озаглавено \"Под натиск: средните класи губят скорост\", това изследване стига да заключението, че в страните от ОИСР 70 на сто от поколението на \" бейби бумърите \", родените след Втората световна война, са успели да влязат в средната класа, а при  милениълите  това съотношение е 60 на сто. Поколението на \"бейби бумърите\" бе облагодетелствано освен това от по-стабилни работни места през активния им живот в сравнение с по-младото поколение, допълват авторите на ОИСР, клуба на най-богатите страни. Те констатират освен това отслабване на икономическото влияние на средните класи от средата на 80-те години. \"Техните доходи са се увеличили съвсем слабо в страните от ОИСР, а разходите на средните класи са се увеличили по-силно от инфлацията\", подчертават експертите на ОИСР, уточнявайки, че всяко пето домакинство от тази социална категория харчи повече, отколкото получава. Тази ситуация е още по-тревожна, като се има предвид, че свръхзадлъжняването на поколението Y е по-голямо, отколкото при по-високите и по-ниските класи. През последните две десетилетия  цените на жилищата  са се увеличили три пъти по-бързо от средния доход на домакинствата, пояснява ОИСР. От 30 години съотношението на средната класа като дял от населението се е свило от 64 на сто до 61 на сто. ОИСР призовава от години за по-справедливо разпределението на доходите в условията на глобализацията. ОИСР припомня, че средните класи са от ключово значение за икономиката. Те подкрепят потреблението, стимулират значителна част от инвестициите в образованието, здравеопазването и жилищния сектор и играят изключително важна роля в социалната защита като данъкоплатци. Правителствата трябва да полагат повече усилия и трябва да чуят тревогите на гражданите, но и да защитят и да повишават жизненото равнище на средната класа, посочва Гурия. /БТА", "date": "2019.04.11", "title": "Поколението Y живее в по-голяма несигурност и с повече дългове от родителите си"}
{"url": "https://www.dnevnik.bg/sport/2019/04/11/3417613_koi_otbori_shte_se_boriat_za_nai-golemiia_trofei_v/", "text": "През изминалата нощ приключи редовният сезон в Националната баскетболна асоциация (НБА). В борбата за титлата останаха 16 отбора, които с директни елиминации ще излъчат новия шампион в Лигата на извънземните. Големият въпрос в последния ден от сезона беше кой ще заеме последното място в плейофите. \"Детройт пистънс\" запази осмата си позиция в Източната конференция, след като надигра \"Ню Йорк никс\" със 115:89 като гост, а \"Шарлот хорнетс\" загуби у дома от \"Орландо меджик\" със 114:122. \"Детройт\" завърши кампанията с 41 победи и 41 загуби. В първия кръг на плейофите \"буталата\" ще срещнат  най-силния отбор в редовния сезон - \"Милуоки бъкс\" . Водени от Янис Антетокумбо, \"елените\" спечелиха 60 от 82-та си мача. \"Милуоки\" печели конференция за пръв път от 1974 г., когато се състезаваше на Запад. Освен това клубът достигна границата от 60 победи за пръв път от 1973 г. и общо за четвърти в историята си. Победителят от сблъсъка между \"Милуоки\" и \"Детройт\", който ще бъде определен във формат четири от седем мача, ще се изправи във втория кръг срещу победителя от плейофа между \"Бостън селтикс\" и \"Индиана пейсърс\". Последният се очертава като най-интригуващия сблъсък в първия кръг на Изток. Двата отбора завършиха на четвърто и пето място, като \"келтите\" спечелиха 49 победи, а \"пешеходците\" - 48. Другите два дуела в Източната конференция до голяма степен изглеждат предрешени. \"Торонто раптърс\", който завърши втори с 58 победи, ще срещне \"Орландо меджик\" (42), а третият от редовния сезон \"Филаделфия 76\" (51) ще играе с шестия \"Бруклин нетс\" (42). В Западната конференция шампионът \"Голдън стейт уориърс\" зае първото място в редовния сезон за четвърти път в последните пет години. \"Воните\" спечелиха 57 победи, което е най-слабото им постижение от 2014 г. Въпреки това тимът на Стив Кър отново беше над всички в конференцията.  Шампионите започват защитата на титлата срещу \"Лос Анджелис клипърс\". Победителят ще играе във втория кръг с \"Хюстън рокетс\" или \"Юта джаз\". Другият полуфинал в конференцията ще бъде определен от сериите \"Денвър нъгетс\" срещу \"Сан Антонио спърс\" и \"Портланд трейл блейзърс\" срещу \"Оклахома сити тъндър\". Първият кръг на плейофите в Западната конференция се очертава доста по-оспорван от Източната, тъй като разликата в броя победи между първия \"Голдън стейт\" и осмия \"Клипърс\" е само девет. Плейофите стартират на 13 април.", "date": "2019.04.11", "title": "Кои отбори ще се борят за най-големия трофей в баскетбола"}
{"url": "https://www.dnevnik.bg/politika/2019/04/11/3417879_parlamentut_dade_na_purvo_chetene_finansovi/", "text": "Парламентът прие на първо четене промени в Закона за местното самоуправление, с които се дава възможност за формиране на самостоятелен бюджет и други финансови пълномощия на малките кметства, които са в състава на големите общини. Проектът на закона е на Министерския съвет и промените бяха обещани от  премиера Бойко Борисов  на Националното сдружение на кметовете на малките населени места след като бяха организирали протест. Срещу закона се чуха гласове на депутати от управляващата партия ГЕРБ, коалиционните им партньори и ДПС. Всички изказали се по време на дебата в парламента настояха за сериозни промени в проекта. Районните кметове трябвало да се назначават Депутатът от \"Обединени патриоти\" Славчо Атанасов, който е бивш кмет на Пловдив, каза, че текстовете ще създадат проблем за големите общини като София, Пловдив и Варна, където има избираеми районни кметове. \"Ако дадем на районните кметове собствени бюджети, на практика ще разцепим трите големи града на малки градчета, независими едно от друго\", каза Атанасов. Той смята, че районните кметове трябва да се назначават от кмета на голямата община след гласуване от общинския съвет. Според Атанасов кмет на голям град не може да въздейства върху един районен кмет и се получавали страхотни колизии. Емил Христов (ГЕРБ) предвижда проблеми  \"Има общини, които имат повече от 50 кметства, и ако законопроектът бъде приет така, ще доведе до много сложни взаимоотношения в тези големи общини\", каза и Емил Христов (ГЕРБ). \"Предлага се да се преразпределят средства само в разходната част, които като философия не са обвързани с приходната част. Това ще създаде много проблеми на общинските кметства и на взаимоотношенията на общинския кмет, общинския съвет и кмета на населено място. Така, опитвайки се да решим едни междуличностни проблеми, ще създадем проблеми по същество между кметовете и ведомствата\", смята Христов, който е бивш председател на общинския съвет в Стара Загора. Според него идеята е кметовете на кметства, независимо колко са големи, да започнат да се чувстват съпричастни не само с разходната, но и с приходната част. \"Но проблемът е, че има кметства, които не могат да дадат толкова приходи, колкото разходи\", предупреди Христов. Той призова \"преди второ четене много добре да помислим какво можем да променим\". Общинските съвети трябва да гарантират пари за малките кметства Промените въвеждат задължение на общинския съвет при приемане на бюджета на общината да одобрява разходи по определени показатели на кметствата в рамките на общия бюджет на общината. Въвежда се задължение на кмета на общината при изпълнението на бюджета да осигурява своевременно през годината одобрените разходи по бюджетите на кметствата. Според правителството като вносител промените ще гарантират по-голяма финансова самостоятелност на кметствата и ще засилят личната отговорност на кметовете на кметства при изразходване на одобрените по бюджета разходи на общината. В момента районите кметове и тези на малки села нямат никакъв бюджет и трябва да молят голямата община за елементарни разходи. Кметовете на малки населени места или оправомощени от тях лица да участват активно в подготовката и реализацията на обществените поръчки на територията на населените места, които ръководят, предвижда още проекта. Националното сдружение на общините също не подкрепя предложените промени.", "date": "2019.04.11", "title": "Парламентът даде на първо четене финансови пълномощия на малките общини, но ще ги отмени"}
{"url": "https://www.dnevnik.bg/sviat/2019/04/11/3417878_chistiiat_kubinski_med_e_tursen_v_evropa/", "text": "В долините на кубинската провинция Матансас пчелите летят на чист въздух, без да са застрашени от пестицидите, изтребващи тяхната популация в останалите страни по света. Тази чиста околна среда и богатото на цветове \"меню\" са в основата на произвеждания от тях мед, който е много търсен в Европа, информира агенция \"Франс прес\". Навсякъде по света учени и природозащитници бият тревога за  намаляването на пчелната популация  под въздействието на интензивното земеделие, на болестите и пестицидите. Но не и в Куба, където пчелите изглеждат в особено добра форма. Средата им е станала чиста след икономическата криза през 90-те години, предизвикана от разпадането на Съветския съюз: оттам на острова се доставяха хиляди тонове  пестициди, изкуствени торове и хербициди . Когато този внос внезапно секна, Куба нямаше друг избор, освен да развива естествени алтернативи, което сведе почти до нула употребата на химични продукти,  вредящи на пчелната популация  и на качеството на меда. В Куба се произвеждат средно 51 килограма мед на кошер, което е висок добив. През 2018 година Куба е произвела 8834 тона мед - с 1300 тона повече от планираното от държавното пчеларско предприятие \"Апикуба\" (Apicuba). Но дори с това количество страната остава далеч след Аржентина, която е най-големият производител на мед в Латинска Америка, с добити 76 000 тона мед през 2018 година. От общото кубинско производство около 1900 тона са сертифицирани като биологичен мед, което е национален рекорд, изтъква с гордост директорът по техническата и развойна дейност в \"Апикуба\" Дайрон Алварес. Почти цялата продукция кубински мед се изнася (95 процента) - главно за Германия, Франция, Испания, Великобритания и Швейцария. Продажбите са достигнали 18 милиона долара през 2017 г. Алварес посочва, че сега Хавана се стреми да навлезе на пазарите в Китай и Саудитска Арабия. \"Апикуба\" има монопол върху износа.  Пчеларите , които притежават повече от пет кошера, трябва да продават меда си на държавното предприятие. В замяна то им доставя на по-ниски цени гориво и материали. До 1000 долара на тон достига цената, която получават за меда си пчеларите - общо 1660 на острова. Предприятието продава меда на различни цени според страните, но те не са обявени публично. Въз основа на данни от 2017 година може да се изчисли, че средната цена е 2655 долара на тон. В кубинските поля пчелите не са изложени на никакви големи природни опасности, нито на човешка заплаха. Те се радват на летни температури през цялата година, а влагата им осигурява постоянен цъфтеж, изтъкват местните пчелари. /БТА", "date": "2019.04.11", "title": "Чистият кубински мед е търсен в Европа"}
{"url": "https://www.dnevnik.bg/bulgaria/2019/04/11/3417924_regulatorno_reshenie_shte_dovede_do_dvoino_poskupvane/", "text": "Водачът на листата на \"Демократична България\" за изборите за Европейски парламент Радан Кънев предупреди, че със свое решение Комисията за регулиране на съобщенията (КРС) се опитва да наложи монопол на пазара на интернет и кабелна телевизия. Според него това щяло да доведе до двойно поскъпване на цените за тези услуги. Тъй като решението на регулатора трябва да бъде съгласувано с Европейската комисия, Кънев изпрати отворено писмо до българския еврокомисар Мария Габриел, която отговаря за цифровата икономика и цифрово общество. В него той я призовава да поеме ангажимент, че ще се противопостави на предложението. \"Аз, а надявам се и Вие, като убеден европеец вярвам, че силна Европа може да защити българите от монополисти и от корупционни актове на администрацията и регулаторите. Бъдете част от силна Европа, а не от корумпираната партийна администрация\", пише в писмото си Радан Кънев. Достъпът до мрежата на БТК Според зам.-председателя на \"Демократи за силна България\" (ДСБ) \"благодарение на ограничената държавна намеса и добри регулаторни решения в миналото българските граждани се радваме на отличен достъп до интернет и кабелна телевизия на ниска цена\". Това се дължало на задължението на \"Българска телекомуникационна компания\" (БТК) да осигурява достъп на доставчиците на услугите до тръбната си (канална) мрежа на фиксирани цени. То било вменено с решение на КРС \"поради фактическото монополно положение на БТК ЕАД на този пазар\", пише още Радан Кънев. \"Точно тази мярка защитава хилядите фирми, доставчици на интернет и телевизия, от нелоялна конкуренция от страна на техния пряк конкурент БТК ЕАД и от злоупотреба с господстващо положение на пазара. Именно тази мярка гарантира и сравнително ниските цени, на които българските потребители и бизнес получават достъп до интернет и телевизия\", заявява лидерът на евролистата на \"Демократична България\". Отмяна на задълженията на БТК В писмото си той посочва, че в средата на март регулаторът \"отменя всички специфични задължения, наложени на БТК\". В обхвата на решението на КРС попада и осигуряването на достъп до мрежата на компанията. От регулатора допълват, че документа трябва да се изпрати на Европейската комисия, на Органа на европейските регулатори в областта на електроните съобщения и на регулаторните органи на държавите - членки на Европейския съюз, с които да бъде съгласуван и след това приет. До решението на КРС се стига след извършен анализ на пазара. В него се посочва, че \"резултатите от анализа на пазара на едро на локален достъп в определено местоположение дават основание на КРС да го определи като конкурентен\", както и, \"че не са налице основания за продължаване на действащите задължения, наложени на БТК, и същите следва да бъдат отменени.\" \"Не е установено предприятие, което да има възможност да действа независимо от своите конкуренти и крайни потребители\", пише още в анализа. От КРС подчертават, че засегнатите страни от изменението \"ще получат предизвестие с достатъчен срок за предстоящата отмяна на задълженията\". Именно заради това се определя преходен период от 7 месеца до пълната отмяна на специфичните задължения на БТК. През това време компанията няма право да прекратява и/или изменя условията на договорите, сключени при условията на наложените специфични задължения. Двойно поскъпване на интернет и кабелна телевизия Според Радан Кънев решението на регулатора ще доведе до рязко поскъпване на достъпа до интернет и телевизия. Освен това можело да се стигне до \"фалит на стотици, а може би хиляди фирми от дребния и средния бизнес, които доставят отлична услуга на добра цена на милиони домакинства и фирми\". \"Монополизиране на пазара на доставка на интернет и телевизия по кабел от една-единствена компания, при това публично свързвана със сенчест бизнес, политическо влияние и чужди интереси\", е друг проблем, който Кънев вижда.", "date": "2019.04.11", "title": "Регулаторно решение ще оскъпи двойно интернета и кабелната телевизия, смята Кънев"}
{"url": "https://www.dnevnik.bg/bulgaria/2019/04/11/3417894_konstitucionniiat_sud_otmeni_po-visokite_danuci_za/", "text": "Конституционният съд отмени по-високите данъци за ваканционните имоти като противоречащи на основния закон. Съдът се произнесе, след като бе сезиран от президента Румен Радев, след като  наложи вето , което депутатите отхвърлиха.  С промени в Закона за местните данъци и такси от есента на 2018 г. се въведе правилото, че имоти, които се намират в курортните населени места и не са основно жилище за собствениците си, се облагат с по-висока ставка. Целта на текста, предложен от лидера на НФСБ Валери Симеонов, бе да се ограничи избягването на дължими данъци за приходи от така наречените апартхотели и от квартирите, съобщава  \"Капитал\" .  По-високите данъци за такива имоти трябваше да са в сила от 2019 г. и се предвиждаше данъците за тях да са 5-7 на хиляда от данъчната им оценка при 0.1-4.5 на хиляда за останалите жилищни имоти. Изданието посочва, че има процедура, по която внеслите вече такъв по-високо данък да си получат парите, след като решението на съда влезе в сила - три дни след обнародването му в Държавен вестник. ", "date": "2019.04.11", "title": "Конституционният съд отмени по-високите данъци за курортно жилище"}
{"url": "https://www.dnevnik.bg/sviat/2019/04/11/3417937_shveicariia_niama_da_se_zapasiava_s_kafe_za_bedstveni/", "text": "Швейцария планира да спре да поддържа запаса от кафе за извънредни ситуации, защото то не е жизненоважно за оцеляването на човека, съобщи агенция \"Ройтерс\". Вносителите и търговци на кафе са длъжни по закон да поддържат запас от  сурово кафе . Това е десетилетна практика, която важи и за захарта, ориза, фуража и други. Тя е създадена в периода между двете световни войни, за да бъде държавата подготвена в случай на конфликт, природни бедствия или епидемии. Според плана, който е подложен на обществено обсъждане,  кафето  ще бъде изключено от списъка с жизненоважните стоки в края на 2022 г. То \"няма калории и от физиологична перспективна не допринася за изхранването\", гласят аргументите на Федералната агенция за националното икономическо снабдяване. Сега резервът от  кафе  е разпределен между 15 компании, които поддържат общо 15 300 тона – това е тримесечната консумация на държавата. 8.5-те млн. швейцарци консумират около 9 кг кафе на човек годишно (на фона на 3.3 кг за средния британец и 4.5 кг за средния американец).", "date": "2019.04.11", "title": "Швейцария няма да се запасява с кафе за бедствени ситуации, не било жизненоважно"}
{"url": "https://www.dnevnik.bg/bulgaria/2019/04/11/3417899_kratki_novini_proizvoditeli_na_tjutjun_mogat_da/", "text": "Инспекторите на Държавната агенция за метрологичен и технически надзор (ДАМТН) са извършили над 141 проверки на язовири на територията на шуменска област, като са периода са констатирани редица изпълнени предписания по техническата и безопасна експлоатация, съобщава пресцентърът на агенцията. Язовирите на територията на Област Шумен имат достатъчно свободен обем, който да поеме пролетните дъждове и снеготопенето.  \"Възход\" призова дясноцентристките партии за общо явяване на изборите Призивът на коалицията е до всички дясноцентристките извънпарламентарни партии и коалиции, става известно от отворено писмо до медиите. В обединението членуват Български демократичен съюз \"Радикали\", Движение демократично действие, Единна народна партия, Съюз на свободните демократи и Радикалдемократическа партия. \"Изборите за членове на Европейския парламент поставят пред нас сериозен и важен - способни ли сме заедно да се противопоставим на парламентарно представеното политическо статукво, което не може да защити стремежите на българските граждани да живеят в просперираща и демократична държава?\", гласи призивът им. Ръководството на коалицията иска да се направи преоценка и да се вземе \"не само разумно, но и очаквано от много избиратели политическо решение, което цели на българите да се върне усещането за справедливост и житейска перспектива.\" Държавата дава още 3.2 млн. лв. за тютюн  Средствата са по одобрената държавна помощ \"де минимис\" за предадена и неизплатена продукция от предходни години, съобщава Държавен фонд \"Земеделие\". Кандидатстването е от 15 април до 10 май. Право на подпомагане по схемата имат физически лица, еднолични търговци, юридически лица и кооперации. Те трябва да имат сключени договори за суров тютюн и предавателно-приемателни протоколи за реколта 2010 с \"Исперих – БТ\" - АД и с \"Лийв Табако А. Михайлидис\" АД за реколта 2016. Общата помощ на човек или фирма не може да е над 25 хил. евро за 3 последователни бюджетни години (2017 г. – 2019 г.).", "date": "2019.04.11", "title": "Кратки новини: Държавата дава още 3.2 млн. лв. за тютюн"}
{"url": "https://www.dnevnik.bg/detski_dnevnik/2019/04/11/3417890_bezplatnite_bileti_za_sheherezada_otivat_pri/", "text": "Читателят на  \"Детски Дневник\"  с потребителско име  спечели безплатния семеен билет за предстоящия на 14 април от 11.30 ч.  приказен концерт \"Шехерезада\" . Победителят, с когото редакцията ще се свърже за получаването на наградата, беше сред участниците в играта на \"Детски Дневник\" и организаторите на концерта - \"Фортисимо Фамилия\", и демонстрира познания за симфоничната сюита \"Шехерезада\" на руския композитор Николай Римски-Корсаков, като правилно отговори, че \"Буря в Багдад\" не е име на част от произведението. Младите почитатели на класиката ще имат възможност да чуят в неделя \"Шехерезада\", която преразказва със средствата на музиката някои от най-популярните приказки от \"1001 нощ\", в изпълнение на Софийската филхармония под диригентската палка на Мартин Пантелеев. Актьорите Мая Бежанска и Иван Юруков ще преведат гостите на концерта през вълнуващите истории на умелата разказвачка и ще добавят интересни факти от живота на Николай Римски-Корсаков, който е и диригентът, застанал зад пулта при първото изпълнение на сюитата на 22 октомври 1888 г. в Санкт Петербург Билети за концерта се продават на касата на зала \"България\" и онлайн на  сайта на Софийската филхармония , както на  www.eventim.bg   и  www.ticketsbg.com .", "date": "2019.04.11", "title": "Безплатните билети за \"Шехерезада\" отиват при..."}
{"url": "https://www.dnevnik.bg/politika/2019/04/11/3417941_iz_svidetelstva_za_prehoda_1989-1999_na_ivan_kostov/", "text": "Посткомунистическото българско общество не осъзнаваше крайната нужда и още по-малко крайната неотложност на западноевропейските реформи. Те не бяха желани от бившите комунисти и от присламчилите се към тях нови демократи. Срещу тези реформи имаше ожесточена политическа съпротива. При това организирана от БКП/БСП с нейния опит в управлението на страната и в манипулирането на общественото мнение, основано на познаване на тежненията на хората. За да стане ясно от какво естество е предимството на организираността, ще посоча само един факт. Още първите предизборни кампании на бившите комунисти бяха професионално проведени. Бяха привлекли експерти по социална психология от Лабораторията по психология към Единния център по философия и социология на БАН, създаден от секретаря на ЦК на БКП и един от инициаторите на насилствената депортация на българските турци чл.-кор. проф. д-р Стоян Михайлов. Впрочем съставът на този силно политизиран Център неслучайно взе много активно участие в политическите процеси след 1989 г. Самият му създател беше избран за депутат в 7-ото ВНС. Тези експерти знаеха как да манипулират нагласите на избирателите. Бяха го правили десетилетия наред. Историята предопредели неорганизираните, аморфни и постоянно разпадащи се демократични коалиции да преодоляват организираната съпротива на бившата комунистическа партия срещу западноевропейските реформи. Сред политиците, които стояха в челните редици на СДС (изключвам нарочно поставените там лица от репресивните служби), имаше много блестящи хора, но много малко от тях знаеха какво е политика, още по-малко – какво е социология, социална психология и съвсем нямаха представа от пазарна икономика. Някои като Стефан Савов и Петър Дертлиев имаха семеен или личен политически опит, но събран преди половин век. Като нямаха представа от политика, повечето много лесно се поддаваха на манипулации от внедрените сред тях агенти на ДС, още повече че имаха различни цели и стремежи. Много от тях виждаха в демократичната коалиция поле за реализация на личната си представа за демокрация. Дисциплината в общото политическо действие, коректността към съмишлениците и способността да влагат упорити усилия в продължителна и тягостна работа бяха качества, които твърде рядко се срещаха при тях. Липсата на обществен дебат и опорочените през годините на комунизма обществени нрави допринесоха западноевропейските реформи да не бъдат осъзнати като абсолютна необходимост. Дебатът най-често дерайлираше в дребнотемие, израждаше се в лични разправии и най-вече скандали. Увлечението на медиите към скандалното започва от самия старт на прехода. Нямаше как при жалкото ниво на този дебат хората да разберат къде отиваме, какво ще ни струва това усилие, какви ще бъдат ползите. Самият дебат на хора с различни мнения, изказвани открито и защитавани с аргументи, беше непознат за посткомунистическото общество. Мнозинството гледаше с подозрение всеки, който има смелостта да защитава личната си гледна точка. Хората бяха свикнали с анонимността. Самата поява на публични говорители дразнеше. Повечето не търпяха и не толерираха появата на нови лидери на обществено мнение. Може би и защото желаещи за тези роли имаше в изобилие. В голямата си част тези кандидати за публично внимание и слава нямаха нужните политически идеи и качества, срещаха присмех и отхвърляне.  Освен това хората не вярваха на думите и аргументите. Повечето думи бяха загубили смисъла си – не изразяваха нищо. Комунистическата практика, която ги беше родила, загиваше пред очите ни. Нова практика още нямаше. Нямаше ги и новите понятия за нея. Когато се появяваха, първоначално ги разбираха малцина. До мнозинството стигаха бавно и по изкривен начин. На него му беше необходимо много време, за да осмисли какво изразяват. Нямаше публични представи какво е \"демокрация\", \"партия\", \"опозиция\", \"бизнес\", \"предприемачески риск\", \"данък добавена стойност\", \"данъчен кредит\". Нямаше отговор на въпроса \"как така едни имат с пари назаем, а други не?\". Лесно беше обобщението: \"Щом имаш повече от мен, значи си откраднал\". Тази представа беше вярна за всички, които имаха повече от останалите при комунизма, но тя се пренесе и в прехода. Порочните практики от миналото, които основно познаваше обществото, дефектираха смисъла на новите понятия за демократични институции, за пазарната икономика и за нейните герои – частните предприемачи. Самата дума \"демокрация\" се изпълни с отрицателно съдържание. С нея нарекоха властта на организираната престъпност и олигархията.  На всичко отгоре дебатът много рядко се водеше с аргументи. Малцина говореха с аргументи, повечето крещяха. Никой никого не чуваше. Дори не се правеше, че слуша. Политическият авторитет въобще не произтичаше от силата на аргументите. Те бяха заменени с агресия, с охулване и със заплахи. Крещящите не искаха да убеждават в своята правота, а по сталински – ако може, да отстранят опонента, да го няма, да не говори, да се подчини, да бъде осъден, ако не осъден – поне оклеветен. Злоупотребяваше се с доверието на лековерните избиратели, защото то бе единственият източник на сила и политическа тежест. И сега продължава да е така.  Големият дефицит беше пълното отсъствие на обществено убеждение, че на страната е необходимо лидерство. В просветените среди авторитарното лидерство на Тодор Живков беше подигравано десетилетия наред. Освен това то даде плачевен резултат дори за излъчилата и поддържалата го комунистическа партия. Този жалък опит бе изкоренил самата представа, че лидерството е необходимо, за да може обществото да върви напред и да се развива, още повече когато трябва да се реформира. Колцина разбираха, че без самоотвержено лидерство реформите на прехода са невъзможни?  Намирахме се в някаква безизходица, защото българското посткомунистическо общество трудно излъчва лидери. Отнася се осъдително към всяка проява на самочувствие и дързост, които са така характерни за всеки водач. Посреща подозрително всяка чужда способност да се вземат трудни и оспорвани решения; и категорично не вярва, че някой има искрено желание да му служи... Заради самото него, а не заради себе си. Втората коалиция саботира западноевропейските реформи, защото водеше политиките на бившата комунистическа партия. Най-красноречивите примери за това бяха скрояването на удобна съдебна власт и реанимацията на старите служби за сигурност. Те бяха поставени в основата на реда и сигурността на демократична България.  Такава политика бе и поемането на необслужваните кредити и лихви на държавните предприятия и кооперативите. Историята на БНБ показва, че скриването и опрощаването на безстопанствеността и кражбите е извършвано неколкократно между 1950 и 1989 г. Така десетилетия стереотипът на финансова безотговорност на управляващите на всички равнища – от тези на предприятията до тези на върха на режима, бе оживявал отново и отново. Никога не е било проблем при комунизма да бъдат накарани данъкоплатците да платят сметката на безстопанствеността. Винаги е било считано за допустимо да бъдат ограбвани вложителите в банките. Взима се от пестеливите и се дава на разсипниците, за да има социалистическо равенство. Тази политика бе продължена в огромни мащаби в 1993 и 1994 г.  Имаше ли алтернатива? Напълно съм убеден, че имаше. Ако това поредно опрощаване на дългове не беше направено, първите предприятия и кооперативи щяха да започнат да фалират. Чак тогава фалиралите, а и останалите, щяха да видят с очите си последиците от допуснатите от тях безстопанственост и кражби. Всички щяха да направят и невъзможното, щяха да понесат лишения, да създадат организация и дисциплина; щяха на намерят вътрешни резерви, за да спасят работните си места. Принудата на фалита щеше да дисциплинира държавните предприятия и кооперативите. Тази пазарна принуда бе ампутирана и последиците от нейната липса бяха, че държавата тръгна отново към всеобщ фалит.  Управляващите на държавните предприятия и сега продължават да натрупват безотговорно дългове и очакват държавата да им ги поеме. Нямаше управленски потенциал да се правят реформите. Политиците се сблъскваха с високата цена на реформите и отказваха да я платят. Затова не вземаха непопулярни решения, не ги налагаха и не изискваха тяхното изпълнение. Това се отнася не само за политиците отляво, но и за значителна част от тези отдясно. Нашата съществена отлика от тях бе, че ние, от управлението на Филип Димитров, имахме волята да вземаме решения, да действаме, да плащаме за грешките си, но страната да продължава напред. Такава воля и управленски потенциал втората коалиция на БСП, ДПС и отцепилите се от СДС нямаше. Затова реформите загубиха своя политически двигател. ", "date": "2019.04.11", "title": "Из \"Свидетелства за прехода 1989-1999\" на Иван Костов (откъс)"}
{"url": "https://www.dnevnik.bg/razvlechenie/2019/04/11/3417883_djefri_rush_specheli_delo_za_kleveta_sreshtu/", "text": "Носителят на награда \"Оскар\" Джефри Ръш спечели делото за клевета срещу австралийския клон на медийната група на Рупърт Мърдок News Corp. В края на 2017 г. нейното издание на \"Дейли телеграф\" в Сидни обвини актьора, че се е държал \"неподходящо\" с Ерин Джийн Норвил по време на продукция на \"Крал Лир\" в \"Сидни тиътър къмпани\", предаде \"Ройтерс\".  Заключението на Федералния съд е, че австралийският вестник не е успял да докаже, че публикуваната от него история е истина. Това е причинило на Ръш значителни финансови щети - отменени ангажименти в киното, както и се е отразило отрицателно върху кариерата му и имиджа му. Обезщетението, което актьорът ще получи, е в размер на 610 хил. долара. \"Това е била една безотговорна публикация на сензационна журналистика от най-лошия вид\", прочете заключението на решението в претъпканата съдебна зала съдията по делото Майкъл Уигни. 67-годишният Ръш твърди, че обвиненията са скалъпени набързо, защото медията е искала да прехвърли скандала с филмовия продуцент Харви Уайнстийн в САЩ на австралийска земя. Според Уигни вестникът не е проучил както трябва информацията, преди да я публикува. Представители на \"Дейли телеграф\" обявиха, че не са съгласни със съдебното решение. В края на 2017 г. публикация във вестника обвини Ръш в \"неподходящо поведение\" към актрисата Ерин Джийн Норвил по време на продукция на \"Крал Лир\" в австралийски театър. Според актьора публикуваните истории, както и заглавието на първата статия King Leer (\"Царят похотливец\" - бел. ред.) са внушили, че той е \"голям перверзник\" и е уличен в \"разврат\", което е довело до \"значителни щети\" за него. Според Уигни въпреки неяснотата на твърденията на вестника читателите са били подведени да се съгласят с публикациите заради вълната от обвинения към влиятелни хора от света на киното, последвали случая с Харви Уайнстийн и движението #MeToo. В статиите на \"Дейли телеграф\" не е бил посочен източникът на информацията, а Ерин Джийн Норвил не е коментирала случая пред медията, нито е искала той да става публично известен. Норвил се е съгласила да свидетелства в полза на защитата на вестника и в съдебната зала е потвърдила, че Ръш я е докоснал по гърдите по \"неподходящ начин\" и я е унижил със \"сексуални намеци\". Уигни обаче се съмнява в достоверността на твърденията й. \"Според мен госпожица Норвил показа пред съда, че е свидетел, който е склонен понякога да преувеличава и да доукрасява твърденията си\", каза той. В подкрепа на думите си Уигни се позовава на значителни разлики в свидетелските показания на Норвил и на други актьори, участвали в продукцията, които са подкрепили версията на Джефри Ръш. \"Аз стоя зад думите си\", обяви Норвил след решението на съда.  Мненията на Норвил и Ръш съвпадат по една точка - и двамата коментираха, че в този случай няма победители и победени и той е дълбоко болезнен за всички, замесени в него.", "date": "2019.04.11", "title": "Джефри Ръш спечели дело за клевета срещу австралийския \"Дейли телеграф\""}
{"url": "https://www.dnevnik.bg/politika/2019/04/11/3417984_borisov_shte_dam_na_cvetanov_da_promeni_statuta_si/", "text": "Премиерът Бойко Борисов се обяви против това бившият председател на парламентарната група на ГЕРБ Цветан Цветанов да заеме позицията парламентарен сътрудник. \"Ще дам на Цветанов право да промени статута си веднага. Не може толкова тежко наказание да получи - да напусне парламента, да напусне шефското място на парламентарната група, шефското място на комисия по сигурност и заради този договор да се внесе съмнение, че това е едва ли не пунта мара, казано на преводен език. Това е просто несериозно. Той, понеже е убеден в своята невинност и още не може да схване всъщност в каква ситуация се е поставил. Да му се чуди човек\", каза Борисов пред журналисти в Брюксел. Цветанов подаде оставка като  председател на парламентарната група на ГЕРБ  и като депутат след публикация за новия му апартамент в столичния квартал \"Изток\", купен от строителната компания \"Артекс\" на  по-ниски от пазарните цени . Той обаче запази поста си на заместник–председател на ГЕРБ. От вчера Цветанов е нещатен парламентарен сътрудник на парламентарната група ГЕРБ. Попитан за проверките на имотите на управляващите - за сравняването на пазарна с декларирана цена, Борисов заяви: \"Тези независими агенции, щом проверяват на всички апартаменти, къщи, вили, тераси и к'во ли не, виждате, че навсякъде в зависимост от това какво искаш да тълкуваш може да намериш всякакво основание. Аз съм възложил на Влади Горанов да проучи и австрийския, и немския модел, на този въпрос сега, ако имахме ясен отговор с така наречените данъчни и пазарни оценки, нямаше да го има въпроса. Кога е въведена тази така наречена данъчна оценка? И какво значи данъчна оценка, и какво значи пазарна? Пазарът е, когато ние с вас спорим, аз съм продавачът, вие сте купувач на този телефон. За вас той може да струва 5 хил. лв., за мен може да струва 50 лева\", разсъждава Борисов. \"И виждате тука вече играта. Харесах си апартамента на картинка, харесах си апартамента на изкоп, харесах си го по интернет, отстъпеното право на строеж, инвестиране на зелено... и след това, като започнат да се сумират цените и парите, и излизат съвсем различни сметки. И тука това би могло да бъде един действителен политически дебат трябва ли да има изобщо данъчни оценки? Или ако са на пазарни, кой ще определя каква е пазарната цена\", мисли Борисов. Попитан какво мисли за идеята бъдещият председател на Комисия за противодействие на корупцията и отнемане на незаконно придобито имущество (КПКОНПИ) да не бъде назначаван от парламента, Борисов каза: \"Чух идеята президента да назначава, а не парламента. Направете един експеримент, направете така и дайте 3 часа на българските медии да го видят този човек. Ако удържи на проверката, съм готов на разговор, който и да е. Нека дадат предложения\", каза Борисов. Той подчерта, че отговаря само за своята партия. \"Другите партии виждате - те ги плюват - мислят, че дъжд ги вали. В ГЕРБ се подават оставки, всички тези хора и те имат семейства - имат майки, бащи, жени, деца, мъже. Това влияе на хората, тези с по-лабилна психика не могат да издържат на това напрежение. Виждате, имаме хора завършили на Запад, той дошъл, за да даде това, което може в политиката, не може, просто не издържат. То е непрекъснато отвсякъде. Мога оставки да искам само от ГЕРБ, защото имаме коалиционно споразумение, в което е описано, че тези, които са предложени от \"Обединени патриоти\", не мога да се намесвам, мога да препоръчам, мога да си кажа мнението\", каза Борисов. на въпрос такъв ли е случаят с шефа на строителния контрол На въпрос за скандала с апартаментите на строителната компания \"Артекс\", продадени на управляващи на цени, по-ниски от пазарните, както и спирането на строежа на сградата им \"Златен век\" в столичния квартал \"Лозенец\", Борисов заяви, че не той лично спира строежи. \"Аз не спирам строежи, моята роля е да се опитам да събера няколко институции, съдействам проблем да бъде решен. Оттам нататък институциите действат. Ние сме правова държава, не мога да кажа този строеж спрете, моята роля е на модератор на замесени няколко институции\", каза Борисов.", "date": "2019.04.11", "title": "Борисов не е съгласен Цветанов да е парламентарен сътрудник на ГЕРБ"}
{"url": "https://www.dnevnik.bg/sviat/2019/04/11/3417987_britanskata_policiia_arestuva_djulian_asanj/", "text": "Създателят на \"Уикилийкс\" (Wikileaks) Джулиан Асанж бе арестуван днес от британската полиция. Силите на реда са били поканени в еквадорското посолство в Лондон, където Асанж живее от 2012 г. В \"Туитър\" неговият адвокат Дженифър Робинсън написа, че той е арестуван въз основа на искане на САЩ за екстрадиция и по обвинение, че е нарушил условията на освобождаване под гаранция. Еквадорската държава е оттеглила убежището, което бе дала на Асанж преди. Президентът Ленин Морено заяви, че това е направено заради многократни нарушения на международното право и че е получил гаранции, че Асанж няма да бъде екстрадиран в държава, където го застрашава смъртно наказание. (В Швеция, която години наред искаше да разпита мъжа, такова няма, но в САЩ - да.) Формалната причина за ареста е, че Асанж е отказал да се яви пред британски съд през 2012 г. Според британските закони Асандж може да бъде осъден на три до шест месеца затвор за неспазването на тези условия. Той ще остане в ареста, преди да бъде изправен пред съда възможно най-бързо, съобщи лондонската полиция. Говорител на Кремъл изрази надежда, че  правата на Асанж  няма да бъдат нарушени. Отношенията на Асанж с Еквадор се обтегнаха, откакто страната го обвини, че разпространява информация за личния живот на президента Морено. Асанж живее в посолството вече седма година, за да избегне екстрадиция в Швеция, където го очакваха разпити по дело за сексуално насилие.  Разследването бе прекратено , но основателят на \"Уикилийкс\" се бои, че Великобритания може да го екстрадира в САЩ, където също го очакват дела заради дейността на организацията му. Тя публикува стотици хиляди поверителни дипломатически документи, включително за войните в Афганистан и Ирак. Кампанията на Тръмп През 2017 г. тогавашният директор на ЦРУ, а сега държавен секретар  Майк Помпео нарече \"Уикилийкс\"  неправителствена, враждебна разузнавателна служба, подтиквана от играчи като Русия. Помпео каза, че руската разузнавателна служба ГРУ е използвала \"Уикилийкс\", за да разпространи материали, хакнати от компютрите на Националния комитет на Демократическата партия на САЩ по време на президентските избори през 2016 г. Щатските специални служби заключиха, че Русия е откраднала имейлите и е предприела действия, осигуряващи преимущество за евентуалния победител Доналд Тръмп срещу кандидата на демократите Хилари Клинтън, напомнят от \"Ройтерс\". По време на кампанията си Тръмп, който назначи Помпео на поста, дори хвалеше \"Уикилийкс\". През октомври миналата години Тръмп дори каза \"Аз обичам \"Уикилийкс\" в коментар за изтеклите имейли. Съдебни документи, предоставени от Доналд Тръмп-младши на Конгреса, показват, че той е бил  в контакт с \"Уикилийкс\"  чрез социалната мрежа \"Туитър\" седмици преди президентските избори в САЩ, спечелени от баща му. Организацията е продължила опитите да се свърже с него и след изборите и е поискала основателят ѝ Джулиан Асанж да бъде предложен за посланик на Австралия във Вашингтон. Документите са изтекли до  списание \"Атлантик\" , а според Асанж кореспонденцията в двата профила в \"Туитър\", пресъздадена в материала, е извадена от контекста. Комуникацията е била между 20 септември и 12 октомври 2016 г. От страна на \"Уикилийкс\" тя е продължила и след като Тръмп спечели изборите, но синът му не е отговарял на новите съобщения. Макар в кореспонденцията между двата профила да няма уличаваща информация, тя е била в деликатен момент за кандидатпрезидентската кампания, а и за \"Уикилийкс\". Самият Тръмп-младши влезе в полезрението на  \"руското разследване\"  след среща с руската адвокатка Наталия Веселницкая с предложение за  ценна информация , която може да се използва от баща му срещу Клинтън. \"Мрачен ден за свободата на пресата\" Бившият сътрудник на разузнаването на САЩ Едуард Сноудън заяви, че днес е мрачен ден за свободата на пресата във връзка с ареста на Асанж, предаде \"Франс прес\", цитирана от БТА. Според Сноудън кадрите как посланикът на Еквадор кани в посолството тайната полиция, за да арестува Асанж, ще останат в учебниците по история. Критиците на Асанж може да се радват, но днес е мрачен ден за свободата на пресата, написа Сноудън в \"Туитър\". Едуард Сноудън, който живее в Русия след разкритията си за американското разузнаване, разкритикува решението на Еквадор да отмени правото на убежище на Асанж и отбеляза, че случаят най-вероятно е безпрецедентен.\"Не е необходимо да съм съгласен с цялата журналистическа дейност на даден човек, за да съм на мнението, че не е допустимо той да бъде арестуван заради нея\", изтъкна още Сноудън.", "date": "2019.04.11", "title": "Британската полиция арестува Джулиан Асанж (обновена)"}
{"url": "https://www.dnevnik.bg/politika/2019/04/11/3417991_simeonov_namekna_che_angelkova_jivee_v_kushta_na/", "text": "Лидерът на НФСБ и настоящ депутат Валери Симеонов съобщи, че действащ министър живее в луксозно жилище в кв. \"Бистрица\" на ул. \"Липа\", което не е негова собственост и не го е декларирал. Симеонов не спомена името на министъра, но снимките на къщата, които показа, са от публикация на сайта ПИК от 2017 г., в която се твърди, че в къщата живее министърът на туризма Николина Ангелкова. \"Мога да продължа започнатата тема от няколко дни, тъй като аз задочно се обърнах към министър-председателя да си прегледа министрите. По принцип е добре да се огледат всички, защото установяваме, че например действащ министър в момента с доста крупни имоти – три големи апартамента в София, се оказва, че не живее там. Оказва се, че живее някъде другаде, а по закон е длъжен да го декларира\", каза Симеонов. Той намекна, че имотът е собственост на групировка. По закон депутатите са длъжни да декларират, ако ползват чуждо жилище. \"Става въпрос за един доста луксозен имот, който с години се обитава и за който има публикации в медиите. Той не е собствен, намира се в един от изключително престижните квартали извън София и не е деклариран. Така че, доколкото познавам моите колеги, няма да се учудя, ако депутатите от НФСБ подадат сигнал до КПКОНПИ за проверка защо в декларацията няма този имот\", заплаши Симеонов. Той обясни, че става дума за имот от 2.5 дка, луксозна къща на два етажа и в който дълго време живее съответният министър със семейството си. По-късно на специален брифинг Ангелкова обясни, че е ходила във въпросната къща само на гости. Повече четете  тук . Нека комисията (по антикорупция КПКОНПИ - бел. авт.) да установи защо не е деклариран и чий е, това е най-интересното, в чий имот живее този министър. Редно е да бъде проверено\", призова Симеонов. Преди седмица Симеонов изнесе информация за друг имот на Ангелкова,  който е деклариран на по-ниска от пазарната цена. Вчера  прокуратурата възложи на антикорупционната комисия  да провери сигнал за имоти, купени от \"СКАТ \" ООД, чийто собственик е Валери Симеонов. В сигнала са описани три сделки за купени имоти на нереално ниски цени, съобщават от прокуратурата, но не посочват кой е подателят на сигнала. Първият случай е от 2004 г. \"СКАТ\" ООД получава право на строеж на апартамент с площ 80 кв.м в \"Слънчев бряг\" за сумата 900 лева при данъчна оценка 856.60 лв. През 2005 г. дружеството купува офис в \"Слънчев бряг\" с площ 31.35 кв.м за 6901.10 лв. при данъчна оценка 6901.10 лв. Третият случай е от 2008 г. Купен е имот частна общинска собственост с площ 875 кв.м за 850 815 лв. по решение на Общински съвет – Бургас, чийто председател по това време е Валери Симеонов, председател на комисията за общинска собственост е бил Валентин Касабов – настоящ народен представител от НФСБ. Юрисконсулт е бил настоящият народен представител Християн Митев. За този имот се твърди в сигнала, че не се ползва по предназначение за нуждите на телевизията, а е построен жилищен блок. Сигналът в прокуратурата срещу мен е разпространение на клеветнически твърдения и някой ще бъде съден за него, коментира днес Симеонов. Попитан дали вижда връзка между това, че  вчера намекна за оставка на премиера Бойко Борисов  и два часа по-късно прокуратурата започна разследване срещу него, Симеонов отговори: \"Не мога да коментирам. Но това са факти. Може да има връзка, може да няма връзка. Нали пътуваше за някъде този човек, откъде да знам дали има връзка. Ако питате дали Борисов ми е казал \"тъй като ти ми спомена името, аз ще те скъсам от проверки\", не ми го е казал.\"", "date": "2019.04.11", "title": "Симеонов намекна, че Ангелкова живее в къща на групировка, която не е декларирана"}
{"url": "https://www.dnevnik.bg/evropa/2019/04/11/3417981_reshavame_frenskite_vutreshni_problemi_kak_makron/", "text": "Миналия месец срещата за Брекзит на Тереза Мей с лидерите на Европейския съюз не мина добре. Представянето й на  Европейския съвет в края на март  бе описано като \"ужасно\", а официални лица заявиха, че тя не е имала ясен план. Почти три седмици по-късно премиерът отново бе на  срещата на върха  с много подобна молба – тя искаше повече време, за да намери компромис за Брекзит у дома и да избегне излизане от ЕС без сделка, пише \"Гардиън\". Този път разговорите започнаха обещаващо. Докато лидерите на ЕС е събираха в шарената зала за срещата на върха, германският канцлер Ангела Меркел се доближи до Мей и й показа нещо на таблета си. Мей избухна в смях заедно с Мекрел, когато видя какво й покаваше канцлерът –  фотомонтаж на двете , изнасящи речи пред съответните парламенти в страните си, облечени със сака в еднакво синьо, каквито носеха и на срещата на върха в Брюксел. Председателят на Европейския съвет Доналд Туск и премиерът на Люксембург Ксавие Бетел също се разсмяха. Не само дрехите на Мей бяха в по-добра хармония за случая. Според едно мнение за представянето й тя е била \"вдъхваща доверие и честна\". Друг източник от ЕС коментира: \"Мей се представи по-добре от последния път, но все още бе уклончива за големите въпроси.\" Още преди да започне с опитите, Мей вече знаеше, че лидерите на ЕС са отхвърлили молбата й за кратко удължаване до 30 юни. Нито един от тях не вярваше, че до тази дата британският парламент ще успее да ратифицира три пъти отхвърленото от него споразумение, което Мей постигна с ЕС. Британският премиер обаче не беше лидерът, който предизвика в най-голяма степен раздразнението през нощта. Еманюел Макрон бе този, който ядоса залата със съпротивата си срещу дългата отсрочка, която повечето лидери бяха готови да приемат. Разделителните линии бяха очертани още преди срещата. Меркел каза пред Бундестага в сряда, че Великобритания се нуждае от приличен период от време, за да намери междупартиен компромис за Брекзит. \"Имаме само 59 часа, за да избегнем хаотично излизане на Обединеното кралство от ЕС\", посочи тя. Френският президент също гледаше часовника, ни по различен начин. \"Нищо не е гарантирано\" за, по думите му, \"слуховете за дълго отлагане\". Той предупреди, че ЕС не трябва да бъде блокиран от Брекзит, \"когато трябва да задействаме европейско възраждане\". Драмата се разви по време на вечерята. Тогава Мей вече бе напуснала срещата, след като разполагаше само с един час, за да убеди останалите 27 лидери да подкрепят молбата й. Френският президент каза на колегите си, че тя не е дала надеждни причини, с които да обоснове евентуално дълго отлагане. Един след друг обаче лидерите заявиха, че нямат проблем с отсрочката. Германия, балтийските страни, Полша и Унгария се изказаха в подкрепа на дълго отлагане, същото направиха Португалия и Холандия. Гръцкият премиер Алексис Ципрас застана зад гъвкава отсрочка. Съпротивата на Макрон е предизвикала според дипломат от ЕС необичайна критика от страна на председателя на Европейската комисия Жан-Клод Юнкер: \"Сега само решаваме френските вътрешни проблеми\", е казал той. Малко след полунощ лидерите на ЕС се споразумяха вместо дълго отлагане до март 2020 г. или кратко до юни отсрочката да бъде до 31 октомври, а Великобритания да вземе участие в  изборите за Европейски парламент  през май. Според \"Гардиън\" по време на срещата е станало ясно, че Франция е почти изолирана, като само шепа държави членки, сред които Белгия, са проявили отзивчивост към аргументите на Макрон. Франция смяташе, че дългото отлагане рискува сериозно да навреди на ЕС, което според Париж е по-лошо от варианта за Брекзит без сделка. \"Не искаме да внасяме британска политическа криза в ЕС\", коментира служител от Елисейския дворец. След като новият краен срок бе обявен, Макрон каза, че лидерите са намерили \"най-добрия възможен компромис\", защото 31 октомври запазва единството на ЕС, дава на Великобритания повече време и запазва \"доброто функциониране на ЕС\". Франция се безпокоеше, че Лондон ще проваля бъдещи решения на ЕС. Макрон заяви, че тази опасност е избегната, защото Великобритания ще напусне, преди новата Еврокомисия да започне работа на 1 ноември. По думите му едно дълго отлагане нямаше да е логично за ЕС. \"Щяхме да изберем да отслабим нашите институции, като имаме една членка, която постоянно е там, но готвейки се да напусне. Вярно е, че мнозинството бе за много дълго отлагане. Но това не беше логично според мен и преди всичко нямаше да е добро нито за нас, нито за Обединеното кралство. Поемам отговорност за тази позиция. Тя е за колективното добро\", каза президентът.", "date": "2019.04.11", "title": "\"Решаваме френските вътрешни проблеми\": как Макрон ядоса лидерите на ЕС на срещата за Брекзит"}
{"url": "https://www.dnevnik.bg/bulgaria/2019/04/11/3418008_lokhiid_martin_shte_poddurja_f-16_v_bulgariia_ako_se/", "text": "Американската компания \"Локхийд Мартин\", която произвежда изтребителите \"F-16 Блок 70\", ще отвори своя база в България. В нея ще се извършват поддръжка, частичен и цялостен ремонт на бойните самолети. Това съобщиха от фирмата в писмо до медиите. \"Това означава, че българските самолети ще могат да бъдат поддържани в България от местни инженери и техници през цялата продължителност на своите 12 000 летателни часа живот. Освен това компанията обсъжда редица други възможности за партньорство с българската индустрия и евентуалното  участие на местните академични институции в програми за научноизследователска и развойна дейност\" , пише в позицията на компанията. В момента \"Локхийд Мартин\" преговаря с българското правителство за покупката на осем изтребителя F-16. Двете страни продължават да търсят вариант за намаляване на разходите по сделката. Първоначалната оферта надвишаваше заложения от кабинета бюджет от 1.8 млрд. лева. Парламентът обаче гласува възможност сделката да се отклони от това изискване и двете страни започнаха преговори за техническите и финансовите параметри на бъдещия договор. \"Ако приемем, че договорът бъде подписан това лято, планираме да започнем обучението на българските пилоти и наземен персонал в САЩ не по-късно от 2021 г. и ще доставим първия български F-16 преди началото на 2023 г.\", заяви директорът на международното бизнес развитие за F-16 в \"Локхийд Мартин\" Джим Робинсън.", "date": "2019.04.11", "title": "\"Локхийд Мартин\" ще поддържа F-16 в България, ако се договори с правителството"}
{"url": "https://www.dnevnik.bg/razvlechenie/2019/04/11/3418028_bulgarski_velosiped_be_otlichen_v_mejdunarodniia/", "text": "Градският велосипед на Urbanized Bikes, които се произвеждат в България от български екип, е отличен с приз в големия международен конкурс за изключителен дизайн и иновации Red Dot, чиито отличия ще бъдат връчени на церемония в операта в Есен на 9 юли, обявиха от фирмата. Българският продукт ще бъде включен и в годишния каталог на Red Dot за 2018/2019 г., както и в специализирана изложба с отличените, сред които попадат и изделия на марки като Apple, Bulgari, Ferrari, Lenovo, LG, Philips, Porsche и Sony. Всички са избрани сред подадените за участиет 6300 заявки от общо 59 страни. Наградата се дава за постижение, което обхваща няколко нива: иновации, функционалност, качество, дълголетие и ергономичност. Техническите характеристики на българския велосипед също имат голяма заслуга за спечелването на приза, тъй като той не се нуждае от абсолютно никаква поддръжка. Безвъздушните гуми не се помпят с въздух, ремъчното задвижване е безшумно и не изисква смазване, капсулованите спирачки и скоростна кутия не се замърсяват и не изискват никакво обслужване. Елементите от естествена кожа са с UV-защита и са устойчиви на атмосферни влияния, което превръща дизайнерския велосипед, тежащ едва 12 кг, в подходящ за целогодишна употреба без ограничения от сезона. Още когато е на фаза прототип велосипедът печели златен медал от международния конкурс A’design Awards, където побеждава силната конкуренция от участници от над 100 държави.", "date": "2019.04.11", "title": "Български велосипед бе отличен в международния конкурс за дизайн Red Dot"}
{"url": "https://www.dnevnik.bg/analizi/2019/04/11/3418006_pred_dulboka_promiana_na_demokraciiata/", "text": "Аз пък разбирам  Делян Добрев , когато казва, че му е писнало - ако щете, защото някак ми изглежда по-симпатичен от останалите забъркани, а това явно ми позволява да се поставя на негово място. Представете си само: след десет години пребиваване в политиката единственото, за което трябва да се обяснявате на прощаване, е кой ви е кум и какво жилище е купила майка ви. Не обсъждат търсенето на газ в Черно море, на което сте заложили надежди, дори не критикуват санирането на жилища, представено от вас като алтернатива на новата атомна централа и покрило градовете ни със стиропор. Не, вас изобщо не ви третират като политик, който може да е сгрешил и потрошил милиарди - медиите просто ви \"доубиват\" като дребен мошеник, уредил братовчедите си. Едно такова изпитание теоретически може да има два свършека. Ако политикът е имал някакви амбиции да свърши нещо за държавата си, да следва някаква своя мисия или поне да се прочуе, да начеше егото си, той ще остане горчиво разочарован. И обратно: ако наистина е използвач, влязъл във властта, за да се облажи, няма изобщо да бъде изненадан. И ще си вземе поука следващия път да е по-внимателен, да симулира управление и да вложи цялата си енергия в това да не оставя никакви улики за зулумите си. Вече няколко коментатори казаха, че резервната скамейка на ГЕРБ започва да се скъсява, защото всеки нов кандидат си представя как ще започнат да ровят и в неговия частен свят. А едва ли има безгрешни хора, на които да не намериш поне една сбъркана данъчна декларация, поне един изобличаващ постинг във \"Фейсбук\". И колкото по-образован и кадърен е човекът, толкова по-малко желание ще има да се гмурка в политическата кал. Мисля, че е същото и при другите партии: все по-трудно ще става да набират верни войници чрез обещания за някакви привилегии, ако използваме този любим термин от 90-те. Не, днес управниците не са по-корумпирани от преди, но е нараснала нашата нетърпимост и към най-малките нарушения. Разбира се, това само по себе си изобщо даже не е лошо. Само дето поражда неочаквано следствие: ние сме все по-недоволни. Властта става все по-прозрачна, но това съвсем не увеличава доверието ни в нея. Точно наопаки - колкото повече знаем, толкова по-силно подозираме, че отзад има нещо, което не ни казват. За скъсяването на скамейките сме виновни и ние, гражданите. Мога да си представя политик, който да се съгласи да понесе атаките в стил shitstorm, обидите, майтапите, ровенето в любовните афери и депутатските кюфтета - но само ако зад него има хора, които вярват в каузата, за която се бори. Ако обаче ги няма, всичко е безсмислено. И сега идва големият въпрос: Защо вече не вярваме в каузи, защо не се идентифицираме с лидери? Лесно е да кажем, че тези конкретни политици не струват и затова все чакаме отнякъде да се появят едни истински чисти хора. Но колкото по-големи са очакванията, толкова по-тежко е разочарованието. Някои казваха, че вече няма каузи, защото историята била свършила, ляво и дясно са се слели в един и същ истаблишмънт, политиците вече няма да ни водят напред, а ще предлагат управленски услуги, които скоро ще бъдат автоматизирани от изкуствения интелект. А истината е, че обществата ни се самонасъскват срещу всяка форма на управление, дори срещу най-демократичната. И начело на това са не само старите и нови медии, но и самите политици, преобразени в борци срещу политическата класа и системата. Никога не е имало такава нетърпимост към това, че някой е излъчен да решава от името на друг. Огледайте се: Нетаняху - обвинен в корупция, Макрон - яростно оплюван от жълтите, задето бил надменен, Мей - оплетена като пате в кълчища, Тръмп - ненавиждан до смърт от половин Америка. Вероятно сме изправени пред дълбока промяна на демокрацията. Хората вече не се задоволяват да гласуват през четири години, искат непрекъснато да изказват мнения, които да насочват политиките. \"Давам оценка за всеки хотел, в който съм бил, а те не искат да ме попитат какво мисля за закон, който ще промени живота ми.\" Да, опасен е този път на \"всекидневния (дигитален) плебисцит\" (по Ренан), но много хора днес виждат в него изход от пълното делегитимиране на политическата власт, което прави обществата ни неуправляеми. Въпросът е дали този \"плебисцит\" ще може да тръгне в градивна посока. Или ще продължим все по-яростно да санкционираме политиците, както правят зрителите с несимпатичните в Биг брадър. Възможно ли е непрекъснатият контрол отдолу да осъществява позитивен подбор, така че на гладиаторската арена, наречена политика, да излизат качествени, морални хора? Вероятно някой ще си помисли, че с този текст се опитвам да защитя г-н Добрев. Не, просто казвам, че бих предпочел да се разделим с него заради санирането, обществените поръчки или някаква друга спорна политика, а не заради кумове и баджанаци.", "date": "2019.04.11", "title": "Пред дълбока промяна на демокрацията"}
{"url": "https://www.dnevnik.bg/biznes/2019/04/11/3418037_kompaniiata_mars_shte_pusne_4_novi_marki_na/", "text": "Компанията Mars ще пусне 4 нови марки на българския пазар през следващите 12 месеца. Това съобщи на пресконференция представителят за България на световния производител на шоколадови десерти Предраг Милинчич.  Марката шоколади Maltesers ще се появи в магазините до месец, а след нея ще излезе и храната за домашни любимци Perfect Fit. До края на годината ще бъде пуснат нов вид дъвки и хигиенни продукти за котки. По думите на Милинчич компанията държи 88% от пазара на дъвки в България, увеличението на продажбите на бонбоните M&M’s е с една четвърт през миналата година, а на храни за кучета и котки - с над 10%. Продуктите й се разпространяват чрез 40 хил. търговски обекта в страната. Компанията Mars, която е семейно предприятие, притежава над 115 марки като в голяма степен е разпознаваема чрез тях, а не чрез фамилното име на собствениците, коментира Милинчич. Най-известните на българския пазар са Snickers, Twix, Pedigree, Whiskas, Orbit, Uncle Ben's. В отговор на въпрос на \"Дневник\" представителят на световния производител заяви, че компанията не прилага двойни стандарти и това, което се предлага на българския пазар, има същите съставки, както на германския. Шоколадовите продукти, внасяни в България, се произвеждат в Полша и Холандия, а продуктите за домашни любимци - в Унгария.  Семейство Марс е предоставило 1 млрд. долара на ООН за проекти за устойчиво развитие, борба с бедността и климатичните промени. Сто процента от операциите на Mars в САЩ и Великобритания се захранват от възобновяемо електричество. Като резултат се отчита 10% спад на парниковите емисии.", "date": "2019.04.11", "title": "Компанията Mars ще пусне 4 нови марки на българския пазар през 2019 г."}
{"url": "https://www.dnevnik.bg/bulgaria/2019/04/11/3418051_instituciite_ne_uspiaha_da_predotvratiat_problema_v/", "text": "Събитията от вчера са знак за натрупано напрежение, както и че и институциите не съумяха да използват всички законови механизми за предотвратяване на проблема. Това заяви кметът на Габрово Таня Христова, цитирана от агенция \"Фокус\". Поводът е възникналото през вчерашния ден напрежение в града, което доведе до засилено полицейско присъствие и решението на министъра на отбраната Красимир Каракачанов да  свика извънредно заседание с ръководството на МВР . Причината за него беше побой над магазинер от трима души от ромски произход заради направена забележка да се спазва ред. Вследствие на инцидента в града се проведе мащабен протест, който премина като шествие в ромската махала, където бяха хвърляни камъни. \"Считам, че най-важното в този критичен момент е институциите да не си прехвърляме отговорността помежду си. Нашата роля и нашата задача е да вдъхваме доверие и вяра в гражданите, че при възникване на проблем решенията, които се взимат, са най-правилни, навременни и в подкрепа на реда и справедливостта\", каза тя. Христова съобщи, че е издала заповед, с която разпорежда на органите на МВР да предприемат ясни мерки, с конкретни ангажименти, които да гарантират спокойствието и да предотвратят евентуални безредици. Тя отрече твърденията, че роми от различни населени места в страната се заселват в общински жилища в областния център, като категорично неверни. Тя цитира общинската наредба, според която за получаване на такъв имот е необходимо доказване на постоянен или настоящ адрес в града от поне 10 години. \"Габрово е може би градът, който процентно има най-малко присъствие на представители на ромската общност. В подкрепа на това са фактите, че в Габрово няма гето, няма и махала, в която да има концентрирано заселване на роми. Тя уточни, че до момента в общината все още не е постъпвало уведомление за евентуално организиране на протест, но денят все още не е приключил и не може категорично да се заяви, че такъв няма да има. Днес Христова разпореди незабавно да бъдат съборени общинските сгради в града, предвидени за премахване, в които съществува опасност от самонастаняване, съобщава пресцентърът на община Габрово, цитиран от медията. Нареждането е част от предприетите мерки за опазването на обществения ред и мир, с които се цели избягване на конфликти и напрежение сред местното население. Заповедта важи и за необитаемите обекти, върху които може да бъде насочено обществено недоволство.", "date": "2019.04.11", "title": "Институциите не успяха да предотвратят проблема в Габрово, заяви кметът на града"}
{"url": "https://www.dnevnik.bg/sport/2019/04/11/3418045_cska_shte_izpolzva_softuer_za_podobriavane/", "text": "Ръководството на \"ЦСКА - София\" ще разчита на софтуерен продукт за подобряване работата и резултатите на първия отбор и на отборите в школата. От клуба обявиха партньорство с холандската компания \"Доткомспорт\" (Dotcomsport). \"Занапред представителният тим и академията ще ползват най-модерния софтуер и дигитални програми за развитие на футболистите и цялостното функциониране на различните структури в клуба. Със същите оперират 304 клуба от 15 страни, a ЦСКА е първият български клуб, който ще въведе иновативната технология у нас\", пише в сайта на червените. От клуба не посочват детайли по договора. Целта е работата на треньорите, скаутското звено, медицинския щаб и спортно-техническото ръководство да бъдат синхронизирани в единна платформа с богата база данни. \"Системата дава огромни възможности за професионално контролиране на целия процес в един футболен клуб. Така например след време за един млад футболист, който ще се интегрира при мъжете, с няколко кликвания ще може да бъде проследено представянето му от дете във всеки мач и тренировка, как се е развил физически, как е усъвършенствал потенциала си, колко гола е вкарал, колко пъти се е контузил, оценката и мнението на наставниците му през годините и други подробни детайли\", обясни представителят на компанията Марк Вербийк. Той е провел обучителен курс с представители на клуба. В края на миналата година шампионът  \"Лудогорец\" обяви, че внедрява софтуер , който да помогне при управлението на клуба. Director11 е компютърна програма, която е създадена за менажирането на професионални клубове.", "date": "2019.04.11", "title": "ЦСКА ще използва софтуер за подобряване представянето на отбора"}
{"url": "https://www.dnevnik.bg/sport/2019/04/11/3417591_fotogaleriia_jubileinite_sustezaniia_vuv_formula_1/", "text": "В неделя в Китай ще се проведе старт №1000 в историята на Формула 1. Кои са предишните юбилейни състезания и кои са героите в тях? Раждането на легендата - 13 май 1950 г. Джузепе Фарина печели първото състезание във  . Италианският пилот на \"Алфа Ромео\" триумфира на пистата \"Силвърстоун\", построена на мястото на военна база от Втората световна война. Състезанието е наблюдавано от 200 хиляди души, сред които и крал Джордж VI.", "date": "2019.04.11", "title": "Фотогалерия: Юбилейните състезания във Формула 1 по пътя към старт №1000"}
{"url": "https://www.dnevnik.bg/sport/2019/04/11/3418118_diego_kosta_e_nakazan_tejko_zaradi_obidi_kum_sudiia/", "text": "Нападателят на \"Атлетико\" (Мадрид) Диего Коста няма да играе повече през сезона, след като е наказан за осем мача. Футболистът на \"дюшекчиите\" е санкциониран от Испанската кралска футболна федерация (RFEF) за обиди към рефера на дербито с \"Барселона\" Хил Мансано. Двубоят в събота завърши с  победа 2:0 на каталунците . В 28-ата минута Коста се нахвърли върху съдията, след като беше отсъдено нарушение в центъра на терена. Според доклада на Хил Мансано нападателят на \"Атлетико\" е обиждал майка му. За това наказанието на Коста е четири срещи. Още четири са добавени, защото нападателят на \"Атлетико\" хваща ръката на рефера, в опит да го спре да покаже жълт картон на друг играч на \"дюшекчиите\". Освен санкцията Диего Коста е глобен и с малко над 6000 евро. От началото на сезона той има 21 мача и 5 гола.", "date": "2019.04.11", "title": "Диего Коста е наказан тежко заради обиди към съдия"}
{"url": "https://www.dnevnik.bg/politika/2019/04/11/3418113_angelkova_zaiavi_che_ne_jivee_v_kushta_kakto_namekva/", "text": "Министърът на туризма Николина Ангелкова заяви, че не живее в къща, а в апартамент, който е вписала в имуществената си декларация. На брифинг тя отрече твърденията на лидера на НФСБ и депутат Валери Симеонов, който без да я назовава поименно, каза пред журналисти, че  тя живее в квартал Бистрица в къща, принадлежаща на групировка  и показа снимки на имота. \"Ясно съм декларирала моите имоти. Къща нямам никъде, живея в апартамент, който е описан ясно в моята декларация\",заяви Ангелкова. Тя добави, че къщата, чиято снимка се разпространява в социалните мрежи, принадлежи на родителите на съпруга й и тя я е посещавала само като гост, придружавана от детето си. Разногласията между Симеонов и Ангелкова са от времето, когато лидерът на НФСБ беше вицепремиер и в неговия ресор влизаше наблюдението на туризма. На министъра вече й се е налагало да обяснява как и на каква стойност е придобила апартамент в софийския кв. \"Овча купел\", както и имот в кв. \"Драгалевци\", за които Симеонов подаваше информация на медиите. Вчера прокуратурата възложи на антикорупционната комисия да провери и имоти на телевизия \"Скат\", в която съсобственик е Симеонов. Проверката е след сигнал, чийто източник не се съобщава. Вчера Симеонов не изключи, че сигналът срещу него е от Ангелкова. Ясно съм декларирала моите имоти. Това каза на брифинг министърът на туризма Николина Ангелкова предаде репортер на Ние сме правова държава и нека да оставим органите да си свършат работата, за да се борави, както винаги съм твърдяла, с факти и с документи, не с внушения и твърдения, не на махленски принцип\", каза днес Ангелкова. Прокуратурата проверява имотното й състояние по сигнал от партията на Симеонов.", "date": "2019.04.11", "title": "Ангелкова заяви, че не живее в къща, както намеква Симеонов"}
{"url": "https://www.dnevnik.bg/video/2019/04/11/3418135_krasimir_iankov_borisov_shte_se_osvobodi_ot_cvetanov/", "text": "Цветан Цветанов ще бъде използван като мотор за тези евроизбори, след това вероятно ще се стъпи на неговия опит за местните избори и след местните избори мисля, че Бойко Борисов ще се освободи от него. Това каза депутатът от БСП Красимир Янков в предаването \"Денят с Веселин Дремджиев\" по TV+ и по TV1. Според него Цветанов няма да спре да влияе на парламентарната група на ГЕРБ и остава изключително влиятелен в партията. Повод за коментара му стана информацията, че бившият председател на парламентарната група на ГЕРБ ще заеме позицията парламентарен сътрудник. Премиерът Бойко Борисов каза днес, че е против Цветанов да заема подобна позиция. ", "date": "2019.04.11", "title": "Красимир Янков: Борисов ще се освободи от Цветанов след местните избори (видео)"}
{"url": "https://www.dnevnik.bg/bulgaria/2019/04/11/3418141_prokuraturata_vuzloji_proverka_na_imotite_na_krum/", "text": "Върховна касационна прокуратура (ВКС) възложи на Антикорупционната комисия (КПКОНПИ) и приходната агенция (НАП) проверка за произхода на средствата за придобиване на недвижими имоти на значителна стойност от народния представител Крум Зарков, съобщава пресцентърът на прокуратурата. Проверката е по повод публикации във вестник \"24 часа\" със заглавие: \"Зарков купил жилище на пъпа на София за 1107 евро квадратът, платил и дворно място\", както и информация в сайта topnovini.bg. Ще бъде изискана информация за притежаваните от Зарков недвижими имоти, историята по собственици на всеки от купените имоти, декларирането на имотите в съответните общински райони, заплащането на продажната цена и дължимите данъци и такси, както и информация за произхода на средствата за покупката. По-късно Крум Зарков даде подробности в профила си във фейсбук: \"Апартамента съм придобил през 2015г., година преди да вляза в политиката с избора си за член на Изпълнителното бюро на БСП. В този апартамент живея със семейството си. Друг нямам. Закупен е за 155 000 евро, а е намерен през обява в интернет. В нотариалния акт е записана точно сумата, за която съм се споразумял с предишния собственик. Нито стотинка повече или по-малко. Цената излиза малко повече от 1100 евро на квадрат, каквито са пазарните цени към онзи момент и съответстват на доста окаяното състояние на сградата\". Той посочва още, че част от парите са от спестявания, а друга - ипотечен кредит на стойност 65 000 евро, който ще изплащат 20 години. Посочва още, че има кола на 8-9 години и под 10 000 лв. в сметки.  Вчера прокуратурата възложи на антикорупционната да  провери сигнал за имоти , купени на занижени цени от СКАТ ООД, чийто собственик и управител е депутатът и лидер на Национален фронт за спасение на България (НФСБ) Валери Симеонов. Сигналът е постъпил при главния прокурор днес и в него са описани три сделки за купени имоти на нереално ниски цени, съобщават от прокуратурата, но не посочват кой е подателят на сигнала. Лидерът на НФСБ и депутат Валери Симеонов съобщи, че е разбрал от медиите за  възложената от прокуратурата  проверка на имоти, свързани с него и неговата телевизия \"Скат\". Пред Би Ти Ви той заяви, че имотите са фирмени, а не лични, че са проверявани многократно и от Националната агенция за приходите, и от прокуратурата и следващата проверка (възложена на антикорупционната комисия) ще удари на камък. На 8 април  проверка беше възложена на имотите  на министъра на туризма Николина Ангелкова и депутатът от БСП Валери Жаблянов са придобили имотите си в София. Проверката започна след постъпил сигнал от група народни представители от Национален фронт за спасение на България (НФСБ) и парламентарната група на \"Обединени патриоти\", както и по медийни публикации. Ангелкова обясни, че жилището е  дарение от родителите ѝ  и е купено в груб строеж през 2008 г. То е от 116 кв.м плюс мазе и гараж. Платени са 75 хил. лв. лични средства на родителите ѝ. Министърът  показа и нотариален акт  за имота. Междувременно днес вицепремиерът Валери Симеонов  намекна , че Ангелкова живее в къща, вероятно притежавана от групировка, и не е декларирала това. Тя  отговори , че ходи там само на гости.", "date": "2019.04.11", "title": "Прокуратурата възложи проверка на имотите на Крум Зарков (допълнена)"}
{"url": "https://www.dnevnik.bg/biznes/2019/04/11/3418096_strategii_za_uspeshna_onlain_turgoviia_obsudiha/", "text": "Стратегията за разпространение на съдържание по всички възможни канали (омниченъл) е успешният метод за привличане на потребители в електронната търговия. Около това мнение се обединиха специалисти от водещи компании на форума \"Успешни стратегии за електронна търговия\" в София днес. Тенденциите в електронната търговия, иновациите при логистиката и доставките, новият регламент на Европейския съюз за геоблокирането и все по-често използваните мобилни плащания са част от темите, които бяха засегнати в четвъртото издание на събитието. В него участваха над 300 експерти, заемащи ръководни позиции в различни фирми. Пред посетителите в \"София Ивент Център\" Матеуш Гордън, който е директор на дигиталната трансформация в PwC, говори както за начините на разпространение на информацията за продуктите така и за самото й съдържание. Според него търговците е необходимо да ангажират бъдещите си клиенти с всяко свое послание. \"Нужно е да се набляга на ползите от продуктите, а не на по-ниската им цена\", заяви експертът. Той каза, че според прогнози през 2020 г. видеото ще заема 85% от целия трафик в интернет и затова е препоръчително да се залага на този канал. Матеуш Гордън вмъкна и използването на т.нар. \"подсилена реалност\", като метод, който също допринася за привличането повече потребители. Политическият секретар на Европейската омниченъл и онлайн търговска организация (EMOTA) Керето Гормсен коментира темата за правилата, въведени от Европейския съюз неотдавна. Той заяви, че резултатите към този момент не са много добри и е необходимо компаниите да се фокусират в изграждането на по-голямо доверие в клиентите. Гормсен добави, че в България, макар и бавно, електронната търговия се развива. \"Трябва да приемете европейския пазар, като ваш собствен\", каза още той. Българите правят най-много онлайн покупки в разделите за мода и за дома и градината, заяви директорът на eMag за страната Андрей Попеску. Той каза, че компанията намира стабилен пазар в България, тъй като стандартът се е повишил през последните години. Най-много поръчки се регистрират от София, Пловдив и Бургас. Попеску изтъкна времето за доставка като определящ фактор за удовлетвореността на потребителите. Въпреки развитието на електронната търговия физическите магазини все още имат значение. Така смята редакторът на Retail Week Джон Райън. Според него магазините за хранителни стоки имат най-голям потенциал да се развиват днес, но предприемачите трябва да вложат повече усилия в иновативни и креативни приспособления. Райън даде пример с магазин в Китай. \"Влязох в магазина и служителите ме убедиха да си взема капучино от машината вътре. Чаках приготвянето му около 2-3 минути и това не ми хареса. Когато го взех обаче, установих, че автоматът е сканирал моето лице и го беше изобразил върху капучиното. Подобни идеи дават възможност на клиентите да се насладят на момента\". Редакторът засегна и темата за Брекзит, като коментира, че неяснотата около бъдещето на Великобритания обърква клиентите и те стават по-предпазливи.", "date": "2019.04.11", "title": "Стратегии за успешна онлайн търговия обсъдиха специалисти от сектора"}
{"url": "https://www.dnevnik.bg/bulgaria/2019/04/11/3418081_sled_20_g_subirane_na_vnoska_za_vtora_pensiia_vse/", "text": "Все още няма законодателна уредба на фазата на изплащане на т. нар. втора пенсия, каквато частните пенсионни фондове ще трябва да започнат да изплащат през 2021 г. Това стана известно на международната конференция \"Многостълбовите пенсионни системи в Европа - ползи и бъдеще\", която се състоя днес в София. Във втория стълб се осигуряват всички работещи в масовата трета категория, родени след 1959 г. Първите, които ще имат право на втора пенсия, са жените, родени през 1960 г., които ще се пенсионират в края на 2021 г. През 2024 г. ще придобият право на втора пенсия и мъжете. \"Мобилизирани са усилията на министерства, на Националния осигурителен институт (НОИ), на асоциацията на пенсионните дружества, на експерти в разработването на регулации в Кодекса за социално осигуряване, които да дадат съвременна и непротиворечива уредба на фазата, защото целта на всяко осигуряване е да плаща пенсии\", заяви социалният министър Бисер Петков, цитиран от БТА. По думите на председателя на парламентарната социална комисия Хасан Адемов средно в една индивидуална партида досега са натрупани около 3000 лв., което очевидно означава, че допълнителната пенсия няма да е в атрактивен размер. Председателят на Българската асоциация на дружествата за допълнително пенсионно осигуряване Евелина Милтенова каза, че през последните 20 г. броят на официално осигурените във всички фондове е 4.662 млн. души при работещи 2.5 млн., които са най-активите участници в пенсионните фондове. Активите от управление на фондовете достигнаха почти 14 млрд. лв. като при създаването им (1997 г.) те не са надвишавали 100 млн. лв., а броят на осигурените е бил под половин милион. Начислената средната доходност в индивидуалните партиди за целия период е положителна и надвишава с около процент натрупаната инфлация за този период, допълни тя.", "date": "2019.04.11", "title": "След 20 г. събиране на вноска за втора пенсия все още не се знае как ще се изплаща"}
{"url": "https://www.dnevnik.bg/sport/2019/04/11/3418131_avstraliia_se_gotvi_da_otstrani_goliamata_si_rugbi/", "text": "Звездата в австралийския отбор по ръгби Израел Фолау е на път да бъде отстранен заради публикация в социалните мрежи. Местната федерация Ръгби Австралия обяви, че има намерение да прекрати договора на най-известния и най-добре платения си играч. Това ще стане, ако Фолау не намери подходящо обяснение за свой коментар в социалните мрежи, в който пише, че гейовете ще отидат в ада, ако не се покаят. Ръгби Австралия разглежда думите на състезателя като дискриминиращи въз основа на сексуалността. Ръгбистът е силно вярващ християнин. Той се забърка в сходен скандал миналата година. Тогава обаче се размина без наказание и подписа нов договор с Ръгби Австралия до 2022 г.  От организацията обясниха, че начинът, по който Фолау е изразил възгледите си, е несъвместим с ценностите в спорта. \"Израел не успя да разбере, че очакванията към него като служител на Ръгби Австралия са, че не може да споделя материали в социалните медии, които осъждат или дискриминират хора въз основа на сексуалността им\", се казва в изявлението на изпълнителния директор на Ръгби Австралия Райлин Касъл. Фолау има 73 мача за националния отбор и се очакваше тази година да играе на световното първенство.", "date": "2019.04.11", "title": "Австралия се готви да отстрани голямата си ръгби звезда за \"дискриминиращ\" коментар"}
{"url": "https://www.dnevnik.bg/bulgaria/2019/04/11/3418170_na_15_april_shte_bude_vruchena_zapovedta_za_spirane_na/", "text": "На 15 април предстои връчване на заповедта за спиране на строежа на сградата \"Златен век\" в столичния квартал \"Лозенец\", включително и ефективното спиране на строителните и монтажните работи. Това се казва в разпространено до медиите съобщение на Дирекцията за национален строителен контрол (ДНСК), което е в отговор на публикации и въпроси за продължаването на строителството на сградата. В Закона за устройство на територията е предвидено обстоятелствата по спиране на строеж да се установяват със съставен от ДНСК констативен акт, който се връчва на заинтересуваните лица. В 7-дневен срок те могат да подадат възражения срещу него. Заповедта за спиране на строежа се издава в срок до 3 дни от изтичането на този 7-дневен срок, а ефективното спиране на строежа започва след издаването на заповедта. В ДНСК е получено от управителя на \"Артекс\" възражение. Преди два дни управителят на компанията Пламен Мирянов -младши  заяви в интервю за БНР , че ако строителството на \"Златен век\" бъде спряно, дружеството ще обжалва акта в съда. ", "date": "2019.04.11", "title": "На 15 април ще бъде връчена заповедта за спиране на строежа на \"Златен век\""}
{"url": "https://www.dnevnik.bg/sport/2019/04/11/3417969_nai-vajnite_subitiia_ot_redovniia_sezon_na_nba/", "text": "През изминалата нощ  завърши редовният сезон  в Националната баскетболна асоциация (НБА). След пет месеца, в които всеки от 30-те отбора изигра по 82 мача, бяха отсети 16-те тима, които ще продължат битката за титлата в директни елиминации. Преди да дойде време за плейофните битки, които ще стартират на 13 април, припомняме част от най-запомнящите се събития през редовната част от шампионата. Новият крал на Изток След като Леброн Джеймс най-накрая сдаде трона в Източната конференция, преминавайки в \"Лос Анджелис лейкърс\", Янис Антетокумбо беше призван да наследи короната. Гръцкото чудо на НБА оправда очакванията и направи забележителен сезон. Антетокумбо завърши с 27.7 точки, 12.5 борби, 5.9 асистенции, 1.5 чадъра и 1.3 откраднати топки средно на мач при 59.5% успеваемост в стрелбата от игра. Той изведе \"Милуоки бъкс\" до 60 победи в 82 мача -  най-добрите показатели в цялата лига . \"Елените\" спечелиха конференция за пръв път от 1974 г., когато се състезаваха на Запад. Освен това клубът достигна границата от 60 победи за пръв път от 1973 г. и общо за четвърти в историята си \"Преди шест години, когато дойдох, спечелихме само 15 мача. Сега имаме четири пъти повече. Това е голямо постижение. Трябва да го оценим, защото е нещо много специално. Сега обаче трябва да насочим фокуса си към плейофите\", каза той. С толкова доминиращ лидер като Антетокумбо и класни играчи като Крис Мидълтън, Ерик Бледсоу, Малкълм Брогдън, Брук Лопес, Пау Гасол и Никола Миротич \"Милуоки\" има всички шансове да се пребори за титлата през този сезон. Шоуто на Хардън \"Хюстън рокетс\" предприе рискован ход през лятото, като привлече Кармело Антъни, но загуби много солидни защитници като Тревор Ариза и Люк Мба а Муте. Рискът не се оправда и авантюрата на Антъни с \"ракетите\" продължи едва три месеца. Отборът, който преди година едва не свали \"Голдън стейт уориърс\" от трона, започна кошмарно сезона. Дълго време \"Хюстън\" заемаше последните места в Западната конференция. Джеймс Хардън обаче пое нещата в своите ръце и с феноменално представяне изведе \"ракетите\" до четвъртата позиция. Най-полезният играч за миналия сезон изигра забележителни мачове и подобри няколко исторически постижения. Той записа серия от 32 поредни мача с 30 и повече точки - втората най-дълга в историята след 65-те поредни на легендата Уилт Чембърлейн. Хардън вкара върховите за сезона 61 точки в един мач, като при това го направи два пъти. Той имаше общо 28 мача с 40 и повече точки и девет пъти достигна границата от 50. 29-годишният гард стана първият играч в историята, който в рамките на един сезон отбелязва 30 и повече точки срещу всеки от останалите отбори в НБА. Лидерът на \"Хюстън\" завърши редовния сезон като най-добър реализатор с 36.1 точки средно на мач. Това е най-доброто постижение от сезон 1986-1987, когато Майкъл Джордан записа 37 точки средно на мач. Когато Хардън е във вихъра си, а стрелбата от далечно разстояние на съотборниците му върви, \"Хюстън\" може да победи всеки отбор. Трудно обаче \"ракетите\" биха могли да отстранят в седем мача шампиона \"Голдън стейт\". А сблъсък между двата отбора най-вероятно ще има още във втория кръг на плейофите. Кошмарът на Леброн От последния път, когато Леброн Джеймс не участваше във финалите на НБА, изминаха девет години. А от последния път, когато той не беше част от плейофите - цели 14. В този период водените от него \"Кливланд кавалиърс\" и \"Маями хийт\" неизменно бяха сред главните претенденти за титлата. Животът в Западната конференция обаче е много по-тежък и голямата звезда на баскетбола вече го разбра. Краля се запъти към западния бряг, за да се присъедини към \"Лос Анджелис лейкърс\" - един от двата най-успешни клуба, който обаче тъне в посредственост през последните десетина години и търсеше своята нова звезда след оттеглянето на Кобе Брайънт. Още с пристигането му в Ел Ей беше ясно, че изграденият предимно от млади играчи състав на \"Лейкърс\" няма шанс да се бори за титлата. Целта беше завръщане в плейофите след петгодишно отсъствие и тя изглеждаше напълно постижима. Всичко вървеше по план до Коледа, след което сезонът на Джеймс и \"Лейкърс\" се сгромоляса.  Трикратният шампион получи контузия и пропусна 17 мача - най-дългото отсъствие в цялата му 16-годишна кариера в НБА. В този период отборът записа 11 поражения и изпадна от зоната на плейофите. Завръщането на Джеймс не донесе очаквания ефект, \"езерняците\" продължиха да трупат загуби и в крайна сметка останаха много далеч от участие в директните елиминации. Те записаха 37 победи в 82 мача - само две повече, отколкото през миналия сезон. Проблеми имаше и извън игрището. Джеймс видимо беше недоволен от качеството на състава, а неуспешният опит за привличането на Антъни Дейвис увеличи негодуванието му. Старши треньорът Люк Уолтън почти сигурно ще бъде уволнен. В сряда клубната легенда и президент по баскетболните операции Меджик Джонсън обяви, че се оттегля от поста си. Сега за \"Лейкърс\" предстоят много важни три месеца, в които трябва да се реши в каква посока ще поеме организацията. Големите оттегляния Настоящият сезон беше последният в кариерата на две от най-големите фигури в съвременната история на НБА - Дирк Новицки и Дуейн Уейд. Новицки беше избран под №9 в драфта през 1998 г. от \"Далас маверикс\". Германският национал прекара цялата си кариерата в тексаския клуб, а през 2011 г. го изведе до първа титла в историята му. За 21 сезона в НБА Новицки се утвърди като най-великия европеец в лигата. Той записа 14 участия в Мача на звездите, спечели наградата за най-полезен играч през сезон 2006-2007, а през 2011 г. беше избран за №1 във финалите в НБА. Германецът завършва кариерата си с 1522 мача в редовните сезони, в които записа средно по 20.7 точки и 7.5 борби. Той е шести във вечната класация за най-много отбелязани точки в НБА - 31 560, като повече от него имат само Майкъл Джордан, Леброн Джеймс, Кобе Брайънт, Карл Малоун и Карим Абдул-Джабар. Уейд беше избран под №5 в драфта през 2003 г. от \"Маями хийт\". Той изкара почти цялата си кариера в тима от Флорида - 14 от 16-те си сезона. Атлетичният гард спечели три титли с \"горещите\" - с Шакил О'Нийл през 2006 г. и с Леброн Джеймс през 2011 и 2012 г. Уейд записа 13 участия в Мача на звездите, а сред големите му индивидуални награди са за най-полезен играч във финалите (2006 г.), най-добър реализатор в лигата (2009 г.) и новобранец на сезона (2004 г.). Той завършва кариерата си с 22 точки, 5.4. асистенции, 4.7 борби и 1.5 откраднати топки средно на мач при 48% успеваемост в стрелбата от игра. Звездните новобранци След като още в тийнейджърска възраст покори Европа - както на клубно ниво с \"Реал\" (Мадрид), така и на национално със Словения, Лука Дончич влезе с гръм и трясък в НБА. Избран под №3 в драфта от \"Далас маверикс\", той се аклиматизира светкавично бързо в най-силното първенство в света. Словенецът се представи изключително в първите четири месеца от сезона, като показателите му бяха съпоставими с тези от дебютните сезони на величия като Майкъл Джордан и Леброн Джеймс. След Мача на звездите през февруари \"Далас\" тръгна надолу и завърши на предпоследното място в Западната конференция. Дончич обаче продължи да поддържа високо ниво и приключи новобранския си сезон с 21.2 точки, 7.8 борби и 6 асистенции средно на мач. Словенецът беше считан за сигурен носител на наградата за най-добър новобранец. Един друг дебютант обаче направи впечатляващ финал на сезона и също даде голяма заявка за отличието - плеймейкърът на \"Атланта хоукс\" Трей Йънг. \"Ястребите\" започнаха много лошо сезон, но го завършиха в подем - с 29 победи на 12-о място на Изток. Главната причина беше представянето на Йънг, който приключи дебютния си сезон с 19.1 точки, 8.1 асистенции и 3.7 борби средно на мач. От началото на февруари той записа средно по 9.2 асистенции на двубой, като в този период с повече са само Ръсел Уестбрук и Леброн Джеймс. Освен това младият лидер на \"Атланта\" увеличи успеваемостта си в стрелбата от тройката до 36.7%. Най-добрите забивки през сезона Класирането", "date": "2019.04.11", "title": "Най-важните събития от редовния сезон на НБА"}
{"url": "https://www.dnevnik.bg/bulgaria/2019/04/11/3418184_bioproizvoditelite_gotviat_nov_protest_sled_kato_nito/", "text": "Българска асоциация \"Биопродукти\" обяви, че отново организира протест, след като нито едно от исканията им не е било изпълнено. Преди два дни  биопроизводители се събраха пред сградата на земеделското министерство  и поискаха оставката на ресорния министър Румен Порожанов. Недоволството им е заради нова наредба за биологичното производство, с която се въвеждат много високи изисквания както към производителите, така и към фирмите, които ги сертифицират. Те настояват още за създаване на консултативен съвет по биоземеделие, в който проблемите да бъдат обсъждани. От асоциацията уточняват в отворено писмо до медиите, че са отказали да разговарят с представители на министерството, тъй като през последните месеци многократно са го правили, но след това \"не се случваха коментираните и договорени действия, а се предприемаха съвсем други стъпки и се вземаха решения, които изобщо не са коментирани с бранша\". \"Недопустимо е цял един бранш да бъде на улицата, а министърът на земеделието да твърди, че не вижда причини за протеста\", пише в позицията на биопроизводителите, като се уточнява, че в момента европейските средства за биоферми са блокирани и не се изплащат, въпреки че Порожанов обяви, че те не са блокирани. Приети в края на миналата година промени в наредба предвиждат, че ако само в една партида биопродукция бъде открито дори минимално количество от неразрешени за биопроизводството вещества, контролният орган веднага трябва да започне процедура по отнемане на сертификата на цялото стопанство. Според производители е възможно въпросното замърсяване да е единичен случай и да се дължи на външен източник, а не на опит за измама от фермера. Текстовете обаче не правят разлика.", "date": "2019.04.11", "title": "Биопроизводителите готвят нов протест, след като нито едно от исканията им не е било изпълнено"}
{"url": "https://www.dnevnik.bg/politika/2019/04/11/3418186_kmetut_na_slivnica_osudi_ninova_za_kleveta_i_shte_si/", "text": "Кметът на Сливница Васко Стоилков e осъдил лидера на БСП Корнелия Нинова за клевета на трета инстанция и тъй като тя не изплаща присъдените му 2000 лв., още утре ще си търси парите със съдия-изпълнител. Това съобщи самият той на специално свикана \"извънредна\" пресконференция в централата на ГЕРБ, на която не можеха да се задават въпроси \"извън темата\". \"Дойдох, за да кажа, че осъдих Корнелия Нинова за това, че преди предишните местни избори през 2015 година, както и в момента се случва, от БСП започнаха да използват клевети и лъжи\", каза Стоилков. На предизборно събрание на БСП в Сливница Нинова го е нарекла: \"нагъл, самозабравил се местен деребей\". \"Къде се намираш, бе, г-н Стоилков, това не ти е бащиния. Под калъп ли ви вадят, бе, хора. Напоследък, където и да отида, малоумие след малоумие\", цитира още Стоилков. \"В момента се повтаря същата история, пак се сипят клевети и лъжи. Длъжен бях да споделя с обществеността\", каза още Стоилков. Като основен глас на морала очакваме Елена Йончева да прояви същото чувство и морална хигиена и към своя лидер Корнелия Нинова, добави депутатът Тома Биков. Йончева е осъдила за клевета премиера Бойко Борисов и го призовава да си подаде оставката. \"Обръщам се към българската Кьовеши Елена Йончева, която, разбирам, сама се е определила така\", коментира Биков. Той обърна внимание, че Йончева е осъдила премиера Борисов на втора инстанция, не на трета, и решението на съда не е окончателно. \"В определени кръгове е известна като г-жа Лъжа, сега имаме и съдебно решение по този въпрос\", каза Биков за Нинова. Той отказа да отговаря на въпроси за заместник-председателя на ГЕРБ Цветан Цветанов и това, че след като подаде оставка като председател на парламентарната група е станал  нещатен парламентарен сътрудник . Депутатът Спас Гърневски по традиция призова \"Нинова да застане един път завинаги и да отговори за всички обстоятелства около приватизацията на \"Техноимпекс\" от тогава до днес\". \"Освен че \"Техноимпекс\" е присвоен, опоскан, разкостен в нейна полза, до ден днешен хората не могат да се пенсионират, дори архивът не може да се намери\", каза бившият син кмет на Пловдив. Няма да спра да повтарям и \"кражбата на века\" в Пловдив, каза Гърневски за приватизацията на Пловдивския панаир. Васко Стоилков пък нарече протестиралите миналата година срещу лошите пътища в Сливница \"провокатори, които протестираха по неясна причини\".", "date": "2019.04.11", "title": "Кметът на Сливница осъди Нинова за клевета и ще си търси парите със съдия-изпълнител"}
{"url": "https://www.dnevnik.bg/evropa/2019/04/11/3418193_britanskiiat_biznes_e_samo_napolovina_uspokoen_ot/", "text": "Британските бизнес среди изразиха днес частично облекчение от отлагането на Брекзит, което позволява да се избегне неизбежността на напускане на ЕС без споразумение, предаде \"Франс прес\". Те са обезпокоени преди всичко от продължаващата вредна за сделките им несигурност. \"Това отлагане означава, че бе избегната непосредствена опасност от икономическа криза, но то трябва да отбележи ново начало\", написа в \"Туитър\" генералният директор на мощната Конфедерация на британската промишленост (КБП - CBI) Каролин Феърбеърн. Отлагането на Брекзит до 31 октомври,  за което се споразумяха тази нощ  Великобритания и ЕС, временно слага край на опасността от излизане без споразумение. Това бе един сценарий, от който се бояха бизнес средите и който би могъл да доведе до тежък икономически шок. Облекчението е съвсем разбираемо, тъй като последният срок за Брекзит бе определен за утре, 12 април, ако премиерът на Великобритания Тереза Мей не успееше да убеди парламента да одобри споразумението за Брекзит. Това щеше да изложи страната на внезапен развод. \"За доброто на работните места и на хората в страната всички политици трябва да използват този период по най-добрия начин. Необходимо е искрено сътрудничество между хората с противоположни гледни точки, за да се сложи край на този хаос\", според Феърбеърн. Периодът на несигурност пречи на икономическата активност, подхранва предпазливостта на домакинствата и на многобройните компании, които отлагат решенията си за инвестиции поради липса на яснота за бъдещите отношения между Брюксел и Лондон. Редица фирми увеличиха запасите си, за да се предпазят от смущения в търговския обмен, а големи международни компании поставят под въпрос оставането си в страната. /БТА", "date": "2019.04.11", "title": "Британският бизнес е само наполовина успокоен от отлагането на Брекзит"}
{"url": "https://www.dnevnik.bg/biznes/2019/04/11/3418213_hrani_proizvedeni_v_planinata_shte_imat_specialen/", "text": "Производители на хранителни продукти от планински райони, ще могат да означават това обстоятелство със специален етикет. Те ще бъдат вписвани в специален регистър към Агенцията по храните, а процедурите ще са безплатни за тях. Това предвижда проект на наредба, представен от Министерството на земеделието за обществено обслужване. Проектът на нормативен акт е следствие от европейските регламенти. Зам.-министърът на земеделието Янко Иванов съобщи пред производители в Смолян, че терминът за качество \"планински продукт\" се използва за описание на продукти от растителен и животински произход, включително и пчелни продукти, произведени и преработени в планински райони. Понятието може да се използва и при извършване на директни доставки на непреработени продукти от животински произход от производители, регистрирани по реда на Наредба №26 от 14 октомври 2010 г. за специфичните изисквания за директни доставки на малки количества суровини и храни от животински произход. За да се получи етикет за месото, животните следва да са прекарали най-малко последните две трети от живота си в планински район. Предлага се контролът върху употребата на термина \"планински продукт\" се извършва от Българската агенция по безопасност на храните на всеки етап от производството, преработката и дистрибуцията. ", "date": "2019.04.11", "title": "Храни, произведени в планината, ще имат специален етикет"}
{"url": "https://www.dnevnik.bg/sviat/2019/04/11/3418212_s_prevrat_armiiata_v_sudan_svali_prezidenta_ot_vlast/", "text": "Министърът на отбраната на Судан Ауад Мохамед Ахмед бин Ауф, облечен във военна униформа, обяви по държавната телевизия, че президентът Омар ал Башир е свален от власт от армията, предадоха световните агенции, цитирани от БТА. \"Обявявам в качеството си на министър на отбраната падането на режима и задържането на сигурно място на неговия лидер\", каза министърът, цитиран от \"Франс прес\". Той каза, че президентът е свален след  неколкомесечно протестно движение  срещу управлението му. Омар ал Башир пое властта през 1989 г. с преврат. Министърът поясни, че се извършва преход във властта. Армия поема контрол върху властта за две години, след което ще се проведат президентски избори. През това време страната ще бъде управлявана от военен съвет, предаде \"Ройтерс\". В Судан се въвежда тримесечно извънредно положение и конституцията се суспендира. Затваря се въздушното пространство за 24 часа. До второ нареждане се затварят и границите на страната.", "date": "2019.04.11", "title": "С преврат армията в Судан свали президента от власт"}
{"url": "https://www.dnevnik.bg/razvlechenie/2019/04/11/3418148_siv_chervei_vladeel_izmisleniia_valiriiski_ezik_ot/", "text": "Американският лингвист Дейвив Джей Питърсън може и да е създал и разработил съвсем сам уникален и древен несъществуващ в действителността език за телевизионния сериал \"Игра на тронове\", но когато става дума за това кой владее валирийския език най-добре, той няма съмнения, че това е актьорът Джейкъб Андерсън. \"Той играе Сив Червей   в \"Игра на тронове\" и е толкова добър, толкова добър. Той е много по-добър от мен\", споделя Питърсън пред \"Ройтерс\" и допълва, че първият път, когато го чул да говори валирийски, просто бил зашеметен. \"Върнах записа и го гледах отново\", разказва още той. Питърсън, който е съосновател на Обществото на създателите на езици, започнал да създава езика, като измислил няколко ключови думи и фрази, използвани от Джордж Р.Р. Мартин в неговите романи от поредицата \"Песен за огън и лед\", използвани като база за хитовия фентъзи сериал на HBO. \"Не съм правил препратки към никакви други езици. След като включих целия материал от Мартин, го надградих по начина, по който сметнах, че читателите на книгата и самият Джордж Р.Р. Мартин биха очаквали и оценили\", казва още той. Когато Питърсън получил сценария за сериала, сценаристите му подчертали всички реплики, които той трябвало да преведе на валирийски или на езика на дотраки. Тогава той разбил език на срички и така, сричка по сричка, го записал за актьорите. \"Записвам наистина бавно, за да могат да чуят как точно се произнася, и тогава записвам значението на английски за съпоставка\", обяснява Питърсън. Макар финалният сезон на \"Игра на тронове\" да започва тази неделя и шестте му епизода да поставят официален край на продукцията, езикът ще продължи да съществува. Питърсън е разработил курс за мобилното приложение за изучаване на чужди езици Duolingo, където почитателите могат да се научат да говорят дотраки и валирийски безплатно. По данни на приложението в момента има над 800 хил. активни потребителите, които учат валирийски - повече от онези, които са избрали да учат норвежки или хинди например. Питърсън допълва, че той прави всички записи на езика, използвани в приложението. \"Аз също го използвам, защото е приятно да опреснявам знанията си\", допълва той.", "date": "2019.04.11", "title": "Сив Червей владеел измисления валирийски език от \"Игра на тронове\" най-добре"}
{"url": "https://www.dnevnik.bg/bulgaria/2019/04/11/3418237_zadurjanite_za_poboia_dovel_do_naprejenie_v_gabrovo/", "text": "Тримата задържани за побоя на продавач в магазин в Габрово остават за постоянно в ареста. Това реши районният съд в града, цитиран от \"Фокус\". Те са обвинени в причиняване на лека телесна повреда по хулигански подбуди. Наказанието за подобно престъпление е лишаване от свобода до 3 години. Случаят е от неделя. За него се разбра в началото на тази седмица, след като в социалните мрежи беше разпространено видео от охранителна камера в магазина, на което се вижда как нападателите удрят пострадалия. Вчера стотици жители на Габрово протестираха в града, като някои от тях се опитаха да щурмуват Окръжния следствен отдел, където са задържани тримата нападатели. Напрежението ескалира още повече, след като протестиращите тръгнаха към ромската махала в града, където живеят нападателите на продавача. Съдът е счел, че от събраните доказателства може да се приеме, че задържаните са извършителите на престъплението, за което са привлечени като обвиняеми. Определението на Габровския районен съд подлежи на обжалване в 3-дневен срок. Заради създалото се напрежение днес министърът на отбраната Красимир  Каракачанов свика извънредно заседание  в Министерския съвет с ръководството на МВР и представители на отделни служби във ведомството. На място в града пък пристигна и вицепремиерът Томислав Дончев, който е и бивш кмет на Габрово.", "date": "2019.04.11", "title": "Задържаните за побоя, довел до напрежение в Габрово, остават за постоянно в ареста"}
{"url": "https://www.dnevnik.bg/biznes/2019/04/11/3418239_pet_evropeiski_operatora_kandidatstvat_za_koncesiiata/", "text": "Пет кандидата са подали оферти за концесията на летище \"София\", съобщи  \"Капитал\". Това са Manchester Airports Group, Fraport , Aéroports de Paris Group, летище Мюнхен с фонда Meridiam и летище Копенхаген. По-късно Министерството на транспорта официално потвърди информацията. Днес изтече срокът за подаване на оферти, удължаван неколкократно, последния път - заради промените в Закона за концесиите, публикуването на които в \"Държавен вестник\" се забави. Срещу концесионирането се обяви БСП, която дори подаде сигнал до прокуратурата срещу действията на кабинета.  Държавното обвинение обаче не намери основания  да се намеси. Концесията е за срок от 35 години с възможност за удължаване. Бъдещият концесионер трябва да изгради нов трети терминал на летището, да разшири втория и евентуално да построи нова писта за срока на концесията. Трябва да бъдат инвестирани най-малко 1.17 млрд. лв. (600 млн. евро). Авансовото концесионно плащане е минимум 550 млн. лв. без ДДС. Предстои комисия да прецени кои от компаниите да допусне до участие в процедурата. Офертите на допуснатите ще бъдат отворени в открито заседание на 9 май 2019 г.  Manchester Airports Group (MAG) потвърди интереса си в офицално в съобщение до медиите. Компанията притежава и управлява три летища във Великобритания. Това са Манчестър, лондонското \"Станстед\" и Ийст Мидландс, което е специализирано в превоза на товари. Трите аерогари заедно обслужват близо 60 млн. пътници годишно, 70 авиокомпании и 745 хил. тона карго. Министерството на транспорта уточнява, че компанията се явява в консорциум с  BCEGI Кънстракшън (Великобритания) Лтд, с едноличен собственик Бейджин Кънстракшън Ейнджиниринг Гру под името консорциум \"Витоша\". Aéroports de Paris Group оперира три парижки летища. Глобално групата управлява 26 летища в света през 2017 г., през които са преминали 228 млн. пътници. Офертата е подадена съвместно с ТАВ Хавалиманларъ Холдинг\" А. Ш. Операторът на летището във Франкфурт Fraport вече има силно присъствие на авиационния пазар в България като оператор на двете черноморски летища Варна и Бургас. Дружеството има 60% участие в дружеството концесионер \"Фрапорт туин стар еърпорт мениджмънт\" с партньор компания от групата на \"Химимпорт\". Кандидат е летището в Мюнхен, която ще участва заедно с фонда Meridiam. Фондът Meridiam е базиран в Париж, като е с фокус инфраструктурни проекти в Европа, Северна Америка и Африка. Летището в Копенхаген, собственост на Københavns Lufthavn, управлява и летището в Малмьо. Неговата оферта е от името на консорциум ССБ София Еърпорт Джей Ви с водещ член ССБ Зауервайн & Шефер Бау АГ.", "date": "2019.04.11", "title": "Пет европейски оператора кандидатстват за концесията на летището в София"}
{"url": "https://www.dnevnik.bg/sport/2019/04/11/3418208_s_novo_trase_i_ogranichena_plastmasa_shte_premine/", "text": "Самостоятелният полумаратон в София ще има ново и атрактивно трасе, съобщиха организаторите от клуб \"Бегач\". И тази година \"Кауфланд София полумаратон\", който  ще се проведе на 12 май , ще включва бягания с дистанции по 5, 10 и 21.1 км. Състезателите ще стартират под специална арка на \"Орлов мост\" и ще финишират на стадион \"Васил Левски\" през маратонския му вход. Трасето на полумаратона ще премине по бул. \"Цариградско шосе\" и бул. \"Брюксел\", достигайки до летище София, а последният километър ще бъде в парк \"Борисова градина\". Самостоятелният полумаратон ще бъде първото мащабно състезание по шосейно, градско бягане в страната, което ще ограничи използването на пластмаса за еднократна употреба, като я замени с устойчиви алтернативи, съобщиха организаторите. Сред мерките са замяната на пластмасови бутилки за еднократна употреба с рециклируеми картонени чаши и алуминиеви фласки за многократна употреба, разполагане на водни станции в експо зоната и по трасето, използване на дървени прибори и картонена посуда в кетъринг зоната, разполагане на контейнери за събиране на отпадъци от опаковки и други. В зоната на финала на стадион \"Васил Левски\" ще се проведат безплатни лекоатлетически игри и предизвикателства за деца. В програмата влиза още състезанието \"RUN 4 EU\" – инициатива на представителството на Европейската комисия в България. В него фокусът е насочен към децата в училищна възраст. Съревнованието между тях може да бъде на индивидуален принцип на дистанции от 600 м до 21,1 км или групово, като отборите имат възможност да изминат цялото трасе на полумаратона, разпределено в щафета от по 5 км. Регистрацията за полумаратона е отворена  онлайн . Таксата за участие в дистанцията 21.1 км е 49 лева.", "date": "2019.04.11", "title": "С ново трасе и ограничена пластмаса ще премине полумаратонът в София"}
{"url": "https://www.dnevnik.bg/bulgaria/2019/04/11/3418309_maika_i_sin_sa_obvineni_che_kuchetata_im_nahapali_deca/", "text": "Софийската районна прокуратура повдигна обвинение на майка и син, собственици на два ротвайлера след инцидент в района на с. Железница. Вчера следобед кучетата били оставени без надзор от стопаните и нахапали деца. Трите деца - на възраст 7, 9 и 12 години, се разхождали, придружени от възрастен мъж, в покрайнините на село Железница, когато били нападнати и нахапани от две кучета. Пострадалите били откарани в \"Пирогов\" и са оставени за лечение. На място на инцидента вчера са били изпратени екипи на полицията, които извършили оглед, иззели веществени доказателства и разпитали свидетели. Кучетата са имали микрочипове, по които са установени и задържани собствениците им - майка и син от Симеоново, обясни директорът на столичната полиция Георги Хаджиев. На пресконференция той благодари на местна жителка, която рискувала собственото си здраве, за да се намеси навреме и така предотвратила по-сериозни последици. Екипи на \"Екоравновесие\" са прибрали животните, допълни директорът на Дирекция \"Аварийна помощ и превенция\" Красимир Димитров. Майката и непълнолетният й син са привлечени като обвиняеми за това, че не са положили достатъчно грижи за животните, които се намират под техен надзор. Това е довело до инцидента, при който са причинени средни телесни повреди на три непълнолетни деца. Майката е в ареста за 72 часа, а синът й, който е непълнолетен, е с мярка \"надзор на инспектор от Детска педагогическа стая\". За това престъпление законът предвижда наказание до 3 години \"лишаване от свобода\" и глоба.", "date": "2019.04.11", "title": "Майка и син са обвинени, че кучетата им нахапали деца край с. Железница"}
{"url": "https://www.dnevnik.bg/detski_dnevnik/2019/04/11/3418311_kompleksut_ot_merki_za_vrushtane_na_decata_v/", "text": "Всички мерки, които държавата полага, за да задържи децата в училище и да върне в образователната система напусналите, няма как да не дадат резултат, каза днес пред Би Ти Ви министърът на образованието Красимир Вълчев. Коментирайки идеята да се спират социалните помощи на семействата чиито деза имат повече от 5 неизвинени отсъствия, той поясни, че става въпрос за трансформация. \"Не разчитаме на родителите, още повече, че тези родители не са упражнили задължението си да осигурят присъствие на децата си в училище. Разчитаме на учебните заведения – те купуват обувки, дрехи, подпомагат децата. Помощите, които се спират, се възстановяват на училищата и детските градини\", допълни Вълчев. Той обясни, че ако децата не ходят на училище, след това няма да са пригодни за пазара на труда и няма да имат шансове за пълноценен и щастлив живот. \"Правото на образование е задължение на родителите, но много от тях са безотговорни към това и ние като държава трябва с всички инструменти да ги накараме да ходят на училище\", каза още министърът на образованието. Вълчев припомни, че към момента 13% от всички деца отпадат преждевременно от образователната система. Като най-голяма трудност той посочи възпроизвеждащата се неграмотност. \"Родителите са неграмотни и децата са неграмотни и това се приема за нормално. Най-добрата социална помощ е образованието\", каза още министърът. Като способ за задържане на децата в училите той посочи и обмисляната промяна шофьорска книжка да се взима само от завършилите средно образование, а не както сега от тези с основно. Красимир Вълчев коментира и усилията на държавата да адаптира висшето образование към изискванията на пазара на труда. \"Преструктурираме приема, даваме стипендии и обмисляне освобождаване от такси на студентите в най-нужните специалности\", допълни министърът.", "date": "2019.04.11", "title": "Комплексът от мерки за връщане на децата в училище ще даде резултат, смята Красимир Вълчев"}
{"url": "https://www.dnevnik.bg/photos/2019/04/11/3417973_fotogaleriia_svetovnite_snimki_na_denia_-_11_april/", "text": "Създателят на Уикилийкс Джулиан Асандж пристига в съда в Уестминстър, след ареста му в Лондон, Великобритания.", "date": "2019.04.11", "title": "Фотогалерия: Световните снимки на деня - 11 април 2019 г."}
{"url": "https://www.dnevnik.bg/biznes/2019/04/11/3418320_noviiat_prezident_na_svetovnata_banka_iska/", "text": "Новият президент на Световната банка (СБ) Дейвид Малпас потвърди днес, че би желал да установи \"конструктивни отношения\" с Китай, предаде \"Франс прес\", цитирана от БТА. Той изрази надежда, че азиатската страна би могла да сподели опита си в областта на намаляването на бедността. \"Бързам да създам конструктивни отношения с Китай\", каза той на пресконференция, като подчерта, че се срещнал с президента Си Цзинпин и с \"някои министри\" през февруари. Малпас посочи, че Китай \"е постигнал известен напредък в намаляването на крайната бедност\". Пекин \"има уроци, които да сподели\" с останалите страни членки на Световната банка, след като е успял да извади \"850 милиона души от крайната бедност\" през последните 10 години, подчерта Малпас. Новият президент на институцията освен това приветства факта, че Китай има все по-засилваща се роля като дарител на фонда на СБ, който отпуска заеми на най-бедните страни. Той отново заяви, че Китай ще взима по-малко заеми от СБ. След като официално пое поста си във вторник, Малпас подчерта, че СБ трябва преди всичко да се съсредоточи върху качеството на проектите, подходящи за финансиране.", "date": "2019.04.11", "title": "Новият президент на Световната банка иска конструктивни отношения с Китай"}
{"url": "https://www.dnevnik.bg/sviat/2019/04/11/3418326_italianskata_mafiia_puska_pipalata_si_v_iztochna/", "text": "Италианската мафия започна да разпростира пипалата си в Източна Европа, след като разяде икономическата или социалната плът в други европейски страни, в които действа като ракови клетки. Това смята италианският експерт Кристиано Томаси, полковник в силите на италианските карабинери и служител на Националната дирекция за антимафиотски разследвания, предаде \"Франс прес\", цитирана от БТА. Присъствието на италианската мафия в Германия, Франция или в Испания е известно отдавна, но отсега нататък италианската мафия се обръща към страни от Източна Европа, които са членове на Европейския съюз, казва Томаси в интервю за агенцията. В началото на март словашката полиция пусна седем италианци, задържани след убийството на словашкия журналист Ян Куциак, разследвал корупционни афери и връзки на словашки представители с италианската мафия, припомня \"Франс прес\". \"Италианските мафиотски организации напредват все повече към страните от Източна Европа. Неотдавнашна полицейска операция засегна клан, който бе инвестирал в Румъния в строителни предприятия, в стотици апартаменти, в СПА центрове. Тогава бе конфискувано имущество на стойност 250 милиона евро\", казва италианският експерт. \"Мафиотите мислят като икономисти\", добавя специалистът в борбата срещу мафията и припомня, че разследванията в Словакия са показали присъствието там на хора от калабрийската мафия ндрангета, чиято цел е да се възползва от европейските субсидии. Мафията борави с невиждани суми благодарение на контрола, който има върху трафика на дрога. Мафиотското имущество, което се запорира, свидетелства за това. По време на операция в Калабрия през 2017 г. е било запорирано мафиотско имущество за около два милиарда евро, натрупано от незаконни залози и онлайн игри. Конфикацията и запорирането тогава включваха капитали, компании, 1500 офиса за залози, много недвижимо имущество, разказва полковник Томаси. Големите финансови средства, с които разполагат мафиотите, им позволяват да разширят своята територия. В края на март австрийската и италианската полиции разбиха мрежа на трафиканти, които доставяли оръжия на клан от неаполитанската мафия камора. През декември 90 мафиоти, свързани с калабрийската мафия ндрангета бяха арестувани в шест страни. Експертът твърди, че в различни европейски градове има цели квартали, които са изкупени от мафията, но не посочва кои са тези градове. \"Защо на хората им се струва, че в тези квартали не се случва нищо. Дали защото те са спокойни квартали? Защото там има силен мафиотски контрол, който е като напредващ рак и там където има рак, няма повече живот\", казва специалистът. \"Вярно е, че дребната престъпност не съществува повече там, но здравата и почтена икономика също я няма\", допълва той. Когато има икономическа криза, както се случи през последните години в Европа, мафията успява да проникне още по-лесно, смята италианският специалист. \"Мафиотите търсят закъсали малки предприятия, такива, които имат проблеми за получаването на заем от банка, която им иска гаранции и др. Мафията дава пари назаем и от този момент с предприятието е свършено, то рано или късно минава под контрола на мафията, която не спира да увеличава капиталовото си участие в него и накрая отстранява собственика\", казва Томаси. \"Нито един честен търговец, било той холандец, французин германец, няма да може никога да се конкурира с подобна сила\", предупреждава той. \"Когато си мафиот, си оставаш такъв завинаги. Това е избор на начин на живот, ти решаваш да възприемеш един начин на живот, една идея. Това е разликата между мафията и \"обикновената\" организирана престъпност\", заключава експертът.", "date": "2019.04.11", "title": "Италианската мафия пуска пипалата си в Източна Европа, твърди експерт"}
{"url": "https://www.dnevnik.bg/biznes/finansi/2019/04/11/3418322_shefut_na_unikredit_vijda_malka_veroiatnost_ot/", "text": "Главният изпълнителен директор на УниКредит (UniCredit) Жан-Пиер Мюстие определи днес като \"много слаба\" вероятността от сливане между банки на европейско ниво, предаде \"Франс прес\". \"Винаги сме казвали, че Европа се нуждае от големи банки, но също и че сливането им е много трудно и вероятността за него много слаба. Следователно не притаявайте дъх\". Мюстие заяви това пред журналисти в кулоарите на Общото събрание на акционерите на италианската банка в Милано. На въпрос за възможния интерес на УниКредит към германската банка Комерцбанк (Commerzbank) френският ръководител напомни, че \"политиката на банката е да не коментира пазарните слухове\" и че стратегическият й план до края на 2019 година се основава върху органичния растеж. Според в.\"Файненшъл таймс\", който цитира запознати източници, УниКредит подготвя оферта за Комерцбанк, което би могло да провали плана за сливане с друга германска банка, Дойче банк (Deutsche bank).", "date": "2019.04.11", "title": "Шефът на Уникредит вижда малка вероятност от сливания на европейски банки"}
{"url": "https://www.dnevnik.bg/biznes/finansi/2019/04/11/3418324_moskovski_sud_osvobodi_pod_domashen_arest/", "text": "Московски съд освободи днес под домашен арест американския инвеститор Майкъл Калви, основател на инвестиционния фонд \"Беринг восток\" (Baring Vostok), предадоха световните агенции, цитирани от БТА. Той е в затвора от 15 февруари по обвинения в присвояване на 2.5 млрд. рубли (37 млн. долара) от банка \"Восточний\", в която \"Беринг восток\" има контролен дял. Марката за неотклонение домашен арест е до събота. Не е ясно какво ще се случи след това, отбелязва \"Ройтерс\". Районният съд на московския Басманен район освободи под домашен арест и бившия директор на банка \"Восточний\" Алексей Кордичев, информира ТАСС. Министърът на икономическото развитие Максим Орешкин определи освобождаването на Калви под домашен арест като добър знак за руския инвестиционен климат. На 19 март руският президент Владимир Путин призова руското правосъдие да бъде \"по-ефективно в защитата на на предприемачите\". Апелът бе отправен на фона на ареста на американския предприемач през февруари, който шокира бизнес средите, информира АФП. Руската прокуратура също трябва \"да помага за подобряването на бизнес климата\", допълни Путин в реч по случай годишния форум на прокурорите в страната. Калви основава \"Беринг восток\" през 1994 година и фондът се специализира в инвестиции в Русия и други страни от Общността на независимите държави (ОНД). От 1994 г. \"Беринг восток\" е инвестирал над 2.4 млрд. долара в 70 проекта във финансовите услуги, нефтогазовата сфера, телекомуникациите, медиите и потребителския сектор.", "date": "2019.04.11", "title": "Московски съд освободи под домашен арест американския инвеститор Майкъл Калви"}
{"url": "https://www.dnevnik.bg/biznes/2019/04/11/3418328_sled_60-godishen_minimum_prez_2018_g_svetovnoto/", "text": "Световното производство на вино се е увеличило до близо рекорден максимум през 2018 година, възстановявайки се бързо от слабата реколта през предходната година, въпреки че потреблението не е нараснало. Това съобщи днес Международната организация по лозата и виното (OIV), цитирана от \"Ройтерс\", предаде БТА. След 60-годишен минимум през 2017 година, когато производството пострада от екстремното време в Европа, включително суша и бури, световната продукция се е увеличила със 17 процента през миналата година до 292,3 милиона хекотлитра, съобщи организацията. Растежът е задвижван от значителното увеличение на производството в Италия, Франция и Испания - три от най-големите световни производители. Всички те са отчели продукция, която е с поне 13 процента над петгодишните средни стойности. Световната консумация на вино не е нараснала през миналата година, най-вече заради икономическото забавяне в Китай и несигурността около Брекзит, според оценката на Международната организация по лозата и виното, съобщи \"Франс прес\". Миналата година в света са консумирани около 246 милиона хектолитра вино спрямо 246,7 милиона хектолитра през предходната година, обяви организацията, чиято централа е в Париж. Световната консумация на вино \"изглежда бележи пауза в растежа си най-вече заради спадналото потребление в Китай и Обединеното кралство\", според Международната организация по лозата и виното. През миналата година САЩ , водещият световен консуматор на вино от 2011 година, са продължили да регистрират увеличение на вътрешното търсене до 33 милиона хектолитра, което е увеличение с 1.1% спрямо 2017 година. В Южна Америка потреблението се е понижило в една от големите страни производителки на вино като Аржентина (8.4 милиона хектолитра или - 6.3 на сто). В Европа потреблението е останало почти стабилно във Франция (26.8 милиона хектолитра , - 0.7 процента), в Италия (22.4 милиона хектолитра, - 0.9%), Германия (19.7 милиона хектолитра, +1.3 процента) и в Испания (10.7 милиона хектолитра, +1.8%). В Португалия и Румъния се отчита най-сериозен ръст - съответно с 5.4 процента и 8.7 процента до 5.5 милиона хектолитра и 4.5 милиона хектолитра. Гърция е отбелязала спад от 8.7% до 2.1 милиона хектолитра. В Китай, където растежът се е забавил, потреблението през 2018 година се е понижило с 6,6 процента спрямо 2017 година и е достигнало 18 милиона хектолитра, сочат данните на Международната организация по лозата и виното. Испания си е останала водещият износител по обем през миналата година с 20.9 милиона хектолитра, което е 19.4% от световния пазар. Франция се е наредила на първо място в света като износител по стойност с 9.3 милиарда евро оборот (+2.8%).", "date": "2019.04.11", "title": "След 60-годишен минимум през 2018 г. световното производство на вино се е възстановило"}
{"url": "https://www.dnevnik.bg/sport/2019/04/11/3418329_bundesligata_e_nai-posetenoto_futbolno_purvenstvo_v/", "text": "Германската Бундеслига е най-посетеното футболно първенство в света. Това показва проучване на Международния център за спортни изследвания (CIES Football Observatory). За петте сезона от 2013 до 2018 г. мачовете от елитното ниво на германския футбол са били посетени средно от 43 302 зрители. На второ място е английската Висша лига с 36 675 зрители средно на мач, а испанската Ла Лига заема третата позиция с 27 381. Още пет първенства преминават границата от 20 хиляди зрители средно на мач - мексиканската Лига МХ (25 582), италианската Серия А (22 967), китайската Суперлига (22 594), френската Лига 1 (21 556) и Мейджър лийг сокър (21 358). Холандската Ередивизи и германската Втора бундеслига допълват челната десетка със съответно 19 154 и 18 814 зрители средно на мач между 2013 и 2018 г. В изследването са включени 51-а футболни лиги, чиято средна посещаемост е 11 355 зрители на мач. Българската Първа лига заема 48-ата позиция с 2019 зрители средно на мач. Най-голямо увеличение на зрителския интерес има в полската Екстракласа - от 6114 души средно на мач в периода 2003-2008 г. до 8959 в периода 2013-2018 г., или 47% ръст. С 34% са се увеличили зрителите в Мейжър лийг сокър, с 32% в Бундеслигата, с 27% в бразилския шампионат и със 17% в швейцарската Суперлига. Най-голям отлив има в гръцкото първенство - от 5724 души средно на мач в периода 2003-2008 г. до 3896 в периода 2013-2018 г., или спад от 32%. Най-посещаваният клуб в света е \"Борусия\" (Дортмунд). Средно по 80 230 зрители са гледали мачовете на германския тим между 2013 и 2018 г. Рекордьорът по титли на Англия \"Манчестър юнайтед\" е втори с 75 218 зрители средно на двубой, а испанският първенец \"Барселона\" е трети със 74 876. В топ 20 има девет германски и пет английски клуба.", "date": "2019.04.11", "title": "Бундеслигата е най-посетеното футболно първенство в света"}
{"url": "https://www.dnevnik.bg/bulgaria/2019/04/11/3418335_prepulnena_zala_rukopliaska_na_ivan_kostov_za/", "text": "Препълнена зала \"Тържествена\" на Военния клуб с възторжени почитатели на бившия премиер и лидер на СДС и ДСБ Иван Костов го приветства тази вечер на премиерата на първата му мемоарна книга \"Свидетелства на прехода\". Час преди обявеното представяне на книгата залата беше пълна, а след минути опашката пред входа се простираше на тротоара чак до ул. \"Раковски\". На десетки въпроси отговори Костов - за трудностите, за малобройния авангард на реформите и многобройния ариергард, за подтика да се захване с писането на 400-те страници. Внуците ми са първият подтик да напиша тази книга, те започнаха да задават въпроси към дядо си, а аз съм консервативен човек и искам да бъда отговорен най-напред към най-близките , обясни Костов какво го е стимулирало най-силно. На един от въпросите - за лустрацията и дали е възможна оттук нататък, Иван Костов разви позиция, която досега не е изразявал, която е определено нова за неговите симпатизанти. - това се разбра от отговора му. Оказало се, че са разкривани жертви на Държавна сигурност, хора които са били притиснати по различни причини, а е останал до голяма степен незасегнат онзи кръг и механизъм, който е продуцирал страха и използвал страха. Той посочи като пример случая с досието на философа и лингивст със световна известност Юлия Кръстева, която беше обявена от Комисията по досиетата като сътрудник на ДС. Но какво зло е направила тя на България, попречила ли е на някого, разрушила ли е нечия съдба, попита риторично Костов. И направи паралел с комисии за разкриване на престъпленията на тайните служби на комунизма в другите страни, където тези аналогични структури имат изследователски функции и не подхождат механично към списъците, а изследват всеки отделен случай. Запитан за медиите днес, Костов изрази недоумение, че всичко са обсебени от  апартаментни скандали , а не забелязват, че се купува топлоцентрала, която носи приходи без да произвежда енергия, визирайки  сделката за ТЕЦ \"Варна\" на Ахмед Доган . Той обърна внимание на това, че в други държави системите за сигурност работят, за разлика от България. \"Защо в Скандинавските държави не настъпи политическа буря от това, че техни банки изпраха колосалната сума 220 млрд. (Костов не посочи в каква валута, б.а.) руски пари, запита риторична Костов и отговори - защото там системите за санкции работят и е сигурно, че нарушенията ще бъдат разкрити и наказани. Книгата беше представена от философа Калин Янакиев, емоционално слово произнесе главният редактор на издателство \"Сиела\" писателят Захари Карабашлиев. На първите редове бяха насядали бивши министри и депутати от правителствата на СДС, бивши активисти и симпатизанти - Екатерина Михайлова, Бойко Ноев, Иван Сунгарски, проф. Георги Фотев, лидерите на сегашната десница ДСБ и \"Да българия\" - Атанас Атанасов, Радан Кънев, Христо Иванов, кандидатът за евродепутат Стефан Тафров, много познати лица от времето , когато СДС беше на върха на славата. Мнозина питаха кога ще има втора книга. Захари Карабашлиев вече измислил заглавието на следващата - \"Цената на прехода\". Той обяви платформа на която могат да се задават въпроси на Иван Костов, тъй като не всички желаещи можаха да ги зададат тази вечер.", "date": "2019.04.11", "title": "На представянето на книгата си Костов разви нова теза за лустрацията"}
{"url": "https://www.dnevnik.bg/sviat/2019/04/11/3418337_direktorut_na_mvf_smiata_che_e_izbegnat_ujasen_izhod/", "text": "Директорът на Международния валутен фонд (МВФ) Кристин Лагард заяви днес, че  отлагането на излизането  на Великобритания от ЕС е спомогнало да се избегне \"ужасен изход\" при евентуален Брекзит без споразумение, предаде \"Ройтерс\", цитирана от БТА. Според нея подобен сценарий би оказал допълнителен натиск върху световната икономика. Лагард каза на пресконференция, че тази спогодба обаче ще удължи несигурността и няма да разреши въпросите между Великобритания и ЕС. \"Поне Обединеното кралство не напуска ЕС на 12 април без споразумение. Това дава време за продължителни дискусии между различните британски партии. Вероятно дава време и на действащите лица в икономиката да се подготвят по-добре за всички опции, най-вече индустриалците и работниците, за да могат да се опитат да си осигурят бъдещето\", каза Лагард. \"Брекзит без споразумение щеше да е ужасен изход\", добави тя. Директорката на 189-членния МВФ изтъкна, че светът е изправен пред период на голяма несигурност, като 70 процента от световната икономика бележи забавяне в растежа, предаде \"Асошиейтед прес\". Според нея тази ситуация би могла да бъде влошена от самонанесени рани като ненужните търговски битки. Кристин Лагард и президентът на Световната банка Дейвид Малпас изтъкнаха наличието на ситуация на безсилие - те са готови да помогнат на Венецуела, измъчвана от хуманитарна криза, но не могат да пристъпят веднага към действие заради липсата на законно признат президент в латиноамериканската страна, отбелязва \"Франс прес\".", "date": "2019.04.11", "title": "Директорът на МВФ смята, че е избегнат ужасен изход за Брекзит"}
{"url": "https://www.dnevnik.bg/sport/2019/04/11/3417849_monca_se_nujdae_speshno_ot_60_miliona_evro_za_da/", "text": "Легендарната италианска писта \"Монца\" се нуждае спешно от финансова помощ, за да запази мястото си в  календара на Формула 1 . Това обяви президентът на Италианския автомобилен клуб (ACI) Анджело Стики Дамяни. Според неговите думи \"Храма на скоростта\", както е известно трасето край Милано, има нужда от 100 милиона евро, за да се решат всички проблеми. Спешна е сумата от 60 млн. евро, които да отидат за модернизацията на пистата. \"Няколко пъти сме казвали, че тази писта се нуждае от модернизация, която повече не може да се отлага. Говорим за сума от порядъка на 60 милиона, които са спешни. Екипът от експерти оценява общите разходи на 100 милиона евро\", каза Дамяни на събитие във Флоренция. Според президента на ACI парламентът на Ломбардия се е ангажирал, но не може да отпусне цялата сума. В последните години Гран при на Италия среща големи проблеми от финансово естество. На \"Монца\" се забелязва  постоянен спад в продажбата на билети , а до голяма степен това е свързано с представянето на \"Ферари\". Успехите на Скудерията са пряко зависими за посещаемостта на италианското трасе. През 2022 г. \"Монца\" ще навърши 100 години. Трасето е открито на 15 май 1922 г., а от септември същата година там се провеждат автомобилни състезания. Трасето е сред класическите в календара и с изключение на 1980 г., фигурира във всички сезони на Формула 1. Дамяни добави, че се водят преговори със собствениците на спорта \"Либърти медия\" за поднояване на договора с още пет години. Всичко това обаче минава през ремонт на пистата. Настоящият договор на \"Монца\" изтича през 2019 г. \"Ситуацията е много сложна, защото настоящите условия са много тежки за промотърите и реално много голяма част от пистите са на загуба. Преговорите с \"Либърти\" вървят трудно, а и преди да ги завършим, ние трябва да знаем какво ще се случи със сумата за ремонта\", добави Дамяни. Гран при на Италия през  сезон 2019  ще се проведе на 8 септември.", "date": "2019.04.11", "title": "\"Монца\" се нуждае спешно от 60 милиона евро, за да запази мястото си във Формула 1"}
{"url": "https://www.dnevnik.bg/biznes/2019/04/11/3418376_frenskiiat_parlament_odobri_privatizaciiata_na/", "text": "Френският парламент окончателно одобри днес спорния план за приватизация на парижкия летищен оператор \"Аеропор дьо Пари\" - А Де Пе (Aеroports de Paris - ADP), управляващ летищата Шарл-де-Гол, Орли и Бурже, предаде \"Франс прес\", цитирана от БТА. Планът за приватизация на групата А Де Пе - един от световните лидери, в който френската държава има дял от 50.63% - предизвиква остра съпротива. Близо 250 депутати от радикалната левица и дясната опозиция започнаха за първи път процедура за референдум, за да попречат на правителството да продаде \"кокошката със златните яйца\". Тази процедура е въведена със закон от 2008 година и изисква подкрепата на 10 процента от гласоподавателите (4.5 милиона души). Подготвят се и жалби пред Конституционния съвет. \"Аеропор дьо Пари\" е сред  петимата кандидати за придобиване на летище София , съобщи \"Франс прес\", позовавайки се на българското министерство на транспорта. Френският оператор участва в консорциум с турската компания \"ТАБ Хавалиманрали\" (TAB Havalimanrali).", "date": "2019.04.11", "title": "Френският парламент одобри приватизацията на Aеroports de Paris"}
