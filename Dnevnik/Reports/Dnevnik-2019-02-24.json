{"url": "https://www.dnevnik.bg/sport/2019/02/24/3395196_dve_duzpi_doblijiha_real_na_devet_tochki_ot_barselona/", "text": "Реал\" (Мадрид) стигна до трудна победа над \"Леванте\" като гост в мач от 25-я кръг на Ла Лига. Мадридчани взеха три точки и се доближиха на девет от лидера \"Барселона\" преди сблъсъка между двата тима. Между каталунците и \"Реал\" е \"Атлетико\" (Мадрид), който има 50 точки, седем по-малко от \"Барселона\". Второто издание на \"класико\" за шампионата ще се проведе в събота на \"Сантяго Бернабеу\". Преди това двата тима ще играят в Мадрид и във втори полуфинал за Купата на краля. На градския стадион във Валенсия и двата гола за \"Реал\" паднаха след точно изпълнени дузпи. В 43-ата минута Карим Бензема се разписа от 11-те метра, след като наказателният удар беше отсъден с помощта на технологията за видеоповторения. Съдията Игнасио Иглесиас Вилянуева се допита до VAR след съмнения за игра с ръка на защитник на \"Леванте\". Преди това реферът подмина претенции и на домакините за 11-метров удар. Въпреки това при тях реферът дори не реши да изгледа повторение. Това се случи след сблъсък в наказателното поле между Даниел Карвахал и Хосе Моралес. След почивката \"Леванте\" се активизира и в 60-ата минута изравни. Капитанът Хосе Моралес напредна отляво и намери Рожер Марти, който се разписа. Малко преди края на двубоя съдията даде и втора дузпа за \"Реал\". Той прецени, че Дукуре извършва нарушение срещу Каземиро в 78-ата минута и даде 11-метров удар. Реферът изгледа ситуацията на повторение. Макар контакт между бранителя и Каземиро да нямаше, и бразилецът да симулираше, то съдията даде дузпа. От 11-те метра резервата Гарет Бейл се разписа само четири минути след появата си на терена. До края на срещата имаше и два червени картона. Първо за Начо от гостите, а после и за Рочина, който вече беше сменен от \"Леватен\".", "date": "2019.02.24", "title": "Две дузпи доближиха \"Реал\" на девет точки от \"Барселона\" преди \"класико\""}
{"url": "https://www.dnevnik.bg/bulgaria/2019/02/24/3395025_bulgariia_niama_nikakvo_namerenie_da_plashta_na_rusiia/", "text": "България няма да плаща за лицензи за оръжия, които се произвеждат на нейна територия. Това обяви пред БНР министърът на отбраната Красимир Каракачанов. По думите му страната няма никакво намерение да плаща на Русия, тъй като липсвали каквито и да е юридически обоснования. Бившият министър на отбраната Бойко Ноев обясни пак пред БНР, че \"има един стар спор между България и Русия - руснаците твърдят, че военното производство в България се извършва по техни лицензии\". \"България няма никакво намерение – не по политически причини, а поради липса на каквито и да е юридически основания – да плаща пари за лицензи или някакви други пари на трета страна за производството на нашия военно-промишлен комплекс\", допълни Каракачанов: \"Ако Русия имаше основанието да претендира, че като наследник на Съветски съюз има права върху това производство, щяха за тези 29 години, откакто България е демократична държава, щяха да заведат дело. Фактът, че 30 години никой не е завел никакво арбитражно за никъде по света с претенции за подобно нещо показва, че самата руска страна много добре разбира, че няма юридически основания за подобни претенции\", каза още министърът на отбраната.", "date": "2019.02.24", "title": "България няма никакво намерение да плаща на Русия за лицензи за оръжия, обяви Каракачанов"}
{"url": "https://www.dnevnik.bg/kultura/2019/02/24/3392519_otkus_ot_muzika_za_hameleoni_na_truman_kapoti/", "text": "През 2019 г. \"Колибри\" започва нова поредица от издания на големия американски разказвач Труман Капоти. Емблематични за творчеството му заглавия като \"Хладнокръвно\", \"Закуска в Тифани\" и \"Лятно пътуване\" ще се появят с ново оформление, дело на художника Дамян Дамянов. Сред тях е сборникът с репортажи \"Музика за хамелеони\"! \"Музика за хамелеони\" се явява предшественик на стъписващата документално-художествена творба \"Хладнокръвно\". Определяни от критиката като \"литературни бижута\", историите в сборника разгръщат таланта на автора до неподозирани висоти и го превръщат в родоначалник на художествената документалистика. Страниците са населени с незабравими герои: безупречно соанирана креолска аристократка, отпиваща деликатно абсент в елегантния си салон на остров Мартиника; злостен убиец, изпращащ на бъдещите си жертви зловещи предупреждения под формата на миниатюрни ковчези; достопочтен мъж от достопочтения щат Кънектикът, луд по дванайсетгодишно момиче, което дори не е виждал Любопитното е, че пет от тринайсетте \"бижута\" в изданието виждат бял свят у нас за първи път. Не са били включени в изданието от 1981 г., тъй като в тях се говори открито за секс, за хомосексуалността на автора, а и за някои политически пристрастия, сметнати навремето за неподходящи. Труман Капоти набира популярност едва двайсетинагодишен с ранните си разкази, а първият му роман \"Други гласове, други стаи\" и новелата \"Арфата на тревите\" затвърждават репутацията му на неповторим стилист и един от най-ярките гласове на следвоенното поколение. Сред коронните му творби са екранизираният роман \"Закуска в Тифани\", сборникът с разкази и очерци \"Музика за хамелеони\" и шедьовърът \"Хладнокръвно\", дал тласък на нов жанр – true crime. По повод навършването на 90 години от рождението на писателя \"Модърн Лайбръри\" представи \"Събрани разкази\", първата пълна колекция с неговата изящна кратка проза, също издадена у нас от \"Колибри\". превод Милена Попова и Димитри Иванов Едно Музика за хамелеони Тя е висока и тънка, към седемдесетте може би, среброкоса и soignée, нито черна, нито бяла, бледозлатиста като ром. Мартиниканска аристократка, живее във Фор де Франс, но има и апартамент в Париж. Седим на терасата на нейната къща, въздушна и елегантна, сякаш от дървена дантела: напомня ми за някои старинни къщи в Ню Орлиънс. Пием леден ментов чай, леко ароматизиран с абсент. Три зелени хамелеона се гонят по терасата; единият спира пред краката на Мадам, стрелва се раздвоеното му езиче, а тя казва: – Хамелеони. Такива изключителни създания. Как си менят цвета. Червено. Жълто. Зеленикаво. Розово. Ябълкововосъчно. А знаете ли, че обичат музика? – И ме гледа с хубавите си черни очи. – Не ми ли вярвате? Докато течеше следобедът, тя ми бе разказала за различни странни неща. Как нощем градината ѝ се изпълвала с гигантски нощни пеперуди. Как шофьорът ѝ – достолепен човек, който ме бе докарал в дома ѝ с тъмнозелен мерцедес – бил отровил жена си, но избягал от Дяволския остров. Разправи ми за едно село, високо в планините на север, в което всички били албиноси: \"Розовооки хорица, бели като тебешир. Случва се да зърнеш неколцина от тях и по улиците на Фор де Франс\". – Да, разбира се, че ви вярвам. Тя накланя сребърната си глава. – Не, не ми вярвате. Но ще ви докажа. С тези думи тя се отправя към прохладния си карибски салон, голяма сенчеста стая, в която бавно се въртят вентилаторите на тавана, и се настанява пред едно добре настроено пиано. Аз продължавам да седя на терасата, но я виждам оттам – изтънчена възрастна жена, произлязла от смесена кръв. Тя започва да свири една Моцартова соната. Ето че хамелеоните се събират. Десетина, после още десетина, повечето зелени, някои алени, други с цвят на лавандула. Стрелкат се по терасата и ситнят към салона – чувствителни, омаяни от музиката слушатели. После музиката спира, омаята изчезва, защото моята домакиня внезапно се изправя и тропва с крак – хамелеоните се пръсват като искри от експлодирала звезда. Сега тя ме гледа. – Et maintenant? C’est vrai? – Наистина. Ho изглежда тъй странно. Тя се усмихва. – Alors. Целият остров плува в странност. И в тази къща има призраци. Много са, обитават самата къща, а не околния мрак. Някои се появяват посред пладне, дръзки са колкото си щеш. Нахални. – Това е нещо обикновено в Хаити например. И там призраците ходят насам-натам посред бял ден. Веднъж видях една орда призраци, както си работеха в полето край Песионвил. Чистеха плантацията от бръмбарчета кафеяди. Тя приема това като факт и продължава: – Oui, oui. Хаитяните впрягат техните покойници да им работят. Известни са с това. Ние нашите ги оставяме да си гледат техните скърби и техните радости. Големи грубияни са хаитяните. Нали са си креоли. И не може да се плува там, акулите са ужасни. А комарите им – какви са грамадни и нагли! Тук в Мартиника нямаме комари. Никакви. – Забелязах. Не можах да си го обясня. – Нито пък ние. Мартиника е единственият карибски остров, където тази напаст я няма и никой не може да обясни защо. – Може би нощните пеперуди ги изяждат. Тя се смее. – Или призраците. – Не. Мисля, че призраците предпочитат пеперуди. – Да, пеперудите са може би по-подходяща храна за призраци. Ако бях гладен призрак, бих яла всичко друго, само не комари. Искате ли още лед в чашата? Абсент? – Абсент. У нас не се намира. Дори в Ню Орлиънс. – Баба ми по бащина линия е от Ню Орлиънс. – И моята. Наливайки абсент от искряща изумрудена гарафа, тя добавя: – Тогава можем да излезем роднини. Моминското ѝ име е Дюфон. Алует Дюфон. – Алует? Наистина ли? Колко красиво! Знам, че има два корена Дюфоновци в Ню Орлиънс, но нямам родствени връзки нито с единия, нито с другия. – Жалко. Приятно щеше да е да ви наричам братовчед. Alors. Клодин Поло казва, че за първи път идвате в Мартиника. – Клодин Поло? – Клодин и Жак Поло. Завчера сте се запознали с тях на вечерята у губернатора. Спомних си: той беше висок красив мъж, председател на Апелативния съд в Мартиника и Нова Гвиана, което включва и Дяволския остров. - Семейство Поло. Да. Имат осем деца. Той е голям привърженик на смъртното наказание. – Изглежда, че доста пътувате, а не сте идвали тук досега. Защо? – В Мартиника ли? Някак си нямах желание. Тук бе убит един добър мой приятел. Прекрасните очи на Мадам сега гледат малко помалко дружелюбно. Тя изрича бавно: – Убийствата са рядкост тук. Ние не сме буйни хора. Сериозни – да, но не буйни. – Сериозни. Да. Хората в ресторантите, по улиците, дори на плажовете имат строго изражение. Толкова заети изглеждат. – Не трябва да се забравя, че тук робството е било премахнато едва през 1848 година. Не виждам връзката, но не задавам въпроси, защото тя вече казва: – Освен това в Мартиника е très cher. Един сапун, който в Париж ще купиш за пет франка, тук струва два пъти по толкова. Всички цени са двойно по-високи, защото всичко се внася. Ако тези размирници се наложат и Мартиника стане независима от Франция, това ще бъде краят. Мартиника не може да съществува без субсидии от Франция. Направо ще загинем. Alors, някои от нас имат угрижен вид. Но общо взето, хубави ли ви се струват мартиниканците? – Жените – да. Видях смайващо красиви жени. Гъвкави, изящни, с горда стойка; дребен кокал като на котки. Освен това притежават някаква чаровна предизвикателност. – От сенегалската кръв е. Имаме много сенегалци. А мъжете – привлекателни ли ви се струват? – Не. – Съгласна съм. Мъжете не са привлекателни. В сравнение с жените ни – да се чудиш – безлични: vin ordinaire. Мартиника, нали разбирате, е матриархално общество. В такива случаи, както и в Индия например, мъжете са по-безлични. Виждам, че гледате черното ми огледало. Така е. Разсеяно очите ми поглеждат все натам – то ги привлича въпреки волята ми, тъй както понякога ги привличат безсмислените плетеници по екрана на ненастроен телевизор. То притежава тази капризна сила. Затова моето описание ще бъде \"преописание\" – в стила на онези френски писатели авангардисти, които, пренебрегвайки повествование, образи и белетристичен градеж, се впускат в дълги по цяла страница пасажи да трупат подробности за очертанието на един-единствен предмет, за механиката на едно изолирано движение: за една стена, една бяла стена, на фона на която жужи муха. И тъй: предметът в дневната на Мадам е едно черно огледало. Високо седем и широко шест инча. В черна кожена рамка с форма на книга. Рамката-книга лежи разгърната на масата като луксозно издание, оставено там, за да го вземеш и прелистиш; но няма нищо за прочитане или виждане – освен загадката на твоя собствен образ, отразен в черната огледална повърхност, преди да се оттегли в бездънните му дълбочини, в неговите мрачни коридори. – Принадлежало е – обяснява тя – на Гоген. Разбира се, знаете, че той е живял и рисувал тук, преди да се засели при полинезийците. Това е било неговото черно огледало. Много от художниците през миналия век са си служили с черни огледала. Ван Гог. Също Реноар. – Не разбирам напълно. За какво са им служили? – С тях са освежавали зрението си. Възстановявали са реакцията си към цветовете и отсенките. След часове, прекарани в работа, за да им отпочинат очите, те са гледали в тези черни огледала. Както гастрономът на пиршество между две изискани ястия отпива sorbet de citron, за да възбуди сетивността на небцето. Тя взема огледалното томче, положено на масата, и ми го подава. – Често го използвам, след като очите ми са заслепени от много слънце. Успокоява. Успокоява, но и тревожи. Колкото повече се взираш в чернотата, толкова тя престава да бъде черна, превръща се в странно сребристосиньо, праг на тайни видения; чувствам се пред пътешествие в огледалния свят като Алиса и се колебая дали да премина от другата страна на огледалото. От разстояние чувам гласа ѝ – приглушен, спокоен и култивиран: – И тъй, ваш приятел е бил убит тук? – Да. – Американец ли? – Да, беше много надарен човек. Музикант. Композитор. – О, спомням си – този, който пишеше опери! Евреин. С мустаци. – Името му бе Марк Блицщайн. – Но това беше много отдавна. Най-малко петнайсет години има оттогава. Или повече. Разбрах, че сте отседнали в новия хотел. \"Ла Батай\". Как го намирате? – Много приятен. Цари малко бъркотия, защото се подготвят да отварят казино. Управителят на казиното се казва Шели Кийтс. Отначало помислих, че е шега, но наистина така му е името. – Марсел Пруст работи в \"Льо Фулар\", хубавото ресторантче за морски специалитети в Шоелхер, рибарското селце. Марсел е келнер. Разочаровахте ли се от нашите ресторанти? – И да, и не. Най-добрите по Карибските острови, но са много скъпи. – Alors. Нали ви казах, всичко се внася. Дори зеленчуците. Местните хора са толкова инертни. Появява се едно колибри и замира във въздуха. – Но морските ни деликатеси са изключителни. – И да, и не. Досега не бях виждал такива грамадни омари. Цели китове; праисторически чудовища. Поръчах си един, но беше безвкусен като тебешир и толкова жилав, че ми измъкна една пломба. Като калифорнийските плодове: прекрасни на вид, но без аромат. Тя се усмихва, но личи, че не ѝ е приятно. – Моля да ме извините – разкайвам се аз за критичните си бележки и съзнавам, че не съм много учтив. – Миналата седмица обядвах във вашия хотел. На терасата над басейна. Пях потресена. – От какво? – От тези, които се къпеха. Около басейна се събраха чужденки: не носеха нищо отгоре и почти нищо отдолу. Това позволено ли е във вашата страна? Разголени жени да се излагат на показ? – Не е прието на едно такова публично място като хотелски басейн. – Точно тъй. Мисля, че и тук не трябва да се допуска. Но разбира се, не можем да си позволим да настройваме против себе си туристите. Посетихте ли някои от туристическите ни забележителности? – Вчера ходихме в къщата, където е родена императрица Жозефина. – Не съветвам никого да ходи там. Уредникът е стар бърборко! Неговият френски не е по-добър от английския, нито от немския му. Голям досадник. Като че не ти стига умората да се добереш дотам. Нашето колибри изчезва. В далечината чуваме импровизиран оркестър от петролни варели и барабани, пиянски хор, който пее \"Се soir, се soir nous danserons sans chemise, sans pantalons\" (\"Тази нощ, тази нощ ще танцуваме без ризи, без панталони\"), звуци, които ни напомнят, че сега е карнавалната седмица в Мартиника. – Обикновено – съобщава ми тя – напускам острова, докато трае карнавалът. Непоносимо е. Такава олелия, такава воня! Когато организирахме с моите трима спътници това пътуване до Мартиника, не знаех, че престоят ни ще съвпадне с карнавала; тъй като съм кореняк от Ню Орлиънс, нагледал съм се на такива неща. Но мартиниканският карнавален вариант се оказа изненадващо витален, спонтанен и ярък като бомбена експлозия в пиротехническа работилница. – С приятелите ми добре се забавляваме. Снощи имаше чудесна процесия: петдесет души с черни чадъри и цилиндри, а телата си нарисували като скелети, с фосфоресцираща боя. Много ми харесват старите дами с бели и златокъдри перуки, целите във варак и пайети. И всичките тези мъже, навлекли белите булчински рокли на жените си! И тези безброй деца със свещи, трепкащи като светулки. По едно време за малко да изпаднем в беда. Наехме една кола от хотела и тъкмо когато пристигнахме във Фор де Франс и едваедва лазехме сред тълпата, спукахме гума и в същия миг ни заобиколиха червени дяволчета с вили... – Oui, oui – смее се Мадам. – Момченца, маскирани като дяволчета. Този обичай е от векове. – Добре, но те скочиха да танцуват върху колата. Направиха я на нищо. Покривът стана дансинг за самба. Но не посмяхме да я оставим – щяха съвсем да я изпотрошат. Тогава най-хладнокръвният от приятелите ми, Боб Макбрайд, реши да смени гумата на място. Но беше с нов ленен костюм, а не му се искаше да го съсипва. – И се е съблякъл. Много разумно. – Но и много смешно. Да гледаш как сериозният Макбрайд се съблича по гащета и се опитва да смени гумата, а около него беснее карнавалната тълпа на Марди гра и червени демони замахват да го мушнат с вилите си. За щастие, картонени. – Все пак господин Макбрайд е успял. – Ако не беше, едва ли щях да бъда тука и да злоупотребявам с гостоприемството ви. – Нищо страшно нямаше да стане. Ние не сме буйни хора. – Моля ви. Не искам да кажа, че сме били в опасност. Това беше просто... Как да ви кажа – част от забавлението. – Абсент? Un peu? – Една капка. Благодаря. Колибрито се завръща. – Вашият приятел, композиторът? – Марк Блицщайн. – Спомних си. Веднъж дойде на вечеря. Доведе го мадам Дерен. И лорд Сноудън беше тук същата вечер. С чичо си, онзи англичанин, дето купи всичките тези къщи на Мустик... – Оливър Месл. – Oui, oui. Тогава мъжът ми беше още жив. Имаше чудесен слух, много музикален беше. Помоли приятеля ви да ни посвири. Той изпълни няколко немски песни на пианото. Сега тя е станала, крачи насам-натам и аз си давам сметка колко изящна е фигурата ѝ, колко е безплътен нейният силует в парижката рокля от нежна зелена дантела. – Това си го спомням, а не мога да се сетя как загина. Кой го уби? През цялото време черното огледало е било на скута ми; очите ми още веднъж опипват дълбините му. Странно е накъде ни отнасят нашите страсти; размахали бичове, те ни тласкат към неканени съновидения, нежелани съдби. – Двама моряци. – Откъде? От Мартиника? – Не. Португалци – слезли на брега, когато корабът им акостирал. Запознал се с тях в един бар. Тук той работеше върху една опера и си беше наел къща. Завел ги у дома си... – Сега си спомням. Обрали го и го пребили. Ужасно. Потресаващо. – Печална случайност. Черното огледало ми се присмива: \"Защо каза това? Не беше случайност\". – Но нашата полиция залови тези моряци. Осъдиха ги и ги изпратиха в затвора в Гвиана. Интересно дали са още там. Може да питам Поло. Той ще знае. В края на краищата нали е председател на Апелативния съд. – Няма значение, наистина. – Няма значение ли? Тези изверги трябваше да бъдат гилотинирани. – Не. Но не бих имал нищо против да ги видя как чистят кафеените плантации по хаитянските поля от бръмбари кафеяди. Откъсвам очи от сатанинския блясък на огледалото и забелязвам, че домакинята ми за миг се е оттеглила от терасата в сенчестия салон. На пианото отеква акорд, после втори. Мадам свири вариации върху един и същ мотив. Скоро ценителите на музиката се събират: хамелеони – алени, зелени и лавандулови; наредили се по теракотената настилка на терасата, тези слушатели са като ноти от музикална партитура. Една Моцартова мозайка.", "date": "2019.02.24", "title": "Откъс от \"Музика за хамелеони\" на Труман Капоти"}
{"url": "https://www.dnevnik.bg/bulgaria/2019/02/24/3395026_vsiaka_godina_ot_bulgariia_iztichat_11_mlrd_evro/", "text": "Всяка година от Българи изтичат 11 млн. евро заради корупция, а това е извод, направен от групата на Зелените в Европейския парламент по данни на ЕВРОСТАТ, ОЛАФ и Европейската комисия, заяви говорителката на парламентарната група на БПС Елена Йончева в предаването \"Неделя 150\" на БНР.  Йончева изтъкна, че въпреки влизането на България в Европейския съюз преди 10 години, чуждестранните инвестиции са спаднали 11 пъти за този период, а за 2018 г. са по-малко с 40%, отколкото за 2017 г.  Въпреки помощта на Брюксел България е слязла на дъното по всички европейски показатели, обобщи тя.  Йончева отбеляза, че причините за отдръпването на чуждестранните инвестиции според доклад на Световната банка са три - корупцията, липсата на предвидимост и лошата съдебна система. \"Само през януари 4 фабрики затвориха и отидоха в Румъния, където средната заплата е по-висока\", каза още Йончева. Тя обяви и че БСП няма да се върне в парламента въпреки дадената заявка от ГЕРБ, че ще се откажат от промените в Изборния кодекс, защото \"са отнети правата на гражданите и няма шанс за честни избори\".  \"За първи път в парламента се погазва закон. Досега такова нещо не се е случило\", коментира Йончева. Според нея излизането от парламента на БСП е легитимна форма на протест и в противен случай \"хората щяха да влязат в парламента, защото са нарушени техните права\". Йончева каза още, че в парламента няма политически субект, с който БСП да разговаря. \"Това е банда, която има свой главатар, свой вожд и последното гласуване, нарушаването на Изборния кодекс, нарушаването на българските закони само доказва това\", добави тя.", "date": "2019.02.24", "title": "Всяка година от България изтичат 11 млрд. евро заради корупция, твърди Йончева"}
{"url": "https://www.dnevnik.bg/sport/2019/02/24/3395032_albert_popov_zavurshi_32-i_pri_debjuta_si_v_bansko/", "text": "Най-добрият българския скиор Алберт Попов завърши 32-ия при дебютното си участие в старт от Световната купа на родна земя. 21-годишният състезател остана на крачка от класиране за втория манш в гигантския слалом в Банско. Попов, който беше с 57-и стартов номер, преодоля трасето за 1:18.68 мин. Бронзовият медалист в тази дисциплина от световното първенство за юноши през 2018 г. остана на 0.26 сек. от място във втория манш, за който се класираха 30-те най-добри. \"Наистина дадох всичко от себе си за тази публика. Съжалявам, че не успях да зарадвам тези хора. Надявам се, че в бъдеще ще влизам в топ 30 в гигантския слалом\", каза Попов след финала. Това беше шестото му участие в гигантски слалом за Световната купа през този сезон и общо 12-о в кариерата му. Досега най-доброто му представяне беше при дебюта му в дисциплината - в Зьолден през октомври 2014 г., когато се нареди 34-и. Носителят на Големия кристален глобус за последните седем години Марсел Хиршер беше най-бърз в първия манш с време 1:14.95 мин. Основният конкурент на австриеца в Световната купа - Хенрик Кристоферсен от Норвегия, завърши втори с време 1:15.17 мин.  Победителят от комбинацията в петък Алекси Пинтюро  даде трети резултат - 1:15.63 мин. В днешното състезание участваше още един българин - Йоан Тодоров. 21-годишният скиор, който в петък направи дебют в Световната купа, се нареди 51-и сред 55-мата завършили. Той изостана с 5.13 сек. от Хиршер. В състезанието участваха 64-ма скиори. Това е вторият и последен старт от кръга в Банско. В петък се проведе последната за сезона алпийска комбинация, а предвиденият за  събота супергигантски слалом беше отменен.  ", "date": "2019.02.24", "title": "Алберт Попов завърши 32-и при дебюта си в Банско"}
{"url": "https://www.dnevnik.bg/bulgaria/2019/02/24/3395055_fenove_na_levski_se_sbiha_pomejdu_si_predi_macha_s/", "text": "Фенове на \"Левски\" се сбиха помежду си преди началото на мача с ЦСКА, съобщи МВР. Инцидентът е станало около 12:30 ч. при влизане на агитката на националния стадион. По първоначална информация боят е станал между две фракции, които имат конфликт от години. При овладяването на ситуацията са пострадали двама полицаи, по които били хвърлени предмети. Те са откарани в болница за оказване на медицинска помощ. Част от участниците в боя са задържани.", "date": "2019.02.24", "title": "Фенове на \"Левски\" се сбиха помежду си преди мача с ЦСКА, двама полицаи пострадаха"}
{"url": "https://www.dnevnik.bg/bulgaria/2019/02/24/3395051_visshiiat_advokatski_suvet_se_durji_kato_politbjuro/", "text": "Оставката на Висшия адвокатски съвет (ВАдС) беше поискана днес от Фейсбук общността на българските адвокати, в която членуват над 2100 юристи от цялата страна, предаде \"Медиапул\". Това беше съобщено на пресконференция, която правозащитниците дадоха днес. \"Българската адвокатура не е нито свободна, нито независима\", заяви адвокат Велислав Величков. Общността е готова да организира национална адвокатска стачка и настоява за сериозни нормативни промени, гарантиращи нормалното упражняване на тяхната професия. Според адвокатите Висшия адвокатски съвет не защитава адекватно правата на юристите в страната и поради тази причина настояват за оставка на неговото ръководство. Конкретен повод за исканията им дава провеждащото се на 23 и 24 февруари Общо събрание на адвокатите в страната и решенията, които са взети на него. Фейсбук общността на българските адвокати заяви, че събранието е \"нещо като партиен конгрес на БКП до 1989 г. и като стилистика, и като реторика. На пресконференцията те изразиха съмнението си, че адвокатурата е изгубила инерцията от влизането на свободата и демокрацията и се е върнала към тоталитарните времена. \"Висшият адвокатски съвет се държи като политбюро на адвокатурата, което изглежда се намира в пряка корелация с властта и по пътя на най-краткото съпротивление е готово да премълчава нарушаването на правата на адвокатите за сметка на удобния разговор с властимащите\", отбеляза адвокат Величков. Той заяви, че по време на вчерашната дискусия са се изказали много критични мнения за това да не бъдат приемани докладите и отчета на адвокатския съвет, а над 30 предложения, направени от адвокати от цялата страна, не са били подложени на гласуване. \"Хората, които мълчаха и нищо не казаха, те гласуваха за ръководните органи\", каза Величков. \"Това, което занимава сегашния, а и миналия състав на Висшия адвокатски съвет, е да манипулира предложенията\", допълни той. Адвокатите настояват и за промяна на Закона за мерки срещу изпиране на пари и правилника за неговото прилагане, възможност за подаване на конституционна жалба от ВАдС, промяна в Закона за адвокатурата, реформа в органите на адвокатурата, електронно гласуване и адекватна защита на адвокатската дейност. Адвокат Петромир Кънчев допълни, че за пръв път заради срещу адвокатите са били извършени \"силни репресивни действия\" заради тяхната дейност, без Висшия адвокатски съвет да реагира.", "date": "2019.02.24", "title": "Висшият адвокатски съвет се държи като политбюро, заявиха адвокати"}
{"url": "https://www.dnevnik.bg/sport/2019/02/24/3394942_levski_izluga_cska_s_avtogol_i_sporen_cherven_karton/", "text": "\"Левски\" спечели и  второто дерби  с ЦСКА през сезона в Първа лига. На стадион \"Васил Левски\" сините излъгаха червените след автогол на Стивън Перейра в добавеното време на първото полуреме. Мачът очаквано предложи много нерви, единоборства и спорни положения. В едно от тях Едвин Джеси беше изгонен с директен червен картон три минути преди гола. С победата \"Левски\" изравни ЦСКА на второто място. Двата отбора имат по 48 точки, като изостават с пет от водача \"Лудогорец\". Преднината на шампионите беше съкратена драстично, след като тимът от Разград влезе в серия от три поредни мача без победа. И през първия полусезон двубоят между двата отбора беше решен след автогол. Тогава \"Левски\" стигна до победата с попадение, при което топката се отби във вратаря на ЦСКА Витаутас Черниаускас.  Двата тима бяха изправени пред много проблеми преди началото на мача. Валери Божинов не попадна в групата на сините, като атаката поведе голмайсторът на Първа лига Станислав Костов. ЦСКА имаше проблеми в защита, където по фланговете стартираха младия Иван Турицов, а отляво - Перейра. Още в началото ЦСКА отправи опасен удар, който рикошира в играч на сините и излезе в корнер. След последвалия ъглов удар Джеси опита да изненада Николай Михайлов, стреляйки директно към вратата, но стражът на сините се намеси и изби. \"Левски\" отговори с няколко бързи контраатаки, като играта на сините се органичаваше с повече действия по фланговете. Тимът обаче рядко достигаше близо до вратата на червените. Костов остана изолиран, а сините стигнаха до един удар от далеч на Мариани. ЦСКА продължи да бъде по-опасен, като Али Соу се озова на отлична позиция. Гамбийският нападател стреля от малък ъгъл, но Михайлов спаси. Именно Соу продължи да бъде голямата опасност за защитата на сините. Няколко пъти той се измъкваше зад гърба на отбраната, като Давид Яблонски и Нуно Рейш така и не намираха добрата дистанция, от която да го пазят. След средата на първата част острите влизания зачестиха, като реферът Вълков трябваше да удържа играчите без картони. Няколко пъти съдията предпочете да говори дълго с футболистите, вместо да бърза с официалните предупреждения. В края на първата част проблемите на ЦСКА се увеличиха, след като Евандро получи контузия и беше заменен. На мястото му се появи Рафаел Енрике. Контузия получи и Михайлов, който падна на тревата заради мускулни болки. Въпреки това вратарят на сините продължи. В последните няколко минути на терена стана горещо заради спорни решения на рефера Вълков. В 44-ата минута той реши да изгони Джеси с директен червен картон. Ганаецът се бореше за топката с Иван Горанов, като капитанът на сините падна на тревата. В крайна сметка Горанов получи жълт картон, а Джеси спорно беше изгонен след консултация с помощника си от близката страна. Също така и резервните играчи на \"Левски\" веднага скочиха. Само две минути след ситуацията с Джеси \"Левски\" успя да поведе. Паулиньо се отскубна на левия фланг от Турицов в ситуация, която много приличаше на тази с червения картон. Бразилецът центрира към Станислав Костов, но вместо това защитникът на ЦСКА Стивън Перейра си вкара автогол. Националът на Кабо Верде се намеси комично и от около три метра с удар с глава не остави никакви шансове на вратаря си Черниаускас.  След 45 минути сините поведоха без дори да имат точен удар към вратата на ЦСКА. Преди автогола футболистите на Георги Дерменджиев имаха само два удара, които минаха покрай целта. ЦСКА имаше два точни изстрела. Втората чaст започна с отлична възможност за \"Левски\", която беше и първата реална голова опасност за сините. Николай Бодуров сгреши, подарявайки топката на Мариани, но ударът на швейцареца беше блокиран от Черниаускас. При добавката на Костов от границата на наказателното поле топката беше избита пред самата голлиния от Чорбаджийски. С човек повече \"Левски\" не успя да наложи трайно преимущество. Сините създаваха малко опасности, като при едно от тях Райнов стреля неточно след индивидуален пробив. Постепенно играта се изнерви, като съдията даде четири жълти картона в рамките на 13 минути. Невнимателността на бранителите на \"Левски\" можеше да доведе до изравняване на резултата. След изпълнение на корнер Соу игра с глава на близката греда, като топката стигна до Бодуров, който стреля неточно. По-късно защитникът на ЦСКА поучи травма и напусна принудително. В края на мача Михайов спаси \"Левски\". Жоржиньо беше изпуснат от защитата, проби скоростно и стреля от малък ъгъл. Вратарят на сините се намеси и отби с една ръка в, а впоследствие улови топката след корнера.", "date": "2019.02.24", "title": "\"Левски\" излъга ЦСКА с автогол и спорен червен картон"}
{"url": "https://www.dnevnik.bg/razvlechenie/2019/02/24/3393254_fotogaleriia_hrana_za_triumf_i_uteha_sled_oskarite/", "text": "Оскарите са си оскари, но и победителите, както и онези, които няма да получат награда тази вечер, ще имат какво да празнуват, а и с какво да заситят глада след като тричасовата церемония приключи. Афтърпартито след връчването на статуетките е официална част от организацията на събитието и към него се подхожда не по-малко внимателно.", "date": "2019.02.24", "title": "Фотогалерия: Храна за триумф и утеха след оскарите"}
{"url": "https://www.dnevnik.bg/sport/2019/02/24/3395061_hirsher_ostana_bez_pobeda_v_bansko_no_specheli_trofeia/", "text": "Световният шампион Хенрик Кристоферсен спечели драматична победа в гигантския слалом в  Банско , а носителят на Световната купа за последните седем години Марсел Хиршер завърши втори и грабна малкия кристален глобус в дисциплината След като през 2012 г. спечели и двете състезания при дебютното си участие в българския курорт, тази година Хиршер остана без победа. Той се класира втори и в алпийската комбинация в петък,  която беше спечелена от французина Алекси Пинтюро. Хиршер наложи страхотна доминация в гигантския слалом през този сезон, като спечели пет от предишните шест старта. Австриецът обаче записа втора поредна загуба от Кристоферсен в дисциплината, след като отстъпи пред норвежеца на световното първенство в Оре. Едва четири стотни разделиха двамата в Банско. Хиршер беше най-бърз в първия манш, като взе аванс от 22 стотни пред Кристоферсен. Норвежецът обаче направи по-чисто каране във второто преминаване по трасето и спечели. Той финишира с общо време 2:26.87 минути. Световният шампион в дисциплината записа първата си победа за Световната купа през този сезон и общо 17-а в кариерата си. Досега 24-годишният скиор имаше само един успех в гигантския слалом - в Мерибел през март 2015 г. С второ си място днес Хиршер събра 620 точки в класирането за малката световна купа. Преди оставащите два старта в дисциплината той има недостижим аванс от 218 точки пред Кристоферсен. Тома Фанара завърши трети в Банско, като остана на 39 стотни от победителя. Французинът, който ще навърши 38 години през април, подобри собствения си рекорд за най-възрастен състезател, качил се на подиума в гигантски слалом за Световната купа. Пинтюро, който в петък си осигури малкия кристелн глобус в алпийската комбинация, остана четвърти на 49 стотни от Кристоферсен. Словенецът Жак Краниец и шведът Матс Олсон допълниха челната шестица. В състезанието участваха и двамата български скиори.  Алберт Попов завърши 32-и , като остана на крачка от място във втория манш. Йоан Тодоров, който в петък направи дебют в Световната купа, се нареди 51-ви сред 55-имата, които завършиха първия манш. В генералното класиране за Големия кристален глобус Хиршер продължава да води с огромна преднина. Той има 1408 точки, а Пинтюро е втори с 918. Кристоферсен заема третото място с 808 точки, следван от Марко Шварц с 560 и Доминик Парис с 550.", "date": "2019.02.24", "title": "Хиршер остана без победа в Банско, но спечели трофея в гигантския слалом"}
{"url": "https://www.dnevnik.bg/sport/2019/02/24/3395063_dermendjiev_levski_pokaza_harakter_i_igra_inteligentno/", "text": "Треньорът на \"Левски\" Георги Дерменджиев отличи поведението на футболистите си в  дербито с ЦСКА . 64-годишният специалист заяви, че е доволен от проявения характер на сините, които стигнаха до победата с автогол на Стивън Перейра в края на първата част. \"В части от мача Левски игра интелигентно, но все още има натиск. Мисля, че в по-големи моменти от мача футболистите се справиха добре\", каза Дерменджиев след края на мача, който не коментира спорната ситуация при червения картон на Едвин Джеси от ЦСКА. След успеха \"Левски\" се изравни на второто място с червените и се доближи на пет точки от водача \"Лудогорец\". Според Дерменджиев пред отбора предстои още много работа и трябва да играе \"мач за мач\" \"Апетитът идва с яденето, но искам първо да видя отбора, че е готов за титла. Не искам да има химери. Не може да бием в един мач и да ставаме шампиони. Аз го искам това, искам го заради феновете, заради футболистите, но няма как\", каза още Дерменджиев. Наставникът на ЦСКА Любослав Пенев определи двубоя като равностоен. Според него  съдията Владимир Вълков  не е бил обективен в отсъжданията си и Джеси не е трябвало да бъде изгонен. \"Прегледах видеото няколко пъти, за мен лично няма червен картон. Ако за съдията има такъв, то беше редно да покаже такъв и за играч на \"Левски\". Имаше много идентични ситуации за втори жълт и дори директен червен за играчи на \"Левски\". \"Например тази ситуация при гола за \"Левски\". Нормално е аршинът да бъде еднакъв. Само че главният съдия и четвъртият си прехвърлят отговорността. То беше на 4-5 метра от него. Редно е да се свири професионално. Загубихме с един удар към нашата врата. Жалко е при такъв равностоен мач\", каза треньорът на ЦСКА.", "date": "2019.02.24", "title": "Дерменджиев: \"Левски\" показа характер и игра интелигентно"}
{"url": "https://www.dnevnik.bg/zelen/2019/02/24/3394027_poslanik_za_edin_den_se_vkljuchi_v_iniciativata_na_wwf/", "text": "Елена Младенова стана \" посланик за един ден \", като постави акцент върху темата за околната среда. В четвъртък 15-годишното момиче, заедно с посланика на Черна гора Снежана Радович и ръководителя на WWF - България Веселина Кавръкова, разговаря с кметове, горски служители, ученици и учители за бъдещето на крайречните гори в защитена зона \"Река Марица\". За възстановяването на тези гори WWF-България работи заедно със собствениците и местните общности от 5 години. Инициативата \"Посланик за един ден\" се провежда тази година за втори път. С нея британското посолство в София цели да овласти младите жени, като превръща няколко български момичета в посланици за един ден и им дава възможност да се изкажат и да участват в кампании за важни за тях обществени теми, заедно с представители на посолства и жени, развиващи граждански организации. Инициативата е насочена към младите хора, но и към овластяване на жените - затова и официално краят ѝ ще бъде на 8 март. Международният Ден на жената е избран от инициативата, защото с него се чества равното участие в обществения живот, като празникът води началото си от 1857 г. когато в Ню Йорк е организиран един от първите протестни митинги на жените, работещи в текстилните фабрики. В инициативата \"Посланик за един ден\" участват 11 посолства освен британското, както и кабинетът на вицепрезидента. За разлика от предното издание, тази година в инициативата партньори са и граждански организации, които помагат на тематичните кампании. Идеята е посланиците да потърсят и чуят мненията на млади момичета по важни обществени въпроси и да ги свържат с хора, които работят в съответните сфери. Заради това тази година са включени и редица неправителствени организации, работещи по теми от опазването на природата през хората с аутизъм до домашното насилие. За темата \"околна среда\" партнира WWF - България, представена от ръководителя си Веселина Кавръкова. По темата за околната среда от 12-те участващи посолства патрон е посланикът на Черна гора Снежана Радович. Младият \"посланик за един ден\" за околната среда е 15-годишната Елена Младенова от София, която е спечелила конкурса с есе за всекидневната свръхконсумация и нуждата от грижа за биоразнообразието и ресурсите на планетата. WWF - България, предлага на партньорите си в инициативата - посланика на Черна гора и посланичката за един ден Елена - да отбележат важността на опазването на природата в събитие в четвъртък край река Марица по закриване на 5-годишния проект за крайречните гори. Целта на срещата на \"посланиците\" е в посещение на място да покажат как е възможно реално партньорство между гражданските организации и отговорните институции, което да доведе до видими ползи за природата и хората. На събитието в четвъртък край река Марица присъстват много от заинтересованите страни – представители на Изпълнителната агенция по горите (ИАГ), регионалната дирекция по горите (РДГ), Лесозащитна станция-Пловдив, кметовете на Поповица и Садово, които са общини - собственици на гори, учители и ученици. В резултат от проекта, изпълнен от WWF-България, ИАГ, РДГ-Русе и РДГ-Пловдив, са възстановени 481 декара крайречни гори в защитените зони от \"Натура 2000 \"Река Марица\" и \"Мартен-Ряхово\". За възстановяването са използвани различни видове дървета от местен произход и възстановената гора се доближава максимално до естествената смесена структура на крайречните гори. Нели Дончева, координаторът на програма \"Гори\" на WWF - България, коментира, че за нея резултатите при възстановяването на крайречните гори са много мотивиращи. Тя е видяла как отношението на заинтересованите страни се променя - от скептицизъм и трудно възприемане на идеята за възстановяване на естествените гори до гордост от свършеното сега и ангажимент за поддържането им в бъдеще. Тя дава за пример Държавното горско стопанство в Асеновград, които като собственици са силно ангажирани крайречните гори да се развиват и след края на проекта. \"Когато има партньорство между неправителствените организации и държавата, има добри резултати,\" обобщава Дончева. На събитието всички участници посещават създадената по проекта \"класна стая на открито\" – беседка с образователни материали за ценни видове от крайречните гори. Включва се и училището от Поповица , като учителката по биология вече планира как да използва \"класната стая на открито\" в бъдещи уроци. Днешните \"посланички за един ден\" и бъдещето на поколението на Елена и Грета От страна на WWF - България, партньор в инициативата на британското посолство е Веселина Кавръкова, ръководителят на организацията за България. Тя разказва, че за нея \"Посланик за един ден\" успява да даде възможност на младите момичета да участват и да усетят силата си като граждани и това е много важно. \"За мен тази инициатива е важна, защото събира жени и момичета от различни сфери и помага да овластим момичетата да участват и гласът им да бъде чут. Аз съм много окуражена от сериозното отношение на Елена, която има желание като млад човек да поеме отговорност и да действа за промяна\", смята Кавръкова. В събитието посланикът на Черна гора Снежана Радович беше патрон на темата \"околна среда\", заедно с Кавръкова и 15-годишната Елена Младенова. В речта си тя заяви, че за Черна гора опазването на голямото разнообразие на ценни растения и животни и чистите природни ресурси в малката по територия балканска страна е важен приоритет на държавната политика. \"Аз идвам от Черна гора, екологична държава, както е записано в Конституцията ни. Имаме пет национални парка, голям брой обекти под закрилата на ЮНЕСКО и голям брой защитени територии. Също така на територията на Черна гора съществуват множество застрашени видове животни и птици и ние се гордеем с това. Наш дълг е да опазваме природата за нашите деца. Радвам се, че имам честта да участвам в това събитие, заедно с Елена Младенова, която днес е \"Посланик за един ден,\" каза в речта си Нейно Превъзходителство Радович. Младият посланик на околната среда \"за един ден\", Елена Младенова, е спечелила конкурса с есето си за свръхконсумацията и изчерпването на ресурсите на планетата. В него тя разказва как модата налага производство на излишни количества дрехи, което има голям отпечатък върху природата. То налага отглеждането на памука като текстилна култура, за което се ползват големи количества природни ресурси, най-вече на вода. За производството на памук се култивира 350 млн. декара земя, като от нея изчезват растителни и животински видове. \"Цели райони на Узбекистан се превърнаха в пустиня заради отглеждането на памук. Аралското море е почти изчезнало и солеността на почвата се е увеличила,\" пише Младенова. Нейното послание е, че при актуалната модна колекция на дрехи с цвят корал трябва да се замислим, че скоро коралите ще могат да бъдат видени само като цвят. Всеки може да направи нещо конкретно в своето всекидневие, за да помогне. Предстои да видим дали ще чуем гласа на Елена Младенова и в бъдещи природозащитни инициативи. На фона на активната позиция на младите климатични активисти, протестиращи всеки четвъртък в Белгия и примера на Грета Тунберг от Швеция (виж  тук ), може би има шанс за обновяване на лицата и енергията в гражданското природозащитно движение и в България.", "date": "2019.02.24", "title": "\"Посланик за един ден\" се включи в инициативата на WWF за крайречните гори"}
{"url": "https://www.dnevnik.bg/sviat/2019/02/24/3395084_papata_sravni_seksualnoto_posegatelstvo_nad_deca_s/", "text": "Духовниците, виновни за сексуално посегателство над деца, са \"оръдия на Сатаната\", каза папа Франциск и обеща всеки подобен случай да се разглежда внимателно. Той добави, че педофилията му напомня за езическите ритуали на човешки жертвоприношения, предаде Би Би Си. Папата направи изявлението си пред високопоставени духовници в края на четиридневната конференция срещу сексуалната злоупотреба, която се проведе във Ватикана. \"Нечовечността на този световен феномен е дори по-сериозна и по-скандална в църквата, защото тя е в противоречие с моралния авторитет и с етичността на църквата\", отбеляза папата. Той каза, че в сексуалните посегателства на духовници се вижда \"ръката на злото\", която не се спира дори пред невинността на децата. Папа Франциск постави ударение на това, че сексуалното насилие над деца е световен и универсален проблем и каза, че оттук нататък жертвите на педофилия ще бъдат приоритет, а извършителите на подобни престъпления ще бъдат изправяни пред правосъдието. Безпрецедентната конференция, наречена Защита на малолетните в църквата, беше посетена от главите на църквите на повече от 130 държави. Те обсъдиха предложения как да се реши проблема, включително духовниците да се задължат да обучават хората как да забелязват сексуални посегателства и как да информират полицията. На срещата във Ватикана духовниците се срещнаха и с жертви на сексуална злоупотреба, повечето от които предпочетоха да запазят анонимност.", "date": "2019.02.24", "title": "Папата сравни сексуалното посегателство над деца с \"човешко жертвоприношение\""}
{"url": "https://www.dnevnik.bg/sport/2019/02/24/3394678_dvijenieto_v_centura_na_sofiia_se_promenia_zaradi/", "text": "Организацията на движението в центъра на София ще бъде променена заради футболната среща между \"Левски\" и ЦСКА. Дербито е днес на Националния стадион \"Васил Левски\" от 13.00 часа. От Столичната община съобщава, че до 20.00 часа са забранени престоят и паркирането на автомобили при сектор Г на националния стадион, а до 15.00 часа и на моста пред стадиона, както и на ул. \"Ген. Гурко\" между бул. \"Евлоги и Христо Георгиеви\" и бул. \"Васил Левски\". От Столичната община посочват, че от 12.00 часа до края на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки с изключение на автобусите на масовия градски транспорт по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; както и по бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\".", "date": "2019.02.24", "title": "Движението в центъра на София се променя заради дербито между \"Левски\" и ЦСКА"}
{"url": "https://www.dnevnik.bg/sport/2019/02/24/3394900_levski_i_cska_se_izpraviat_edin_sreshtu_drug_v_derbi_s/", "text": "Надеждите на \"Левски\" и ЦСКА за титла могат да бъдат възобновени след дербито между двата тима от 23-ия кръг в Първа лига. Победителят от двубоя ще получи възможност да съкрати аванса на  лидера \"Лудогорец\" , който се намира в криза. Първият двубой между тях беше през септември, когато \"Левски\"  излъга червените с автогол на вратаря Витаутас Черниаускас . Двата тима влизат в двубоя с нови треньори, които дебютираха начело на съставите си само през миналия уикенд. Георги Дерменджиев и Любослав Пенев все пак записаха по един успех, който дойде в средата на седмицата над \"Витоша\" и \"Ботев\" (Враца). Преди срещата червените изостават с пет точки от \"Лудогорец\", а \"Левски\" е на осем зад шампиона. Двубоят е днес от 13 часа и ще бъде предаван по \"Диема Спорт\". Представянето на отборите Последният месец беше изпълнен със събития и в двата лагера, като при \"Левски\" те бяха освен от спортно-технически характер, но и на ниво ръководство. Бизнесменът Васил Божков се ангажира да финансира и оздрави клуба, като до момента покри голяма част от дълговете. Сините се сдобиха и с нов треньор, като посредата на зимната подготовка освободиха Славиша Стоянович и назначиха Георги Дерменджиев. Специалистът, който стана три пъти шампион с \"Лудогорец\" и вкара отбора два пъти в Шампионската лига, дебютира с 1:1 срещу \"Локомотив\" (Пловдив) на \"Герена\", след което  победи \"Витоша\" с 2:0 . Сблъсъкът на \"Васил Левски\" ще бъде първият голям мач, в който Дерменджиев води сините. Той обаче няма да може да разчита на контузения Валери Божинов. Нападателят получи травма в срещата с \"Витоша\" и остана извън групата за дербито. Аут е и друг от новите играчи Живко Миланов. В ЦСКА заложиха на Любослав Пенев, който смени след зимната подготовка Нестор Ел Маестро. 52-годишният треньор пое отбор в лошо състояние, а най-силният играч на тима от есента  Кирил Десподов беше продаден в \"Каляри\" . През зимата ЦСКА се раздели и със Станислав Манолев, а нови играчи не бяха привлечени. Пенев започна със загуба 0:2 от \"Черно море\", след което победи \"Ботев\" (Враца) с 2:1 на \"Българска армия\" в мач пълен със съдийски грешки. Червените бяха неубедителни в дербитата през есента, а в момента отборът не впечатлява и с формата си в защита. Червените са принудени да разчитат на крайни бранители без почти никакъв опит. Червените също ще бъдат без ключова фигура, след като Кристиян Малинов е наказан. На треньорските скамейки \"Зависими сме от всичко - метеорологични условия. Разбира се, че ще разчитаме на феновете, но ще разчитаме главно на себе си. Не съм притеснен, един мач за първенството. Вярно е, че има заряд в този мач, ще предам разум на отбора си и вярвам, че ще излезем победители. Головете ще решат двубоя. Това е една игра, ще има голяма доза тактика. Който я спази, който направи по-малко грешки, той ще е победител. Три точки са, наистина една победа веднага променя статуквото. Пак казвам, че ние ще се опитаме да победим\", каза  преди двубоя Дерменджиев . Треньорът на сините обяви, че очаква и сериозна подкрепа от феновете. Колегата му  Пенев говори повече за странични теми , а не за отбора си. \"Не винаги в този тип двубои по-силният побеждава. Не искам да говоря за фаворит, настройвам момчетата ми да си свършат работата, да изпълнят поставените задачи. Резултатите от мачовете и позицията, на която се намираш, те правят фаворит. Интересува ме утрешния мач. Има подобрение в играта има, има, но ни трябва още време\", каза преди двубоя Любослав Пенев. Той разкритикува за втори път съдиите и изрази съмнение в назначението на  рефера Владимир Вълков . \"Моето мнение е, че съдията не е готов за този мач. Г-н Вълков ще ръководи мача. Знаете ли кои са съдиите и останалите назначения? Като ниво и подготовка не е готов да води такъв двубой. Моето мнение е, че е подготвен за бушон. Съдийският наблюдател е счетоводител към хлебозавод, в който, случайност или не, акционер е Боби Михайлов. Налице е безпристрасно и професионално съдиство, на което ще се даде висока оценка\", каза Пенев на пресконференция. По-рано треньорът на ЦСКА  беше глобен с 9000 лева от БФС .", "date": "2019.02.24", "title": "\"Левски\" и ЦСКА се изправят един срещу друг в дерби с голям залог"}
{"url": "https://www.dnevnik.bg/razvlechenie/2019/02/24/3394541_oskari_2019_nominaciite/", "text": "Тази вечер за 91-ви път Американската филмова академия ще връчи най-престижните награди в света на киното - \"Оскар\". \"Рома\" и \"Фаворитката\" поведоха в надпреварата с по десет номинации в основните категории, сред които за най-добър филм, режисура, актриси в главна и поддържаща роля, оригинален сценарий и операторско майсторство. След тях по брой номинации се нареждат \"Роди се звезда\" и \"Вице\" с по осем. \"Черната пантера\" е със седем и прави пробив като първата лента за супергерои в историята на \"Оскар\"-ите, номинирана за най-добър филм. Ето кои са основните претенденти за наградата& Най-добър игрален филм: \"Черната пантера\" BlacKklansman \"Бохемска рапсодия\" \"Фаворитката\" \"Зелената книга\" \"Рома\" \"Роди се звезда\" \"Вице\" Най-добра актриса в главна роля: Ялица Апарисио в \"Рома\" Глен Клоуз в \"Съпругата\" Оливия Коулман във \"Фаворитката\" Лейди Гага в \"Роди се звезда\" Мелиса Маккарти в Can you Ever Forgive Me? Най-добър актьор в главна роля: Крисчън Бейл във \"Вице\" Брадли Купър в \"Роди се звезда\" Уилям Дефо във \"Ван Гог: Пред портите на вечността\" Рами Малек в \"Бохемска рапсодия\" Виго Мортенсен в \"Зелената книга\" Най-добра актриса в поддържаща роля: Ейми Адамс във \"Вице\" Марина де Тевира в \"Рома\" Реджина Кинг в If Beale Street Could Talk Ема Стоун във \"Фаворитката\" Рейчъл Уайз във \"Фаворитката\" Най-добър актьор в поддържаща роля: Махершала Али в \"Зелената книга\" Адам Драйвър в BlacKkKlansman Сам Елиът в \"Роди се звезда\" Ричард Грант в Can you Ever Forgive Me? Сам Рокуел във \"Вице\" Режисура: Спайк Лий за BlacKkKlansman Павел Павликовски за Cold War Йоргос Лантимос за \"Фаворитката\" Алфонсо Куарон за \"Рома\" Адам Маккий за \"Вице\" Операторско майсторство: Лукас Жал (Cold War) Роби Райън (\"Фаворитката\") Калеб Дешанел (Never Look Away) Алфонсо Куарон (\"Рома\") Матю Либатик (\"Роди се звезда\") Оригинален сценарий: \"Фаворитката\" - Дебора Дейвис и Тони Макнамара First Reformed - Пол Шрейдър \"Зелената книга\" - Ник Валелонга, Брайън Къри и Питър Фарели \"Рома\" - Алфонсо Куарон \"Вице\" - Адам Маккий Адаптиран сценарий: The Ballad of Buster Scruggs - Джоел и Итън Коен  BlacKkKlansman - Чарли Уахтел, Дейвид Рабиновиц и Спайк Лий Can You Ever Forgive Me? - Никол Холофсенър и Джеф Уити If Beale Street Could Talk - Бари Дженкинс \"Роди се звезда\" - Ерик Рот, Брадли Купър и Уил Фетърс Чуждоезичен филм: Capernaum - Ливан Cold War - Полша Never Look Away - Германия \"Рома\" - Мексико Shoplifters - Япония Анимация: \"Феноменалните 2\" \"Островът на кучетата\" Mirai \"Ралф разбива интернета\" \"Спайдър-мен: В Спайди вселената\" Оригинална музика: \"Черната пантера\" BlaKkKlansman If Beale Street Could Talk \"Островът на кучетата\" \"Мери Попинз се завръща\"", "date": "2019.02.24", "title": "Оскари 2019: Номинациите"}
{"url": "https://www.dnevnik.bg/evropa/2019/02/24/3392616_imotniiat_bum_v_atina_zashto_cenite_sa_kitaiski_i/", "text": "Жералдин Инес е в паника за бъдещето. Шейсет и три годишната жена опитва да купи апартамент откакто била изгонена от дома, в който живяла под наем в продължение на 32 години. Инес била изгонена, когато жилището й било купено от китайски инвеститори преди две години, разказва Би Би Си. \"Искам някаква сигурност в случай, че същото нещо се случи отново\", казва Инес, която е ирландка. Тя печели скромна заплата като преподавател по английски език, докато пенсията на мъжа й, който е грък, била намалена от 1500 на 500 евро по време на започналата през 2010 г. икономическа криза в Гърция. \"Когато бяхме изгонени, все още се продаваха апартаменти за около 100 хил. евро. Сега не мога да намеря нищо под 250 хил. Има китайски и руски цени. Не гръцки\", казва тя. Гръцката финансова криза доведе до свиване на икономиката на страната с над 25%, но най-после има признаци за подобрение. Имотният пазар, някога напълно мъртъв, е във възход. Цените на имотите в Атина са се увеличили с 3.7% миналата година. Тези новини обаче будят безпокойство. Бумът изглежда е задвижван от  спорната схема \"златна виза\" , в рамките на която граждани на държави извън ЕС получават право на престой и свободно движение в Шенген в замяна на инвестиции в собственост. Притеснението обаче е, че чуждестранните инвеститори извличат ползи, докато обикновените гърци – не. Какво за \"златните визи\"? Много страни от ЕС, включително  България , Великобритания, Португалия и Испания, имат такива схеми, но в Гърция прагът е най-нисък. Инвеститорите получават петгодишно право на пребиваване след покупката на собственост на стойност 250 хил. евро. Това превръща страната в нова гореща точка за чуждестранни купувачи. Според Enterprise Greece, организация за насърчаване на бизнеса, до края на ноември 2018 г. за инвеститори и техните семейства са били издадени 9756 разрешителни за престой. През 2017 г. броят им е бил 6205, а през 2016 г. - 3695. Най-много са били купувачите от Китай, следвани от руснаци и турци. Хиляди пристигат на летището в Атина всяка седмица, за да бъдат развеждани от брокери. \"Има много компании, които купуват имоти от гърци и ги препродават на китайци\", казва Лефтерис Потамианос, председател на Атинската асоциация за недвижими имоти, според когото поне една трета от продажбите на собственост в града отиват в ръцете на инвеститори със \"златни визи\". \"Това засяга местните хора, които се опитват да наемат имоти и които виждат как цените се покачват. Много имоти отиват от гръцки в чужди ръце. Не можем да контролираме това\", допълва той. Ролята на Airbnb Тъй като цените в центъра на Атина паднаха много по време на кризата – до 1000 евро на квадратен метър или по-малко – Потамианос обяснява, че инвеститорите обикновено купуват три или четири апартамента в популярни за туристите места и ги отдават под наем чрез Airbnb. Това доведе до покачване на наемите – със 17% миналата година, според гръцкия сайт за наемане на имоти Spitogatos. Местните жители, които печелеха от туристите, въпреки гръцките икономически проблеми, сега започват да усещат отрицателните ефекти. \"Всяка година имах увеличение на посетителите, което е добре\", казва Спирос Белас, собственик на кафене в Кукаки, квартал, който Airbnb определя като един от районите си с най-голям растеж в световен мащаб през 2016 г. \"Сега обаче мисля, че се стигна твърде далеч. Наемите бяха удвоени до 600 евро, понякога и до 1000. Не мисля, че това отразява гръцката действителност. Половината ми персонал трябваше да се премести\", допълва той. Хазяинът на негов приятел наскоро вдигнал наема за студио от 220 на 400 евро. \"Ако работите в бар или ресторант тук, заплатата ви е едва 600-700 евро\", обяснява той. Кой има полза Някои жители на Атина, като Иро Христодулаки, са обърнали ситуацията в своя полза. 31-годишната жена и нейният приятел са купили и реновирали три апартамента за Airbnb. Наскоро продали един от тях на китайски инвеститор за 58 хил. евро – осем пъти повече от цената, която платили преди две години. Двойката се насочила към чуждестранни клиенти, \"защото те плащат повече, отколкото гърците\" и извършила продажбата чрез китайска компания, като клиентът не бил виждал апартамента преди това. Какво може да се случи Не само гърците се безпокоят за количеството издадени \"златни визи\". Европейската комисия предупреди, че схемата може да улесни организираната престъпност и прането на пари. Гръцкото правителство въведе по-строг контрол, но все пак планира да я разшири, за да включи акции и облигации. Много жители на Атина призовават за далеч по-строги регулации. \"Има твърде много свобода в момента\", казва Белас. \"Някой трябва да въведе правила, иначе всичко ще се промени\".", "date": "2019.02.24", "title": "Имотният бум в Атина: защо цените са китайски и руски, а не гръцки"}
{"url": "https://www.dnevnik.bg/skorost/2019/02/24/3394275_test_draiv_s_benzinov_motor_konkurirasht_dizelite/", "text": "Рено\" не спира да инвестира в модела си \"Меган\", като наскоро започна да го предлага с нов 1.3-литров бензинов двигател с турбокомпресор с директно впръскване на горивото, разработен съвместно от алианса и \"Даймлер\". Новият мотор комбинира по-висок въртящ момент при ниски обороти плюс по-висок и по-постоянен въртящ момент при високите обороти, което определено носи повече удоволствие от шофирането, показа тест на автомобила с новия агрегат. С технологии от \"Нисан\" GT-R В същото време двигателят се отличава с по-нисък разход на гориво. В мотора са използвани технологии от Нисан\" GT-R като тази за плазмено покритие на цилиндрите, което увеличава енергийната ефективност чрез намаляване на триенето и оптимизиране на топлопроводимостта. Други новости в сравнение със съществуващия мотор са увеличеното налягане на впръскване на горивото до 250 бара, специален дизайн на горивната камера за оптимизиране на въздушно-горивната смес и технологията за двойно променливо газоразпределение. \"Рено Меган\" се предлага с две версии на новия двигател – със 115 и 140 к.с. В по-мощната от тях конските сили са с 10 повече спрямо предшественика му, а максималният въртящ момент е 240 Нм (+35 Нм). Тестовият автомобил разчиташе на мотора със 140 к.с, комбиниран с механична скоростна кутия, като още след първите километри спечели симпатиите ми със своята гъвкавост. В зависимост от нуждите позволява ранно превключване на предавките, отразяващо се позитивно на разхода, или \"изцеждането\" им, което пък е добре за ускорението. Разход по книжка и разход на пътя От място до 100 км/ч двигателят ускорява \"Меган\" за 9.5 секунди. Разходът на гориво е 5.5 л/100 км в смесен цикъл по книжка, докато в рамките на теста беше с литър по-висок. Моята консумация обаче беше постигната без нито за момент да ползвам еко режима на шофиране и при оценка 62 от 100 точки на ефективността ми на каране. Новият мотор ми даде възможност да си припомня силните страни на \"Меган\" – комфортна возия, възможност да бъде поръчан с пълен набор системи за комфорт и сигурност и т.н. В тестовата кола разчитах на екстри като адаптивен темпомат, сигнализация за автомобил в мъртвата зона на огледалата, помощник за поддържане на избраната лента на движение, предупреждение за опасност от сблъсък в предното превозно средство и какво ли още не. Подготвен за зимата Фенове ще намери и системата за самостоятелно паркиране, която дава сигнал на водача за достатъчно големи паркоместа, като поема въртенето на волана, докато за шофьора остава само да борави с газта, спирачката и съединителя. В студените и кратки зимни дни, в които тествах \"Меган\", оцених също седалките с подгряване, светодиодните фарове и цветното осветление в салона. Голямо удобство е достъпът до колата, без да е нужно да се вади ключът от джоба или чантата, като автомобилът се заключва автоматично при отдалечаване от него. Мултимедийната система е лесна за работа, като помни до шест различни профила с предпочитанията на водача – език, любими радиостанции, предпочитания маршрути, използван телефон за свързване и т.н. С променлив характер Силно препоръчвам оборудването на колата със системата за промяна на настройките на волана, реакцията на педала на газта, асистиращите системи, вентилацията и т.н. в няколко режима, която освен вече споменатият еко има още комфортен, спортен, неутрален и индивидуален. Комфортните настройки са идеални за магистрала и при лежерно пътуване, което може да стане още по приятно при активиране на някоя от програмите за масаж на шофьорската седалка. Спортният пък доставя удоволствие при атакуване на пътища със завои с по-висока скорост. Цените на \"Рено Меган\" с новия 1.3-литров бензинов мотор тръгват от 32 290 лева с ДДС за версията със 115 коня и 35 790 лв с ДДС за тази със 140. Автомобил с оборудване като на тестовия, излиза 47 210 лв. с ДДС. В заключение остава да добавя, че алиансът \"Рено Нисан\" и \"Даймлер\" работят по над 13 проекта за мотори и трансмисии, за които новини се очакват в скоро време.", "date": "2019.02.24", "title": "Тест драйв: С бензинов мотор, конкуриращ дизелите"}
{"url": "https://www.dnevnik.bg/sport/2019/02/24/3394928_albert_popov_debjutira_v_start_ot_svetovnata_kupa_v/", "text": "Най-добрият български скиор Алберт Попов ще запише днес първи старт за Световната купа на родна земя. 21-годишният състезател ще участва в седмия от деветте гигантски слаломи за сезона, който ще се състои на пистата \"Алберто Томба\" в Банско. Първият манш стартира в 10.30 часа, а вторият - в 13.30 часа. В България състезанието ще бъде предавано по \"Нова спорт\" и \"Диема спорт 2\". \"Целта ми е да бъда в топ 30 в първия манш, за да може да се класирам за втория и там вече да атакуваме по-предни места\", каза Попов, който прави най-силния сезон в своята кариера. В началото на годината българският скиор записа две впечатляващи класирания в слалома -  шесто място в Шладминг  и  девето място в Кицбюел . Той е първият българин с точки за Световната купа от времето на Петър Попангелов. Попов все още няма завършен слалом в Световната купа, но се надява да успее да се представи силно на родна земя. \"Алберто Томба\" е писта, на която от малък карам, тренирам. Знам я от горе до долу. Надявам се това да ми помогна и вече времето също да е на наша страна.\" Той ще разчита и на подкрепата на публиката. \"В България сме, а у дома и стените помагат. Мисля, че ще има доста хора. Надявам се да ги зарадвам. Пожелавам си  отново да кажа, че българите можем . И сигурно ще го кажа.\" \"Всички най-добри скиори са тук. Всеки иска да даде най-доброто от себе си, но аз обичам трудностите. Пожелавам си успех\", каза още бронзовият медалист от световното първенство за младежи през 2018 г. В днешното състезание ще участва още един българин - Йоан Тодоров. Това е вторият от трите предвидени старта в Банско. В събота трябваше да се състои шестият супергигантски слалом. Той обаче беше отменен заради натрупалия сняг. В петък се проведе последната за сезона алпийска комбинация. Тя беше  спечелена от французина Алексис Пинтюро , който грабна и малкия кристален глобус в дисциплината. Банско е домакин на стартове от Световната купа по ски алпийски дисциплини за шести път.  Министерството на младежта и спорта отпусна 1 милиона лева  за организирането на събитието тази година. Спортният министър Красен Кралев пък беше награден  от президента на Българската федерация по ски Цеко Минев за приноса му в развитието на ски спорта в България. Поводът беше десетата годишнина от първата Световна купа в Банск", "date": "2019.02.24", "title": "Алберт Попов дебютира в старт от Световната купа в България"}
{"url": "https://www.dnevnik.bg/sviat/2019/02/24/3394930_sled_smurtta_na_potrebitel_socialnite_mreji_propadat_v/", "text": "От снимки до постове и лични съобщения – потребителите на социални мрежи оставят дълга дигитална следа. Но какво става с всички тези данни след смъртта на човека, пита фондация \"Томсън Ройтерс\". Този въпрос ще става все по-належащ за експертите по право, а наскоро семейството на починало британско момиче повдигна темата. Родителите на 14-годишната Моли Ръсел, която се самоуби през 2017 г., съобщиха пред местни медии, че не успяват да получат данните от телефона ѝ, включително от инстаграм акаунта ѝ, макар да се надяват, че те може да разкрият защо момичето е посегнало на живота си. \"Струва ми се, че данните от телефона ѝ би трябвало да бъдат наследени от родителите ѝ’, каза бащата Иън пред Би Би Си. \"Тя почина, без да остави завещание, бе 14-годишна и всичко друго, естествено се върна при нас. Това трябва да важи и за данните ѝ.\" \"Инстаграм\" отказа да коментира случая. Социалната мрежа, която е собственост на \"Фейсбук\", твърди, че е против политиката ѝ да допуска други хора да влизат в чужди акаунти, но би обмислила легитимни искания от роднини, стига за тях да има съдебна заповед. Великобритания е една от многото държави, които нямат закони за наследяването на цифровата собственост, и това усложнява подобни случаи, коментира Едина Харбинджа, лектор в Университета \"Астън\". Неприкосновеността е ключов въпрос, доколкото става въпрос и за личните съобщения, съдържащи се в акаунтите. Има различни интерпретации каква част от информацията би била преносима собственост. \"Това е пълен правен хаос\", каза тя. Кой е собственик на моите данни Според  Общия регламент за защита на личните данни  ( GDPR ) потребителите имат право да поискат от фирмите копие от данните, които съхраняват, и да поискат те да бъдат изтрити. Но GDPR се отнася само до живите хора, сочи Роуина Филдинг, експерт в британската консултанстка компания Protecture. Водещият правен възглед в Европа гласи, че личните данни не са вид собственост и не могат да бъдат продавани. \"Единственият собственик на лични данни е индивидът\", казва Габриел Войзън, партньор в кантората Bird & Bird. \"Организациите може да получат тази информация, защото аз съм им я дал. Но те не са собственици на името ми, например. Те са \"настойници\" на тази информация\". Не всичко, споделено онлайн, обаче, е лични данни – снимките, например, са интелектуална собственост и би трябвало да се предават на наследниците, смята Харбинджа. \"Проблемът е как те да стигнат до нея\". Цифровото отвъдно Французите имат право да кажат на компаниите какво да направят с данните им след смъртта; в Канада изпълнителят на завещанието има достъп до цифровите активи по подразбиране. Наследниците в Германия имат право на пълен достъп до данните на починалите след като миналата година съд взе това решение по аналогия с разрешения достъп до писмата. Повечето щати в САЩ разрешават изпълнителите на завещанието да видят с кого е контактувал покойника, но не и да четат съобщенията, освен ако нямат изрично разрешение. Тех компаниите също си създават собствени правила. \"Гугъл\" позволява на потребителите да вземат решение какво да се прави с информацията след смъртта им; ако не са изразили желанията си изрично, фирмата твърди, че може да работи заедно със семействата, за да закрият акаунт и да им даде съдържанието в някои случаи. Но основната ѝ отговорност е да гарантира, че данните на потребителите ще си останат лични и защитени. \"Фейсбул\" и \"Инстаграм\" позволяват на роднини да поискат акаунт да бъде изтрит или превърнат в мемориална страница, в която съдържанието остава видимо, но неподлежащо на промени. Потребителите на \"Фейсбук\" могат да посочат и \"наследник\", който да се грижи за акаунта – той може да пише постове и да сменя профилната снимка, но не и да чете съобщения. Дори при изтриване на акаунта, двете фирми запазват информацията за известно време – тя може да има икономическа стойност в огромните им бази данни, които да обучават изкуствен интелект и приложения за машинно учене, сочи Харбинджа.", "date": "2019.02.24", "title": "След смъртта на потребител социалните мрежи пропадат в \"пълен правен хаос\""}
{"url": "https://www.dnevnik.bg/sviat/2019/02/24/3394733_moldova/", "text": "Молдовците гласуват за парламент на фона на обвинения за \"руска намеса\", отправяни от управляващите преди отложения с три месеца вот и  действия на \"Фейсбук\"  срещу създадени на територията на страната профили, целящи да повлияят на избирателите. Експерти, цитирани в западни и руски медии, смятат, че е трудно да се предскаже развръзката от вота. Агенция ТАСС отбелязва, че Европа и САЩ са отправили призив социалистите, желаещи сближаване в Русия, да не бъдат допуснати до властта. Според редица експерти създаванeто на правителство след вота, в който могат да участват 2.825 млн. души, ще е трудно, ако не невъзможно. От 15 партии, които се борят за места в парламента, фаворитите ще са управляващата Демократическа партия на олигарха Владимир Плахотнюк, Партията на социалистите на Република Молдова на изтъкващия топлите отношения с Кремъл президент Игор Додон и проевропейският опозиционен блок \"Веднага\" (ACUM) на бившия министър на образованието Мая Санду и опозиционера  Андрей Нъстасе , спечелил анулираните  кметски избори в Кишинев  миналата година. В парламента вероятно ще влезе и партията \"Шор\" на бизнесмена Илан Шор, осъден на 7 и половина години затвор след делото за загубата на 1 млрд. евро от молдовските банки през 2014 г. (повече за него  четете тук .) Нова система За влизането си Шор се възползва от новата система, при която ще се състои вотът - смесена вместо пропорционална. От 101 депутати 51 вече ще се избират в едномандатни избирателни райони, а 50 - по партийни листи. Извънпарламентарната опозиция и комисия към  Съвета на Европа критикуваха системата , но консенсус между считаните за проевропейски управляващи и считаните за проруски социалисти помогна за въвеждането ѝ. \"Евронюз\" отбелязва, че тя вероятно ще помогне на Плахотнюк (който  фактически управлява страната  и чиято Демократическа партия има 42 места в парламента) да запази влатта си. Заради него и други молдовски представители Европарламентът каза миналата година, че е Молдова е \"държава, пленена от олигархични интереси\". По-рано говорителят на руското вътрешно министерство Ирина Волк обяви, че Плахотнюк и молдовският бизнесмен Вячеслав Платон са заподозрени в незаконното изнасяне от Русия на над 37 милиарда рубли в периода 2013-2014 г. Непредсказуеми Както при предишните избори на 30 ноември 2014 г., се очаква социалистите, формално оглавявани от Додон до президентския вот през 2016 г., да спечелят най-много места на изборите. Възможно е да нямат мнозинство и да им се наложи да влязат в коалиционни преговори. Те не успяха да поемат управлението след изборите през 2014 г. и го направи проевропейско обединение. За точната конфигурация на парламента обаче има много неизвестни. За политическия анализатор Валериу Реница е \"почти невъзможно\" да се предскаже как ще изглежда бъдещият парламент и всичко зависи от това кой ще преговаря за съставне на правителство, пише \"Дойче веле\". Тази роля вероятно ще вземе Демократическата партия, продължава той. Според политолога Анатол Църану, ако се стигне до коалиция, тя ще е между демократи и социалисти и макар че левите, \"разбира се, намалят интензивността на европейския курс на страната\", те няма да го отменят. Друг вариант е демократичните сили да опитат да съставят кабинет на малцинството, но това е труден път, който ще доведе до извънредни избори. Такава възможност не изключва и често изтъкващият връзките си с Москва президент Игор Додон. Промени? Едновременно с изборите ще има и референдум по въпросите дали броят на депутатите да се намали с от 101 на 61 души и дали \"народът да може да отзовава\" депутати, ако те не изпълняват задълженията си. Промените не биха могли да влязат в сила, преди да се формира мнозинство, което да ги подкрепи в парламента, ако бъдат гласувани, и преди да има консултации с Венецианската комисия в Съвета на ЕВропа. Не е сигурно и дали ще има промяна във външната политика на страната и дали тя няма да си остане в  \"сивата зона\" между Запада и Русия , отбелязват експерти в скорошен анализ на \"Ройтерс\".", "date": "2019.02.24", "title": "Молдовците избират парламент по нова система и решават дали депутатите да са по-малко"}
{"url": "https://www.dnevnik.bg/sviat/2019/02/24/3394434_senegalskiiat_prezident_obeshtava_oshte_po-svetlo/", "text": "В зрелищен предизборен видеоклип, с много фойерверки и ярки светлини, сенегалският президент Маки Сал е сниман на фона на високоскоростен влак, магистрала, небостъргач със стъклена фасада и накрая спортен стадион. Видеото, представящо Сал като иноватор, визионер и предприемач, фокусира вниманието на избирателя върху скъпите строителни проекти от програмата за развитие на стойност 16.5 млрд. долара, на която той разчита да му спечели гласове на президентските избори в неделя. \"Този влак ни отвежда с голяма скорост в модерната епоха\", каза Сал на церемонията за откриването на високоскоростната жп линия TER, която набързо бе организирана миналия месец, макар че експресните влакове няма да се движат поне до средата на 2019 г.. \"Избрахме да направим технологичен скок, който ни изстрелва директно в челните редици на прогреса\", заяви той. Много сенегалци споделят тази мечта, но не всички са убедени, че плановете на Сал ще облагодетелстват повечето от тях. Очаква се 57-годишният Сал да бъде преизбран. Откакто бе избран за президент през 2012 г., икономически ръст на Сенегал се повиши до повече от 6 процента - един от най-бързите в Африка, а хиляди села в бедните райони бяха електрифицирани. Но крайбрежната западноафриканска сгтрана с 15-милионно население, има среден доход на месец под 200 долара, изнасяйки основно цимент, риба и фосфати. Конски каруци се борят с автомобилите за място по пълните с боклук улици на столицата Дакар. Много от знаковите проекти на Сал, включително Дямнядио - футуристичен град, който се строи от нулата върху полупустинен район по протежение на полуострова, където се намира Дакар (Кабо Верде) - са завършени едва наполовина - арматурата още стърчи от бетона. За да плати за проектите, Сенегал взе заеми на световните пазари - последно 2.2 млрд. долара в еврооблигации през март м.г., и от Китай. Западните страни, Световната банка и други кредитори обещаха около 14 млрд. долара заемив Париж през декември, за да финансират Спешния план за Сенегал на Сал. МВФ поддържа рейтинг с \"нисък риск\" за сенегалския дълг, но призова Дакар да го държи в разумни граници. През януари фондът заяви, че усилието да се ускори изпълнението на проектите преди изборите е натоварило държавния бюджет. Запитана от \"Ройтерс\" дали Сенегал е надвишил разходите, директорът за Сенегал в Световната банка Луиз Корд отговори: \"Такива решения се вземат трудно. Най-голямото решение, което всяко правителство взема, е как да разпределя ресурсите си\", но и че \"също толкова важно е страната да има визия къде иска да стигне\". Много сенегалци обаче се съмняват, че строителни проекти като лъскав нов конгресен център ще бъде полезен за средния гражданин толкова, колкото ще облагодетелства малкия сенегалски елит. \"Приоритетите на Сал са напълно погрешни. Той си мисли, че приоритет за толкова бедна страна като Сенегал е да построи небостъргачи в Дямнядио и влак с надута цена \", заяви на митинг през декември опозиционният кандидат за президент Усман Сонко, популярен сред хронично безработната сенегалска младеж. Прокарването на 36-километровата жп линия между Дакар и Дямнядио струваше 1,1 милиарда долара и изселването на хиляди жители. Мнозина твърдят, че още не са получили обещаната компенсация. Шейх Уане, 34-годишен собственик на железарски магазин, който бил сринат от булдозерите, казва, че стотици хора от неговия квартал Мбао чакат да получат парите си още от 2017 г. \"Заради този проект загубихме работата си. Много младежи останаха на улицата. Те са против проекта\", казва Уане, докато върви по релсите на мястото, където някога е бил неговят бизнес. Дямнядио има за цел да освободи от задръстванията пътищата на Дакар, като измести нервния център на столицата с над 3 милиона жители на 30 км на югозапад. Някои правителствени сгради вече са предислоцирани. Други ще ги последват. Правителството твърди, че градът, построен \"по поръчка\", ще спомогне Сенегал да стане конкурентен бизнес хъб и прогнозира, че индустриалният му парк ще създаде около 50 000 работни места. Индустриалният парк на Дямнядио се откри през декември с шест чуждестранни компании и една сенегалска фирма. Въодушевена от перспективата, Софи Зинга, 32-годишна модна дизайнерка, кандидатствала за изграждането на фабрика за облекло и шивашко училище в парка. Получила отказ. \"Това е проект, предназначен само за определен елит или за компании с много пари. Не е нещо, до което имат достъп сенегалски младежи или малки и средни бизнеси\", казва тя. Други местни жители говорят по-ентусиазирано за плана на Сал. \"Това, което ми харесва най-много в проекта, е канализацията\", казва Ибрахима Диуф, 55-годишен охранител в Дямнядио и сочи към изкоп с току-що положени тръби. \"В предградията е пълен кошмар. Тук, в този нов град, все едно ни казват: \"Добре дошли!\", добавя той. /БТА", "date": "2019.02.24", "title": "Сенегалският президент обещава още по-светло бъдеще на изборите"}
{"url": "https://www.dnevnik.bg/razvlechenie/2019/02/24/3394941_koi_kude_koga_da_gledame_tazi_vecher_na_nagradite/", "text": "Остават броени мигове до връчването на 91-вите награди \"Оскар\" на бляскава церемония в Лос Анджелис. Връчване на статуетките на американската киноакадемия ще се проведе тази вечер в холивудския \"Долби тиътър\" и ще започне в 3 ч. българско време в нощта срещу понеделник, 25 февруари. В България те ще бъдат предавани от \"Кино Нова\", като тяхното студио ще започне още 23.30 ч., а излъчването на церемонията - в 3:00 ч.. също ще следи церемонията  Съдейки по  прогнозите на букмейкърите , \"Рома\" и \"Зелената книга\" са основните претeнденти за отличието най-добър филми. \"Рома\" е с коефициент 2/7, следван от \"Зелената книга\" с 9/2. Третото място на \"Фаворитката\" в залозите с коефициент 8/1 е и британският начин на букмейкърите да покажат, че няма начин Академията да гласува за британско заглавие в тази категори, но пък изненади винаги са възможни и историята го доказва. Без водещ, но с множество гости На сцената водещ няма да има за първи път от 1989 г. насам, но организаторите на церемонията ще се опитат да забавляват зрителите в залата, а и пред телевизионните екрани с  изпълнения на групата \"Куин\" и Адам Ламбърт , както и с голям списък от знаменитости, поканени да представят номинациите и наградените. Сред тях Хавиер Бардем, Анджела Басет, Емилия Кларк, Самюел Л. Джаксън, Джеймс Макавой, Мелиса Маккарти, Джейсън Момоа, Даниел Крейг, Крис Еванс, Тина Фей, Дженифър Лопез, Франсис Макдормънд, Гари Олдман, Ейми Полър, Мая Рудолф и Чарлийз Терон. ", "date": "2019.02.24", "title": "Кой, къде, кога да гледаме тази вечер на наградите \"Оскар\" 2019"}
{"url": "https://www.dnevnik.bg/politika/2019/02/24/3394677_ravenstvo_uchastie_v_demokraciiata_prava_za/", "text": "Качествени работни места, здравословна околна среда, социална сигурност и икономически модел, който поставя в центъра социалните разходи - това са част от предложенията в т.нар. манифест за нов социален договор за Европа, с който Партията на европейските социалисти (ПЕС) започват предизборната си кампания за европейските избори през май т.г. Документът, чиято обявена цел е промяната в Европейския съюз (ЕС), бе приет на конгрес на социалистите в Мадрид в събота. На него  лидерът на ПЕС Сергей Станишев призова социалистите да спасят Европа от национализма  и  посочи за възможни партньори след изборите Зелените и някои леви партии .  \"Предизборната кампания ще е позитивна и ще разчита на енергията на хората. Целта е да се мобилизират младите хора и да излязат на улицата, за да искат онази Европа, в която вярват\", обясни Тим МакФий, който е мениджър \"Комуникации\" на кампанията на кандидата на ПЕС за шеф на Европейската комисия (ЕК) Франс Тимерманс. Основна част от кампанията ще се прави в социалните мрежи и интернет, като ще има отделни клипове за всеки канал. Посланията са #itstime и #progressiveeurope.  Европейски орган на труда  Основното обещание на ПЕС е борба с неравенствата, като се работи за равно заплащане между мъже и жени, възможности за работа на хората от различни възрасти, както и преодоляване на бедността сред работещите, се разбира от манифеста. Социалистите искат страните-членки на ЕС да въведат механизъм за допълнително осигуряване за безработица, ако тя нарастне. В манифеста се говори за диалог с провсъюзите и за силен европейски орган на труда, който да се бори със социалния дъмпинг.  ПЕС се обявява за дългосрочен инвестиционен план в Европа, за да са подготвени индустриите да се възползват от зеления преход, цифровата революция и развитието на изкуствения интелект. Индуструалната стратегия на Европа трябва да насочи инвестициите към научни изследвания и иновации, да подкрепи ученето през целия живот и да гарантира работни места, се посочва в манифеста. Социалистите се обявяват и за по-голям бюджет на ЕС. Срещу злоупотерби с публични средства  Опазването на околната среда е ключово сред предизборните обещания на ПЕС, като се набляга на мерки срещу замърсяването на въздуха. Социалистите настояват ЕС да приеме Пакт за устойчиво развитие със социални и еколочини цели.  \"Демокрацията е основополагаща ценност на ЕС. Ние ще защитаваме и подобряваме нашата демокрация, като дадем право на гражданите да участват в нея от местно до европейско равнище\", се посочва в манифеста. В него социалистите искат силни мерки срещу злоупотребата с публични средства, активни граждани, свободни медии, както и противопоставяне на разпространението на фалшиви новини. Срещу насилието и дискриминацията  За борба със сексуални тормоз, насилието, основано на пола, както и всички форми на дискриминация се обявяват още европейските социалисти. Посочва се обаче още, че Европа трябва да премахне юридичеките и обществени пречки пред ЛГБТИ хората, за да живеят свободно, равноправно и с уважение. Акцент е и планът за младежта.  \"ЕС трябва да настоява за реформа в ООН. Ще се погрижим ЕС да включи задължителни социални и екологични стандарти, права на човека, защита на потребителите и права на работниците във всички бъдещи търговски споразумения\", се посочва в манифеста.  ПЕС иска справедлива и солидарна миграционна политика в ЕС. Освен да управлява миграцията по справедлив начин Европа трябва да си партнира с Африка, за да се справи с първопричините за възникването й, посочват социалистите. ", "date": "2019.02.24", "title": "Равенство, участие в демокрацията, права за различните - какво предлага ПЕС на европейците"}
{"url": "https://www.dnevnik.bg/sport/2019/02/24/3393682_biznes_modelut_beroe_ili_purvata_stupka_kum/", "text": "Евротурнирите традиционно са ключов източник на средства, на който българските футболни клубове разчитат, но малко са тези, които могат да стигнат до тях. За останалите остава необходимостта да търсят други начини да си осигуряват свежи пари. Пример за това е \"Берое\", който години наред е в подножието на върха в Първа лига, но не преследва на всяка цена купите, а опитва да създаде работещ клуб. През зимата тимът от Стара Загора реализира три продажби, което като брой е повече от всеки друг от участниците в Първа лига. Клубът продаде капитана си  Мартин Райнов \"Левски\" , Борислав Цонев в хърватския \"Интер\" и централния защитник  Камен Хаджиев в унгарския \"Академия Пушкаш\" . Заедно с трансферите на Педро Еуженио, Карлос Охене и Марко Адамович от лятото общата сума, която \"Берое\" си осигури от продажба на играчи в последните два трансферни прозореца, е близо 1 милион евро, показват данни на transfermarkt.de. Важен акцент е, че за нито един от тези играчи тимът от Стара Загора не е плащал трансферна сума. Райнов е юноша на \"Берое\", Цонев беше освободен от \"Левски\", а останалите също бяха дошли като свободни агенти. По отношение на трансферите \"Берое\" отстъпва единствено на \"Лудогорец\", ЦСКА и \"Левски\". Шампионите се разделиха с Върджил Мисиджан и Игор Пластун за общо 6 милиона евро, червените продадоха звездите си Фернандо Каранга и Кирил Десподов (по непотвърдена информация за общо 7 милиона евро), а сините взеха около 1.7 млн. евро за Габриел Обертан. Разликата с \"Берое\" е, че продадените от старозагорския клуб футболисти освен че бяха дошли без пари, имаха и значително по-ниски заплати. По информация на \"Дневник\" годишният бюджет на \"Берое\" е малко над 8 милиона лева. От тях 4.5 млн. лева осигурява \"ТЕЦ Марица – Изток 2\". Няколко по-малки фирми внасят около 2.5 милиона, а още един идва от телевизионните права и продажбата на билети. Само от началото на този сезон \"Берое\" успя да заработи 25% от своя годишен бюджет от продажбата на петимата футболисти, което е новост за клуба. \"В България всеки иска резултата веднага, на момента, сега. Има много примери, когато изградиш нещо бързо, как почти веднага се разрушава. Собствениците иоскат точно така да се работи - бавно, да се изгради постепенно цялата къща. И така \"Берое\" ще стане отбор, който заслужава\", коментира преди време треньорът Александър Томаш. Според него тимът от Стара Загора следва модела на \"Тотнъм\" във Висшата лига. Случващото се в Стара Загора говори добре и за работата на треньора Александър Томаш, който взима свободни агенти, убеждава ги, че тимът му може да помогне в развитието им, след което ги продава. Интересното е, че продадените през лятото Педро Еуженио и Охене се върнаха обратно в \"Берое\" наскоро, при това без да се плаща за тях.", "date": "2019.02.24", "title": "Как \"Берое\" се насочи към стабилност с трансфери за близо милион евро"}
{"url": "https://www.dnevnik.bg/sviat/2019/02/24/3394715_razgovori_za_brekzit_v_pustiniata_se_ochakvat_na/", "text": "Лидерите на Египет, Ливан и неназовани арабски държави посрещата 25 европейски държавни и правителствени ръководители, сред които е и премиерът Бойко Борисов, по-късно днес и утре. Първата среща на върха на Европейския съюз и Арабската лига в египетския курорт Шарм ел Шейх ще събере на едно място ръководителите на Европейската комисия и Европейския съвет, Жан-Клод Юнкер и Доналд Туск, премиерите на Великобритания, Германия и Италия - Тереза Мей, Ангела Меркел и Джузепе Конте - и други. Сигурността, търговията, развитието и миграцията ще са част от  дневния ред  заедно със ситуацията в Сирия (която бе изключена от Арабската лига в хода на войната) и Либия. Туск и египетският президент Абдел Фатах ас Сиси ще съпредседателстват срещата. Анализатори обаче се съмняват, че може да се постигне сериозен напредък в момент, когаот Европа е разделена по въпросите на миграцията, а арабските страни все още се опитват да се справят с последиците от Арабската пролет, пише  \"Ал Монитор\" . Убийството на саудитеца  Джамал Хашокжи , бивш съветник на властите, а по-късно журналист, критичен към тях, също може да повлияе на дискусиите според други  наблюдатели . Идеята бе спомената през септември на среща на лидерите от ЕС във Виена с аргумента, че е крайно време да се решат миграционните въпроси, вбили клин в Европа през последните години. Върховният представител на ЕС във външната политика и сигурността Федерика Могерини обаче уверява, че тя  ще е много повече  от сбирка на 40 държавни и правителствени ръководители, а според \"Ал Монитор\" друга цел на ЕС е създаване на нови съюзи с южните съседи. \"Каквото се случи в арабския свят, засяга европейците, а каквото се случи в Европа, засяга арабския свят,\" каза Могерини на среща на външните министри в Брюксел, подготвяща събитието в египетския курорт. Без \"сделка в пустинята\" Представител на ООН обаче е казал за \"Франс прес\", че разделенията в миграцията рискуват да \"блокират всички други дискусии\". По думите му страни като Унгария отказват да споменават тази тема на срещата. \"Ройтерс\"  съобщи  преди дни, че именно Будапеща е блокирала обща декларация за миграцията, която и европейските, и арабските страни биха искали да овладеят. Предвид ниските очаквания от срещата и липсващото арабско единство вниманието може да се насочи именно към наближаващото излизане на Великобритания от ЕС. То трябва да се случи на 29 март, а все още няма решение за отлагане. Официални представители в Брюксел и Лондон отхвърлят възможността за \"сделка в пустинята\" за Брекзит в момент, когато британски и американски медии съобщават за разделение в кабинета и за министри, които искат Мей да напусне властта. Според \"Ройтерс\" Мей и Туск ще се срещнат в кулоарите на срещата и ще говорят за Брекзит. За агенцията обаче високопоставен представител на ЕС казва, че няма да има сделка за Брекзит в Шарм ел Шейх, тъй като \"не всички 28 лидери на ЕС, които действат с консенсус за Брекзит, ще участват в събитието.\"", "date": "2019.02.24", "title": "Разговори за \"Брекзит в пустинята\" се очакват на първата среща на ЕС и Арабската лига"}
{"url": "https://www.dnevnik.bg/bulgaria/2019/02/24/3394972_policiiata_otkri_nad_4_tona_bezakcizen_alkohol_v_punkt/", "text": "Полицията откри 4271 литра безакцизен алкохол при проверка на пункт за изкупуване на билки и прилежащите към него постройки в панагюрското село Левски. Установено е, че 62-годишен жител на селото съхранявал там голямо количество алкохол, разфасован в различни по вид и обем съдове. Алкохолът е иззет, а мъжът е задържан.", "date": "2019.02.24", "title": "Полицията откри над 4 тона безакцизен алкохол в пункт за билки"}
{"url": "https://www.dnevnik.bg/politika/2019/02/24/3394980_mladejite_na_gerb_vijdat_v_rumen_radev_momcheto_i/", "text": "Младежката организация на ГЕРБ излез с остра декларация, в която напада президента Румен Радев и лидера на БСП Корнелия Нинова. Документът е бил изготвен по време на 10-ия Зимен университет на движението, а днес е приет от членовете му. Повод за декларацията са последните събития във Венецуела, където президентът Николас Мадуро не допусна конвоя с хуманитарна помощ от Колумбия и Бразилия. При сблъсъци на границата армията уби няколко цивилни граждани, опитващи се да направят път на конвоя. Венецуелски войници пък дезертираха в Колумбия. Младежите на ГЕРБ определят действията на Мадуро като престъпление срещу човечеството и припомнят, че подкрепят искането на международната общност за провеждане на нови и демократични избори в страната. \"На този фон българските остриета на руския хибриден гуру ген. Решетников - председателят на БСП Корнелия Нинова и техният президент Румен Радев, застанаха на страната на диктатурата и подкрепиха диктаторския режим на Мадуро. Те призоваха за ненамеса по казуса\", пише в декларацията. \"Дали Радев е европейски президент и натовски генерал или е куклата на конци на съветския генерал от КГБ Леонид Решетников? Проблемът е до къде той може да стигне, след като ценностната му система приема неутрално безразборното убиване на гладуващи хора от армия, само защото се опитват да достигнат до храна и лекарства? За нас е опасно такъв човек да бъде върховен главнокомандващ на Българската армия\", продължава декларацията на младежката организация на ГЕРБ. Младежките структури на партията изразява несъгласието си с позицията на Радев за ситуацията във Венецуела, като използва цитат от Данте Алигиери. \"Най-горещите места в ада са предназначени за онези, които по време на големи морални изпитания са пазили неутралитет\". Водената от зам.-министъра на външните работи Георг Георгиев организация обвинява \"другарката Корнелия Нинова\" в лицемерие. Според тях тя \"умишлено крие пред българските си симпатизанти, че международната организация, в която тя е заместник-председател - Социалистическият интернационал, прие още преди дни Хуан Гуайдо и венецуелското Народно събрание за единствени легитимни органи в страната. Младежите на ГЕРБ поставят няколко въпроса към Радев, като подчертават, че не се надяват на честни отговори. В един от тях те питат дали няма \"очевиден риск от изтичане на класифицираната натовска информация към вражески сили, след като \"момчето на Леонид Решетников\" има най-висок достъп до такава, а публично изразява различни позиции от тези на Алианса?\"", "date": "2019.02.24", "title": "Младежите на ГЕРБ виждат в Румен Радев \"момчето\" и \"куклата на конци\" на Решетников"}
{"url": "https://www.dnevnik.bg/bulgaria/2019/02/24/3394978_komisiiata_po_zashtita_na_potrebitelite_zabrani/", "text": "Нелоялна практика на търговец, продал демострационен телефон като нов на свой клиент, беше забранена от Комисията за защита на потребителите (КЗП). Решението е потвърдено от Висшия административен съд, съобщи по \"Дарик радио\" председателят на комисията Димитър Маргаритов. Човекът си купил телефон, представен му като нов, но скоро установява, че в паметта на устройството има снимки, направени преди няколко месеца. Изглежда телефонът е бил мостра, преседяла немалко в съответния шоурум. \"Разочарованието е голямо и в случая става въпрос за нелоялен подход от страна на този, който е предложил въпросната стока, представяйки я за нова\", обясни Маргаритов. Председателят на КЗП не уточни за кой мобилен оператор става дума, а тази информация липса и на страницата в интернет на контролния орган. Това не е първият подобен случай, по който се е изказвала КЗП. Така на потребителите са се продавали т. нар. рециклирани телефони. Устройството е ползвано известно време, а след това са възстановени фабричните му настройки и няма видими следи от неговата употреба. \"Но търговецът е длъжен, винаги когато продава такъв тип стоки, да информира коректно потребителите\", добави Маргаритов. Той посочи още, че \"това е едно от проявленията на нелоялната търговска практика – спестяването на тази важна информация, която, ако би била известна на съответния човек, той най-вероятно не би продължил по-нататък със сключването на сделката\". Нелоялните практики в сферата на телекомуникациите, които се срещат по-често, са свързани с различни видове услуги. \"Има случай, в който потребител се оказва обвързан с договор, без да го е подписвал. От него беше изискано да плати сметки за това, че е ползвал услуга. Оказа се, че той е получил оферта по телефон, водил е някакви преговори за сключване на сделката, но договор така и не е подписвал\", даде пример Маргаритов. \"Трябва да обърна внимание, че дори и тогава, когато потребители са атакувани по телефон или чрез други комуникационни средства с предложения за определени договори, без да има подпис на хартиен носител, пък било то и изпратен по куриер и върнат обратно по търговеца, правоотношение не може да се породи и съответно не могат да възникнат задължения от такова нещо\", отбеляза председателят на КЗП. \"В конкретния случай недобросъвестни служители на този оператор бяха направили такъв опит, но се установи безспорно, че човекът не е подписвал. Търговецът разбра своята грешка и след намесата на прокуратурата и нашето произнасяне се предприеха необходимите мерки, за да се получи компенсация от засегнатото лице\", завърши Маргаритов.", "date": "2019.02.24", "title": "Комисията за потребителите забрани на телеком да продава демонстрационен телефон като нов"}
{"url": "https://www.dnevnik.bg/razvlechenie/2019/02/24/3394982_glen_klouz_i_ako_biil_striit_mojeshe_da_govori_vzeha/", "text": "Актрисата Глен Клоуз и филмът за расовата несправедливост \"Ако Бийл стрийт можеше да говори\" са големите победители на церемонията на филмовите награди \"Независим дух\", които бяха раздадени в Санта Моника само ден преди оскарите. Всяка година те отбелязват постиженията на филмите с по-нисък бюджет в Холивуд, правени за не повече от 20 млн. долара. Отличените с \"Независим дух\" често стават и победители на наградите на Академията, които са ден по-късно. 71-годишната актриса Клоуз взе награда за ролята си в \"Съпругата\" - изпълнение, което вече й донесе \"Златен глобус\"/. Таз вечер има шансовете да получи и \"Оскар\", тъй като анализаторите коментират, че е много вероятно Академията да сложи край на рекорда й като най-номинираните актриса в историята на наградите, която все още няма статуетка. \"Ако Бийл стрийт можеше да говори\" се оказа големият победител на вечерта, тръгвайки си с общо три награди. Филмът се базира на романа от 1974 г. на покойния Джеймс Балдуин, разказващ за млада двойка, чийто живот е разбит, след като мъжът влиза в затвора за изнасилване, което не е извършил. Той бе отличен с награда \"Независим дух\" за най-добър игрален филм, за най-добра актриса в поддържаща роля - за изпълнениято на Реджина Кинг, както и за най-добър режисьор за работата на Бари Дженкинс, чийто предходен \"Лунна светлина\" спечели \"Оскар\" за най-добър филм преди две години. Изпълнението на Кинг в ролята на майка, която търси справедливост за своя зет, й донесе номинация и \"Оскар\", каквато обаче \"Ако Бийл стрийт можеше да говори\" не получи в категорията за най-добър филм. \"Рома\" на Алфонсо Куарон, който е смятан за един от основните фаворити за статуетката на Американската филмова академия, взе наградата \"Независим дух\" за международен филм. За най-добра главна мъжка роля бе отличен Итън Хоук в религиозната драма First Reformed. Ричард Грант бе определен за най-добър актьор в поддържаща роля за драмата Can You Ever Forgive Me?. Малко вероятно е обаче той да вземе и наградата на Академията, след като през изминалия месец се видя, че Махершала Али от \"Зелената книга\" е ясен фаворит за отличието. Най-добър филм - \"Ако Бийл стрийт можеше да говори\" Най-добра актриса в главна роля - Глен Клоуз, \"Съпругата\" Най-добър актьор в главна роля - Итън Хоук, First Reformed Най-добра актриса в поддържаща роля - Реджина Кинг, \"Ако Бийл стрийт можеше да говори\" Най-добър актьор в поддържаща роля - Ричард Грант, Can You Ever Forgive Me? Най-добър режисьор - Бари Дженкинс, \"Ако Бийл стрийт можеше да говори\" Най-добър дебютен игрален филм - Sorry to Bother You Най-добър сценарий - Никол Холофсенър и Джеф Уити, Can You Ever Forgive Me? Най-добър дебютен сценарий - Бо Бърнхам, Eighth Grade Най-добър документален филм - Won't You Be My Neighbour? Най-добър международен филм - \"Рома\"", "date": "2019.02.24", "title": "Глен Клоуз и \"Ако Бийл стрийт можеше да говори\" взеха големите награди \"Независим дух\""}
{"url": "https://www.dnevnik.bg/photos/2019/02/23/3394844_fotogaleriia_kogato_martenicite_se_uvivat_a_dantelite/", "text": "Ателиета за направа на мартеници и бродерия на дантели се проведоха в музейния кабинет на Националния етногафски музей.", "date": "2019.02.24", "title": "Фотогалерия: Когато мартениците се увиват, а дантелите се бродират"}
{"url": "https://www.dnevnik.bg/zdrave/2019/02/24/3394986_momche_na_16_godini_ot_sofiia_i_dete_ot_ihtiman_sa/", "text": "Общо 39 са случаите на морбили в България. Последният установен е на дете на 2 години от Ихтиман. Това каза пред БНТ директорът на Националния център по заразни и паразитни заболявания Тодор Кантарджиев. Той каза още, че 16-годишно момче от столичния кв. \"Надежда\" също е установено с морбили. В момента се търсят хора, с които заразените са контактували. Кантарджиев обясни, че няма липса на ваксини за морбили и всеки, който иска да си я постави, може да го направи.", "date": "2019.02.24", "title": "Момче на 16 години от София и дете от Ихтиман са установени с морбили"}
{"url": "https://www.dnevnik.bg/sviat/2019/02/24/3394974_maduro_skusa_otnosheniiata_na_vnecuela_s_kolumbiia/", "text": "Вeнецуела скъса дипломатически отношения със съседна Колумбия и даде 24 часа на служителите на колумбийското посолство за напуснат Каракас. Това обяви на митинг Николас Мадуро, който вече не е признаван за президент от десетки държави по света, включително съседи на страната. След няколко часа в понеделник в Богота започват разговори на на латиноамерикански държави за кризата във Венецуела, на които ще се срещнат американският вицепрезидент Майк Пенс и самообявилият се за преходен президент председател на парламента Хуан Гуайдо. \"Търпението ни се изчерпа, не можем повече да се примиряваме с това, че територията на Колумбия се използва за нападение срещу Венецуела. Поради тази причина реших да скъсам всички политически и дипломатически отношения с фашисткото правителство на Колумбия\", цитира думите на Мадуро агенция \"Ройтерс\". Той и лоялните му сили на армията продължават да блокират достъпа на хуманитарна помощ от Колумбия и Бразилия. По граниничните пунктове военните откриха огън по протестиращите, има поне двама убити и десетки ранени, а три от четирите камиона от Бразилия бяха опожарени на място. Джон Болтън, президентският съветник по въпросите на националната сигурност, заяви армията на Венецуела трябва да избере между това да премине на страната на опозицията или да бъде подложена на изолация от нови санкции още през следващата седмица. \"Военните на Венецуела имат избор - да изберат демокрацията, да защитят мирните жители и да позволят доставки на хуманитарна помощ или да се сблъскат с още по-големи санкции изолация\", написа той в профила си в \"Туитър\". Мадуро твърди, че САЩ и противниците му опитвали да вкарат в страната оръжие под прикритието на хуминатарна помощ. Границата с Бразилия е затворена, а на тази с Колумбия е разположен военен кордон. В международни води срещу Венецуела изчаква от 23 февруари кораб с хуманитарна помощ, потеглил от Пуерто Рико, а венецуелските военни предупреждават, че ще открият огън по него, ако опита да влезе в териториалните води на страната.", "date": "2019.02.24", "title": "Мадуро скъса отношенията на Вeнецуела с Колумбия"}
{"url": "https://www.dnevnik.bg/sport/2019/02/24/3394888_stanimir_stoilov_sred_variantite_za_nov_trenyor_na/", "text": "Станимир Стоилов е сред обсъжданите имена за нов треньор на \"Лудогорец\", научи \"Дневник\". Специалистът, който в момента е без работа, след като се раздели с националния отбор на Казахстан, може да замени Антони Здравков. Мястото на Здравков е под сериозна заплаха, след като тимът му няма победа от началото на 2019 г. Шампионите завършиха наравно с \"Верея\" и \"Ботев\" (Пловдив) 0:0 и 1:1, а след това  загубиха от \"Черно море\" с 0:1 . По информация на \"Дневник\" още след първия мач за пролетта  ръководството на \"Лудогорец\" е обсъждало евентуални варианти за смяна на треньора . След срещата с \"Черно море\" изпълнителният директор на клуба Ангел Петричев обяви лаконично, че шампионите застават зад Антони Здравков. Тимът обаче не впечатлява с играта си. Откакто пое отбора на 25 октомври, Здравков постигна осем победи и седем равенства и една загуба. В тях шампионите записаха голова разлика 28:13. Стоилов е коментиран от ръководството, но е по-вероятно до лятото шампионите да имат временен треньор. Обсъжданите имена за това са Радослав Здравков, който води дубъла на \"Лудогорец\" и треньорът на \"Монтана\" Ферарио Спасов. \"Дневник\" не успя да се свърже със Стоилов за коментар. В медийното пространство се завъртя и името на Илиан Илиев. След срещата между шампионите и \"Черно море\" обаче настоящият треньор на варненци отхвърли това. \"Спекулации са, че ще поемам \"Лудогорец\". Не е имало нищо като разговори между нас. Ако ръководството на \"Черно море\" ме остави, със сигурност оставам до лятото. Сега това са спекулации и казах на футболистите да не обръщат внимание\", каза Илиев пред \"Диема спорт\".", "date": "2019.02.24", "title": "Станимир Стоилов е сред вариантите за нов треньор на \"Лудогорец\""}
{"url": "https://www.dnevnik.bg/photos/2019/02/24/3395023_snimka_na_denia_antivoennata_akciia_rajdaite_meso/", "text": "В Деня на защитниците на Отечеството (всъщност това е учреденият през 1922 г. от болшевиките Ден на Червената армия) група активистки проведе антивоенна акция пред военно управление в Санкт Петербург, разказа фоторепортерът Давид Френкел. Под надписа \"Раждай месо\" те носеха бойни униформи, противогази и традиционната женска украса за главата \"кокошка\", а някои от тях - и \"бебета\" (в действителност - парчета сурово месо) в пелени. В разпространения от тях манифест се казва, че \"жените биват заставяни да раждат месо, което държавата с удоволствие изяжда, затова днес казваме не на натиска над жените и насилието над мъжете, които не желаят да служат в армията, не на войната\".", "date": "2019.02.24", "title": "Снимка на деня: Антивоенната акция \"Раждайте месо\""}
{"url": "https://www.dnevnik.bg/sport/2019/02/24/3395105_cska_bushonut_grumna/", "text": "Бушонът гръмна\". С този текст ЦСКА публикува в страницата си във \"Фейсбук\" видео от положението, при което Едвин Джеси получи червен картон в дербито с \"Левски\". Сините  спечелиха с 1:0 след автогол на Стивън Перейра  в края на първата част. От ЦСКА реагираха остро срещу съдийството на Владимир Вълков и го определиха за \"скандално\". Претенциите на червените са за червения картон на Джеси, както и за неотсъдено нарушение срещу Иван Турицов при атаката, при която \"Левски\" поведе. В деня преди мача треньорът на ЦСКА Любослав Пенев заяви, че се опасява, че Вълков няма опит и не е подготвен за дербито. Той  предположи, че съдията ще бъде използван като \"бушон\" . Пенев каза, че се е случило това, за което е говорил. \"Аз винаги говоря за футбол, но не виждам нищо странно да се коментират съдиите. Ако те правят грешки, които влияят на резултата, е нормално да ги обсъждаме. Случи се това, което говорих вчера. Нищо по-различно\". \"Ние винаги си говорим за футбол. По принцип това, което се случва на терена, е свързано с футбол. Доволен съм от отбора. Играхме добре, макар че почти 50 минути бяхме с човек по-малко. Не бяхме далеч да изравним резултата. Равностоен мач, така го видях до последната минута. За съжаление, допуснахме недоразумение и си отбелязахме автогол. Беше си наша грешка, наистина нелепа грешка\", каза Пенев.", "date": "2019.02.24", "title": "ЦСКА: Бушонът \"гръмна\""}
{"url": "https://www.dnevnik.bg/bulgaria/2019/02/24/3395103_borisov_vijda_v_sauditska_arabiia_budesht_investitor_v/", "text": "Премиерът Бойко Борисов заяви, че в арбаския регион е много по-добре да се говори с лидерите на държавите, защото от тях зависи дали би могла да тръгне емигрантска вълна. Той даде кратък коментар пред журналисти преди началото на първата среща на върха на Европейския съюз и Арабската лига в египетския курорт Шарм ел Шейх. Събитието ще събере на едно място ръководителите на Европейската комисия и Европейския съвет Жан-Клод Юнкер и Доналд Туск, премиерите на Великобритания, Германия и Италия - Тереза Мей, Ангела Меркел и Джузепе Конте - и други. Според Борисов Саудитска Арабия може да бъде бъдещ голям инвеститор в България. По думите му това е една голяма държава, с която имаме изключително добри отношения. \"Кралят (бел. ред. на Саудитска Арабия) ми е пратил писмо, но не съм имал време да го прочета. Ще го прегледам тук\", каза Борисов. Той добави, че Саудитска Арабия проявява интерес за инвестиране в газопреносната инфраструктура на България и по-точно за строителството на тръбопровода за газовия хъб \"Балкан\". Той обясни, че политиката му е да поддържа баланс между спорещи страни и даде пример с Русия и САЩ, както и с Косово и Сърбия. \"Моето отношения с тези хора са такива, че да не излагам на риск България в едната или другата посока. Както се прегръщам с президента на Египет, така трябва и с този на Турция\", каза още премиерът.", "date": "2019.02.24", "title": "Борисов вижда в Саудитска Арабия бъдещ инвеститор в България"}
{"url": "https://www.dnevnik.bg/photos/2019/02/24/3395100_fotogaleriia_zapochnaha_prigotovleniiata_za_karnavala/", "text": "В Рио де Жанейро (Бразилия) започна карнавала \"Cordao do Boitata\", който е част от предварителните приготовления за карнавала в Рио.", "date": "2019.02.24", "title": "Фотогалерия: Започнаха приготовленията за карнавала в Рио"}
{"url": "https://www.dnevnik.bg/sport/2019/02/24/3394943_livurpul_vze_samo_tochka_ot_junaited_i_zavurza_oshte/", "text": "\"Ливърпул\" се върна на върха във Висшата лига, но не успя да се откъсне драстично от \"Манчестър сити\", след като завърши наравно с \"Манчестър юнайтед\" - 0:0. Гостуването на мърсисайдци на регионалния им съперник беше далеч от най-качествените срещи през сезона и премина в битка на терена. За 90 минути съставър на Юрген Клоп отправи само един точен удар по посока вратата на гостите. Голямата звезда на мърсисайдци Мохамед Салах не беше на висота, като не застраши с нищо защитата на \"червените дяволи\". Двубоят беше важен за мърсисайдци, след като досега те бяха с мач по-малко от шампиона \"Манчестър сити\". След като двата тима са с равен брой срещи - по 27, \"Ливърпул\" води с 66 точки, срещу 65 за \"Сити\". Двубоят беше исторически за вратаря на \"Юнайтед\" Давид де Хеа, който става едва седмият в историята на Висшата лига със 100 сухи мрежи. Испанецът е вторият след легендата на \"червените дяволи\" Петер Шмайхел, достигнал до тази бройка. Първата част премина в тактическа битка и много единоборства на \"Олд Трафорд\", което ограничи до минимум головите положения пред двете врати. До почивката бяха извършени общо четири промени, като всички бяха принудителни. Солскяр трябваше да вади от игра Андер Ерера, Хуан Мата и Лингард. Фрапантен беше последният случай, при който Лингард се появи на терена в 25-ата минута и беше сменен само две минути преди паузата. \"Ливърпул\" пък беше сполетян от травма на Роберто Фирмино. Вместо него влезе Даниел Стъридж. През първото полувреме гостите отправиха само един точен удар, като положенията за тима на Юрген Клоп бяха много малко. Мохамед Салах остана изолиран в предни позиции, като от това страдаше цялата игра на червените. За \"Юнайтед\" се откри отличен шанс пред Ромелу Лукаку в 41-ата минута, но белгиецът не успя да си спре топката. Гостите контролираха топката в по-голяма чaст от времето, но това не носеше предимство чисто игрово на състава на Клоп. През второто полувреме играта на двата тима продължи да не върви. Ситуацията на терена не се промени драстично, след като \"Ливърпул\" държеше топката, но срещна много добре организиран тим срещу себе си, който рядко грешеше. Солскяр беше подредил отлично играчите си, които в защита не оставяха никакви празни пространства. Четвърт час преди края гол на домакините беше отменен заради засада. След като играта не вървеше се наложи Клоп да вади дори звездата си Салах и да търси развитие с центрирания, разчитайки на високия Дивок Ориги. До края на двубоя не се случи нищо интересно и по този начин \"Ливърпул\" взе само точка от \"Олд Трафорд\". Равенството остави \"Юнайтед\" извън топ 4, след като в същото време \"Арсенал\" победи \"Саутхемптън\" с 2:0 и се изкачи на четвъртата позиция. \"Артилеристите\" стигнаха до успеха с голове на Александър Лаказет и Хенрик Мхитарян през първата част. Тимът на Унай Емери има 53 точки, с една повече от \"Юнайтед\". Шестият \"Челси\" е с 50 и мач по-малко.", "date": "2019.02.24", "title": "\"Ливърпул\" взе само точка от \"Юнайтед\" и завърза още повече битката за титлата"}
{"url": "https://www.dnevnik.bg/sviat/2019/02/24/3395113_ikea_zapochva_nai-goliamata_promiana_v_istoriiata_si_i/", "text": "Шведската компания за сглобяеми мебели и оборудване за дома \"Икеа\" (IKEA) подготгвя най-голямата промяна в историята си. Тя предвижда навлизане в центровете на градовете и назначаване на служители за доставки, тъй като клиентите нямат достатъчно време да посещават традиционно изнесените в покрайнините големи магазини на компанията. Това разказва Йеспер Бродин, главен изпълнителен директор, в  интервю за \"Уолстрийт джърнъл\" . Ето какво споделя той по пород адаптирането към бързо променящите се навици на потребителите: - планира се откриване на поне 30 магазина, разположени в градските центрове и по-малки от познатите комплекси в покрайнините; в тях по-скоро ще се продават аксесоари и оборудване, както и ще може да бъдат поръчани мебели от каталога - експериментира се и с мономагазини - в Стокхолм например има такъв само за кухни - ще бъдат съкратени хиляди работни места - но ще бъдат създадени нови работни места в сегменти, където досега \"Икеа\" не е акцентирала, включително такива за доставки на стоки на адрес - промяната се налага, защото клиентите вече не са готови да пътуват по 50 км, само за да видят как изглеждат в действителност сглобените мебели или окачените пердета. - продажбите в магазините са почти в стагнация, докато има очевиден ръст в онлайн търговията - още тества какво да е новото и различното в градските магазини, но един от моделите е ако легло бъде поръчано сутринта по интернет, до вечерта да бъде доставено и сглобено - за онлайн услуги \"Икеа\" купува компании като TaskRabbit и 49% дял в северноамериканската Traemand - разработват се приложения за мобилни устройства, от които да може да се пазарува (онлайн покупки са възможни приблизително на половината от пазарите, където компанията присъства) - започва въвеждане на изкуствен интелект, за да се препоръчват стоки на клиентите по по-подходящ за тях начин, както и да се оптимизира работата с доставчиците - задържането на ниски цени остава главна задача, растящите разходи няма да се прехвърлят върху клиентите - голяма промяна в работното време - ще се тества денонощна работа 7 дни в седмицата, защото на клиентите не им остава свободно време през седмицата и някои биха искали да посетят магазина, след като децата са легнали да спят - хората имат по-малко свободно време, но и повече от тях навлизат в групата на домакинства със средни доходи и търсят кухни, канапета и т.н.; много от тях пазаруват онлайн в метрото по път към работа или късно вечер - мебели под наем - такъв пилотен проект вече има в Швейцария и се смята, че е подходящ за офис оборудване - продажби през \"Амазон\" - това би било голяма промяна, тъй като никога досега \"Икеа\" не е продавала през странични търговски мрежи.", "date": "2019.02.24", "title": "\"Икеа\" започва най-голямата промяна в историята си и влиза в центъра на градовете"}
{"url": "https://www.dnevnik.bg/sport/2019/02/24/3395116_fotogaleriia_goreshti_strasti_i_minusovi_temperaturi_v/", "text": "Левски\"   от 23-ия кръг на Първа лига. Сините стигнаха до успеха след автогол на Стивън Перейра в края на първата част. Трите точки помогнаха на \"Левски\" да се изравни с ЦСКА на втората позиция, доближавайки се до лидера \"Лудогорец\" на пет точки.", "date": "2019.02.24", "title": "Фотогалерия: Горещи страсти и минусови температури в дербито на \"сини\" и \"червени\""}
{"url": "https://www.dnevnik.bg/sviat/2019/02/24/3395156_durjavniiat_sekretar_na_sasht_ne_izkljuchi_voenna/", "text": "САЩ ще продължат да оказват натиск върху венецуелския президент Николас Мадуро, докато той разбере, че дните му са преброени. Това каза днес американският държавен секретар Майк Помпео, съобщава БТА.  Той говори след сблъсъците по границите на Венецуела. Двама души загинаха вчера край границата с Бразилия, а 300 бяха ранени при отделен инцидент край границата с Колумбия, след като войски, верни на Мадуро, използваха сълзотворен газ срещу активисти, опитващи се да доставят хуманитарна помощ.  В изявление Помпео посочи, че администрацията на президента Доналд Тръмп ще продължи да подкрепя опозиционния лидер Хуан Гуайдо и не изключи употребата на военна сила от САЩ.  Утре вицепрезидентът Майк Пенс заминава за Колумбия, където ще присъства на спешна среща на върха за Венецуела заедно с други външни министри от латиноамерикански и карибски страни. Гуайдо каза, че там ще се срещне с Пенс.", "date": "2019.02.24", "title": "Държавният секретар на САЩ не изключи военна намеса във Венецуела"}
{"url": "https://www.dnevnik.bg/sviat/2019/02/24/3395139_brekzit_moje_da_bude_otlojen_do_2021_g_tvurdiat/", "text": "Брекзит може да бъде отложен за 2021 г. Тази алтернатива обсъждат висши чиновници на Европейския съюз, докато общественото недоволство към неспособността на Тереза Мей да овладее ситуацията нараства, съобщава \"Гардиън\". Според източници на британската медия председателят на Европейския съвет Доналд Туск одобрява удължаването на периода на преговорите, ако сделката отново бъде отхвърляна в британския парламент. Добавянето на допълнителен 21-месечен преходен период би помогнало на Великобритания и ЕС да развият плановете си за бъдещи взаимоотношения, както и да бъде разрешен въпросът с ирландската граница, подчертава \"Гардиън\". \"Ако лидерите на ЕС видят някакъв смисъл в удължаването на периода, което не е сигурно заради ситуацията във Великобритания, те ще осигурят достатъчно време, за да се решат очевидните проблеми и да се закърпи положението\", казва дипломат от ЕС. Според друг източник удължаването на периода би улеснило много повече нещата, колкото 3-месечно такова, каквато идея има. Раздразнението на Брюксел към британския премиер Тереза Мей нараства, след като високопоставени дипломати от ЕС оценяват възможността сделката за Брекзит да се провали на \"повече от 50%\". Има опасения, че високопоставени фигури от британското правителство са фокусирани върху това да търсят политически дивиденти от ситуацията и целенасочено не обръщат внимание на исканията сделката за Брекзит да бъде преразгледана в парламента. Има притеснения и за възможното използване на Ирландия за \"изкупителна жертва\", за да не се стигне до сделка. Поради тази причина източник на \"Гардиън\" от ЕС казва, че \"на всеки опит ирландците да бъдат обвинени за провалената сделка ще бъде отговорено\". На срещата на високо равнище между лидерите на ЕС и Лигата на арабските държави (ЛАД) в Шарм Ел-Шейх Мей обяви, че няма намерение тази седмица да връща сделката за Брекзит в парламента и че ще го направи на 12 март. Според нея това няма да попречи на Великобритания да напусне ЕС на 29 март.", "date": "2019.02.24", "title": "Брекзит може да бъде отложен за 2021 г., твърди \"Гардиън\""}
{"url": "https://www.dnevnik.bg/istorii_na_denia/2019/02/24/3395083_nai-chetenoto_v_dnevnik_zaplahata_na_putin_i/", "text": "1.  Путин заплаши САЩ и Европа с нови оръжия, ако разположат американски ядрени ракети  - 452 коментара 2.  Москва нарече \"русофобско\" изследване на БНБ за външия дълг на България  - 429 коментара 3.  Депутатите от БСП напускат заседанията на парламента, търсят подкрепа за демокрацията  - 345 коментара 4.  \"Фейсбук\" блокира проект на руската телевизия RT, \"видян 2.5 млрд. пъти\"  - 311 коментара 5.  Видео: Русия показа първи кадри от ядрено торпедо дрон  - 300 коментара 6.  Заради \"Ютюб\" е във възход теорията, че Земята е плоска, смятат учени   - 283 коментара 7.  Съобщение за \"300 тона помощи\" въвлече Русия в спора на Гуайдо и Мадуро  - 264 коментара 8.  Руското разследване е към края си. Какво от това?  - 241 коментара 9.  САЩ започнаха да доставят хуманитарна помощ за Венецуела с военни самолети  - 224 коментара 10.  Бърни Сандърс отново се кандидатира за президент на САЩ  - 223 коментара", "date": "2019.02.24", "title": "Най-четеното в \"Дневник\": Заплахата на Путин и напускането на парламента от БСП"}
{"url": "https://www.dnevnik.bg/sport/2019/02/24/3395140_siti_zashtiti_kupata_na_ligata_sled_uspeh_s_duzpi_nad/", "text": "Манчестър сити\" защити трофея си в Купата на Лигата, триумфирайки с отличието за втора поредна година. \"Гражданите\" надвиха \"Челси\" след изпълнение на дузпи, след като в редовното време голове не паднаха – 0:0. При изстрелите от 11-те метра \"Сити\" се наложи с 4:3. За \"Челси\" при дузпите пропуснаха Жоржиньо и Давид Луиз. Преди дузпите имаше скандал, след като Кепа Арисабалага отказа да излезе от терена, в момент, когато Маурицио Сари искаше да го смени. За пръв път в историята си \"гражданите\" защитават трофей, който са спечелили в предходния сезон. Купата е общо четвърта за мениджъра на тима Пеп Гуардиола начело на \"гражданите\". \"Сити\" се бори на всички четири фронта през настоящия сезон. Купата на Лигата е общо шеста в историята на \"Сити\" и четвърта в последните шест години. Тимът има и един загубен финал. \"Челси\" остава с пет трофея, губейки за трети път. \"Челси\", който само преди две седмици беше загубил с 0:6 от \"Сити\" в мач за първенство, в който записа най-тежката загуба в историята си, подходи много внимателно в срещата. Маурицио Сари беше поставил много близо играчите си, като не искаше да оставя празни пространства. Сините започнаха без типичен централен нападател, като в предни позиции местата си разменяха Азар, Педро и Уилиан. \"Сити\" беше с всичко най-добро, като единствено Джон Стоунс не игра заради травма. В първите 45 минути \"Челси\" имаше притежание от едва 33%, което остави играчите в тъмносиньо далеч от вратата на Едерсон. Те отправиха едва един удар, който беше неточен. Няколко пъти Азар се измъкна зад защитата, но това беше в зони около крилата, където реално белгиецът не представляваше заплаха. \"Сити\" отговори с трайно притежание на топката и постоянно присъствие пред наказателното поле на лондончани. Това обаче не носеше успех, като много рядко играч на \"гражданите\" преодоляваше съперник с топката в крака. Футболистите на Гуардиола действаха по-бавно. В повечето случаи те центрираха топката към Серхио Агуеро, който нямаше шанс срещу високите Давид Луиз и Антонио Рюдигер. Единственият точен удар за \"гражданите\" преди почивката дойде в 43-ата минута. Тогава Николас Отаменди засече центриране, но без да застраши сериозно стража на \"Челси\" Арисабалага. Един шанс се откри и пред Агуеро. На почивката Гуардиола предприе промяна, заменяйки Аймерик Лапорт с капитана Венсан Компани. Белгиецът се появи на терена едва за четвърти път през 2019 г., след като дълго време лекуваше контузия. \"Сити\" продължи да доминира по отношение на притежанието на топката и макар че обсади \"Челси\", така и не намери пролука. Няколко пъти последното подаване убягваше на \"гражданите\". Активността на крайните защитници принуждаваше \"Челси\" да стои трайно в собствената си половина. Тимът на Гуардиола все пак стигна до гол, но той правилно беше отменен заради засада на Агуеро. Аржентинецът се оказа зад отбраната след пас на Отаменди. Все пак реферът Джонатан Мос се допита и до системата за видеоповторения (VAR). В 66-ата минута пред \"Челси\" се откри най-добрия шанс за тима. След скоростна контраатака Азар се измъкна отляво и центрира остро в наказателното поле, но връхлитащият от втора позиция Н’Голо Канте прати топката над вратата. Всичко случващо се на терена оголи \"Сити\" в защита и \"Челси\" беше на път да се възползва. В 75-ата минута Педро се засуети пред вратата на \"гражданите\" и избра да подава вместо да стреля при изгодна ситуация. Гол в редовното време не падна и така се стигна до допълнителни 30 минути. В първото продължение от 15 на терена се появи Гонсало Игуаин, но и това не промени играта на \"Челси\". Действията на терена бяха съсредоточени в централната зона, като преоблдаваше битката. В началото на второто продължение пред \"Сити\" се откри отличен шанс за гол, но Агуеро не успя да преодолее Кепа Арисабалага. В 28-ата минута от продълженията Агуеро отново пробва рефлекса на испанския страж, но той се справи. Точно преди изпълнението на дузпите се стигна до нерви в лагера на \"Челси\". Реши да смени Кепа преди дузпите и да пусне Вили Кабайеро, но титулярният страж отказа да излезе. Това доведе до гневни изблици на мениджъра на сините. Жоржиньо беше първият изпълнител на \"Челси\" и започна с несериозно изпълнение, стреляйки слабо по тревата, като Едерсон без проблем спаси. Последваха точни изпълнения на Гюндоган, Аспиликуета, Агуеро и Емерсон, но при третата дузпа на \"Сити\" Кепа се прояви. Той спаси изстрел на Лерой Сане. Веднага след това обаче Давид Луиз уцели страничния стълб. Бернардо Силва даде предимство на \"Сити\" с точен удар в центъра на вратата, Азар също се разписа, но накрая Стърлинг донесе купата във витрината на \"Сити\".", "date": "2019.02.24", "title": "\"Сити\" защити Купата на лигата след успех с дузпи над \"Челси\""}
{"url": "https://www.dnevnik.bg/bulgaria/2019/02/24/3395134_nad_285_mln_leva_sa_zaduljeniiata_na_zdravnata_kasa/", "text": "Над 285 млн. лв. дължи Здравната каса на европейски държави за лечение на български граждани към 31 декември. Това се казва в отговор на министъра на здравеопазването Кирил Ананиев на писмено запитване от депутатката на БСП д-р Валентина Найденова. През февруари, 2018 г. тогавашният управител на НЗОК Камен Плочев обяви, че поради натрупани задължения на Здравната каса в размер на 271 млн. лева към други държави  на 334 българи е отказано лечение през 2016 г.  Тогава той поиска увеличение на бюджета на касата, но беше обвинен, че не познава закона, защото не се е обърнал първо към Надзорния съвет на НЗОК. Министерствата на здравеопазването и на финансите излязоха с твърдение, че  натрупаните задължения са 7.6 млн. лева.  Въпреки че цифрите, дадени от Камен Плочев, се оказаха верни, той беше освободен от поста в края на юни, 2018 г. Данните от края на 2018 г. сочат, че сумата вече е над 285 млн. лева, а просрочените задължения се равняват на повече от 135 млн. лева., казва в отговора си от петък Кирил Ананиев. Най-големи са задълженията на Здравната каса към Германия и Австрия. Ананиев твърди, че през 2018 г. са взети мерки за разсрочено плащане на натрупаните дългове и са разплатени малко над 70 млн. лева. За 2019 г. в бюджета на Здравната каса са предвидени над 160 млн. лева за плащания към чужбина, като планът на касата и министерството е до края на тази година задълженията да бъдат намалени до 30 млн. лева. Ананиев обяви и че от началото на 2019 г. не са постъпвали искове от европейски страни.", "date": "2019.02.24", "title": "Над 285 млн. лева са задълженията на Здравната каса към европейски държави"}
{"url": "https://www.dnevnik.bg/photos/2019/02/24/3394853_fotogaleriia_svetovnite_snimki_na_denia_za_23-24/", "text": "Момент от протест срещу повишаването на наемите на жилища в Берлин, Германия.", "date": "2019.02.24", "title": "Фотогалерия: Световните снимки на деня за 23-24 февруари 2018 г."}
