{"url": "https://www.dnevnik.bg/sviat/2018/07/31/3290065_ruski_jurnalisti_razsledvashti_chastnata_armiia_vagner/", "text": "Трима известни руски разследващи журналисти, снимали документален филм за руските наемници от частната военна компания \"Вагнер\", са били убити в Централноафриканската република. Това са журналистът и военен кореспондент в няколко конфликта Орхан Джемал, операторът Кирил Радченко и режисьорът Александър Расторгуев. Неизвестни засега нападатели са ги спрели на контролен пост и са ги разстреляли, съобщиха руски медии. Външното министерство обяви, че дипломати са отпътували за разпознаване на телата. Свързваната с т. нар. \"готвач на Путин\", бизнесмена  Евгений Пригожин , компания вече има присъствие в съседна страна - Судан. Официално потвърждение няма, но работата на \"Вагнер\" там е публична тайна, за която са съобщавали редица руски издания. Активна в Сирия, \"Вагнер\" изглежда е изпратила части в Судан като логична последица от тесните връзки между Хартум и Москва; суданският президент Омар ал Башир  дори посети руската столица през ноември  и разговаря с Русия за военни бази. Андрей Коняхин, главен редактор на Центъра за управление на разследвания на корупцията, подпомаган от Михаил Ходорковски, потвърди пред РБК, че си сътрудничат с екипа за документален филм за вагнеровците. Най-вероятно те са пристигнали в събота, чух се с тях за последно в неделя вечерта и повече не знам, допълни той. Други техни колеги потвърждават, че са знаели, че те отиват в Африка, но са научили за визитата в последния момент и не са имали връзка с тях. Освен че са носели около 8500 долара, с тях е имало и апаратура, включително фотоапарати Sony A7 и Canon Mark II, кактои дрон. От руското посолство първоначално заявиха, че двама от загиналите са били с журналистически карти на Международния издателски център \"Известия\". Джемал наистина работеше преди време там, но и си сътрудничеше с други известни издания като кореспондент от горещи точки като войната в Чечения, Южна Осетия, Афганистан, Ирак, Либия и Сирия. От Съюза на журналистите на Русия твърдят, че загиналите не са имали международни прескарти, каквито издава Международната федерация на журналистите от октомври 2017 г. За пристигането на руския екип не са знаели и от мисията на сините каски на ООН в ЦАР (MINUSCA), което не е необичайна практика. Самите миротворци на ООН понякога са обект на нападение. Френското издание Ouest-France твърди, че тримата са пътували към база на военен батальон, в който руски граждани работят като инструктори. Засадата е станала на 20 км от селището Сибю в префектура Кемо. Източник на Агенция \"Франс прес\" от съдебните органи на ЦАР твърди, че нападението на КПП е дело на местни бойци и че това е станало при завръщането на групата от град Кага-Бандоро. Според АФП за присъствието на журналистите не са знаели нито в руското посолство, нито руските съветници на президента на страната. За присъствието в ЦАР на военни наемници от \"Вагнер\" съобщи \"Новая газета, а през април 2018 г. френският \"Монд\" публикува разследване, в което се твърди, че местните власти имат споразумение с Москва за присъствие на руски военни инструктори. Външното министерство на Русия също е потвърждавало, че в африканската страна има командировани петима военни и 170 \"руски цивилни инструктори за подготовка военнослужещите на ЦАР\" В съответствие с режима на санкции на ООН към тази страна била изпратена и партида стрелково оръжие и боеприпаси. \"Франс прес\" говори за тренирането от руснаци на два батальона, а Ouest-France пише за над 40 руснаци, които помагали за охраната на държавния глава Фостин-Арканж Туадера и го консултирали по въпросите на отбраната. Страната е на практика в тлееща гражданска война, която ескалира преди 5 години, когато властта беше свалена от мюсюлманска коалиция и терористи. От 2014 г. действа мисията на ООН под егидата на ЕС с над 14 000 души, от които повече от 10 000 са военни. Европейци също обучават армията на ЦАР. След референдум през 2015 г. и президентски избори година по-късно, в страната има нова власт, от която се заинтересува Москва. През май 2018 г. в Санкт-Петербург бе президентът Таудера, който се срещна с президента Владимир Путин. Домакинът напомни, че е имало близки отношения през 60-те и 70-те години по времето на СССР. \"С удоволствие ще разгледаме различни варианти за активизиране на отношенията ни, преди всичко в икономическата и хуманитарната области, вкючително подготовката на кадри\", каза тогава Путин. Артьом Кожин, от департамента за информация на руското външно министерство обясни, че освен всичко друго Москва се интересува от участие в проекти, \"насочени към изучаване възможностите за взаимноизгодно усвояване на запаси от природни ресурси на ЦАР\". АФП припомня, че в страната има злато, диаманти и уран.", "date": "2018.07.31", "title": "Руски журналисти, разследващи частната армия \"Вагнер\", са убити в Африка"}
{"url": "https://www.dnevnik.bg/sport/2018/07/31/3289957_bileti_na_polovin_cena_pri_ranna_pokupka_obiavi_bfs_za/", "text": "Българският футболен съюз (БФС) обяви, че прилага \"модерната практика на динамично ценообразуване\" при продажбата на билети за мачовете на националния отбор. От организацията дават възможност за по-евтина покупка при ранно купуване на пропуски през мрежата на Eventim. Билетите за първия мач в Лигата на нациите, в който националите приемат Норвегия на 9 септември от 19.00 часа на \"Васил Левски\", ще са в продажба от 1 август. \"И в този случай Българският футболен съюз продължава с модерната практика на динамично ценообразуване. Всички запалянковци ще имат възможност да закупят билетите си на половин цена в периода между 1 и 15 август, а между 16 август и 1 септември пропуските ще се продават с 25-процентова отстъпка\", пише в сайта на футболния съюз. В последната седмица преди двубоя билетите ще се продават свободно на касите пред стадион \"Васил Левски\" в пълната си стойност. Най-евтините билети са по 12 лева за секторите Б и Г, а за сектор А са по 40 лева. При ранна покупка те ще са съответно 6 и 20 лева. БФС допълва, че продължава инициативата \"Семеен сектор\" заедно с партньора си \"Виваком\". Тя дава възможност на родителите да заведат децата си в обособената зона (сектор А, блок 8) на по-ниски цени - възрастният купува билет на реалната му цена за сектор А (40 лева фиксирано) и има право да заведе до три малолетни лица срещу допълнителни 2 лева на пропуск. От 01.08 до 15.08 включително - 20 лв. От 16.08 до 31.08 включително - 30 лв. От 01.09 до 09.09 включително - 40 лв. От 01.08 до 15.08 включително - 15 лв. От 16.08 до 31.08 включително - 20 лв. От 01.09 до 09.09 включително - 30 лв. От 01.08 до 15.08 включително - 6 лв. От 16.08 до 31.08 включително - 9 лв. От 01.09 до 09.09 включително - 12 лв. От 01.08 до 15.08 включително - 100 лв. От 16.08 до 31.08 включително - 150 лв. От 01.09 до 09.09 включително - 200 лв. от 01.08 до 15.08 включително - 50 лв. От 16.08 до 31.08 включително - 75 лв. От 01.09 до 09.09 включително - 100 лв.", "date": "2018.07.31", "title": "Билети на половин цена при ранна покупка обяви БФС за първия мач в Лигата на нациите"}
{"url": "https://www.dnevnik.bg/sviat/2018/07/31/3289992_erdogan_e_pokanen_na_durjavna_vizita_v_germaniia/", "text": "Германският външен министър Хайко Маас отхвърли днес критиките във връзка с планирано държавно посещение в Германия на турския президент Реджеп Тайип Ердоган, предаде ДПА. \"Аз смятам, че ние трябва да се отнасяме подобаващо към избран държавен глава, и точно това направи германският президент\", каза Хайко Маас пред журналисти в Берлин, потвърждавайки медийните съобщения, че Ердоган е поканен да посети Германия. Според информация на в. \"Билд\" от уикенда Ердоган ще направи държавна визита в Германия в края на септември, която ще включва посрещане с военни почести и държавен банкет. Лидерът на партия \"Зелените\"  Джем Йоздемир  коментира по този повод, че Ердоган \"не е нормален президент в една демокрация\". Външният министър Хайко Маас посочи, че според него човек \"трябва да говори с хора, с които има много открити въпроси\". \"Ако Ердоган бъде посрещнат с пълни почести като държавен гост, пак ще можем да обсъдим неудобните въпроси\", посочи Маас.", "date": "2018.07.31", "title": "Ердоган е поканен на държавна визита в Германия"}
{"url": "https://www.dnevnik.bg/sport/2018/07/31/3289881_skai_specheli_blizo_730_hiliadi_evro_ot_tur_dyo_frans/", "text": "Британският отбор  \"Скай\" спечели за шести в рамките на девет години  \"Тур дьо Франс\" със свой колоездач и затвърди доминацията си в най-престижното състезание. Очаквано тимът е и първенец по спечелени пари от Обиколката на Франция. Общата сума, която организаторите ASO (Amaury Sport Organisation) ще платят на британците, е 728 630 евро. По-голямата част от тях (500 хиляди евро) идват от успеха на Герант Томас в генералното класиране. Приходите на \"Скай\" обаче са близо три пъти по-големи от \"Сънуеб\", които са втори в тази класация. Тимът на Том Дюмулен, който остана втори в Тура, победен с 1.51 минути от Томас, спечели 245 280 евро. От тях 200 хиляди са от второто място на холандеца. На дъното е американският състав \"Драпак\", който спечели едва 14 420 евро. Наградните фондове в професионалното колоездене са значително по-ниски от останалите спортове, като приходите на състезателите идват основно от техните заплати. Отборът и спонсорите пък предлагат различни бонуси при изпълнени цели. Често колоездачите увеличават своите доходи от участие в различни промоционални критериуми. Такива има веднага след Обиколката на Франция в по-малки френски, белгийски и германски градове, където звездите са канени да участват. Отборите плащат входна такса за участие, но след това парите им се възстановяват от организатора, като на всички се превежда сумата от 55 хиляди евро. По традиция организаторът ASO плаща и всички разходи, свързани с хотелите. Всеки отбор в Обиколката на Франция пък излъчва един колоездач, който е счетоводител и е отговорен за честното разпределение на сумата от наградния фонд за съотборниците си. През 2018 г. наградният фонд в Тура беше 2.287 милиона евро, а от тях 1.8 бяха разпределени за генералното класиране. Томас получи 500 хиляди евро, Дюмулен 200 хиляди, а третият Фрум – 100 хиляди. До 20-о сумата намалява, а всеки, който стигне до финала в Париж получава символично 1000 евро. Парична премия има и в класациите за другите лидерски фланелки. Петер Саган, който триумфира за шести път със зеленото трико получава 25 хиляди евро. Същата е премията и за най-добрият катерач – Жулиан Алафилип от \"Куикстеп\". Лидерът в класирането до 25 години Пиер Латур (AG2R) взима 20 хиляди, колкото е премията за най-агресивият състезател Дан Мартин и отборната награда за \"Мовистар\". Всяка етапна победа в Тура носи по 11 хиляди евро, а колоездачите получават и премии от 500 или 300 евро за всеки ден, в който носят лидерските фланелки. Наградният фонд обаче е обложен и с данъци. По традиция окончателната сума, която се печели не отива в лидера на отбора, а се разпределя между всички състезатели. Това се прави с цел всички да бъдат равнопоставени и помощниците в отборите, които нямат шанс за генерално класиране или етапни победи, също да бъдат възнаградени. Лидерите взимат своето от рекламни договори и по-високите заплати, които получават. В Обиколката на Италия, която предшества Тура и беше спечелена от Крис Фрум,  лидерът на \"Скай\" взе 240 хиляди евро . Сумата, която тази година \"Скай\" печелят пък е по-голяма от миналата, когато тя беше 715 690 евро.", "date": "2018.07.31", "title": "\"Скай\" си осигури близо 730 хиляди евро от \"Тур дьо Франс\""}
{"url": "https://www.dnevnik.bg/sviat/2018/07/31/3290014_kogato_vodata_e_po-cenna_ot_zlato_sushata_ubiva/", "text": "В жалко вирче близо до иракския град Наджаф биволи се опитват да се освежат под прежурящото слънце. Скоро някои от тях ще трябва да бъдат жертвани, за да може останалата част от стадото да преживее сушата - отчаян ход на животновъдите. 52-годишният Сайед Сатар видял как биволите му умират от жажда и за да избегне още загуби, решил, с мъка в душата да продаде няколко други преживни животни. \"С тези пари успяхме да купим вода и сено за останалото стадо\", обясни пред АФП живеещият в Южен Ирак, близо до свещения шиитски град Наджаф, животновъд с традиционната кърпа куфия в бяло и черно на главата. Стадата в Южен Ирак са се стопили тази година с общо 30 процента спрямо миналата: част от говедата или са умрели от жажда, или е трябвало да бъдат продадени на кланици заради недостига на вода. Това е същинска катастрофа в тази част на страната, където от животновъдство се изхранват 475 000 семейства, което ще рече всеки десети иракчанин. Али, 24-годишен животновъд, доверява, че постоянно живее под надвиснала опасност и изминава все по-големи разстояния, за да открие източници на вода за стадото си. Напукана земя, пресъхнали реки Коритата на пресъхнали реки наоколо свидетелстват за безпощадна суша. В напуканата земя се виждат тръби и канали, която преди са отвеждали водата от тези реки към нивите и пасбищата. От години водните запаси на Ирак, наричан на арабски \"страната на двете реки\" (което означава и Месопотамия - \"Междуречие\"), тъй като през него текат реките Тигър и Ефрат, намаляват. Сега резервоарите на язовирите са пълни едва до 10 процента. Освен липсата на валежи, която според експертите тази година е драстична, има и друга причина и това е човешката намеса чрез регионалното разпределяне на водните ресурси. Съседни Турция и Иран са отклонили много реки и притоци, които напояваха Ирак. Пускането в експлоатация наскоро на турския язовир \"Ълъсу\" на р. Тигър нанесе нов тежък удар на иракското земеделие със свирепи последици. За първи път тази година правителството беше принудено да се откаже от отглеждането на ориз, царевица и други зърнени култури, които изискват значително напояване. Според властите загубите на семействата, които от поколения се изхранват от отглеждането на ориз, ще достигнат тази година 40 милиона долара (34 млн. евро). За да утолят жаждата на животните си, животновъдите са принудени да купуват на цената на златото вода, каквато вече не намират в природата, казва Али. Задава се масово изселване Камиони цистерни обикалят вече по селата в иракския юг, за да напълнят - срещу 20-ина долара - пластмасовите туби, струпани край къщите и навесите за добитък. По пазарите обаче говедата, които съвсем неотдавна се продаваха за по 5000 долара на глава, вече струват едва 1500 до 2500 долара. На тази цена продажбата на едно животно може да гарантира само сено и вода за два месеца за останалите от стадото. За да се справят с положението, много животновъди са направили дългове или са взели кредити. Понеже вече не могат да ги изплащат, някои от тях протестираха наскоро в Южен Ирак в опит да получат допълнителна отсрочка. \"Никога в историята си Ирак не е преживявал такова бедствие\", твърди през АФП Ахмед ал Исауи, ръководител на земеделския кооператив в Наджаф. \"Нашият добитък е принуден да пие вода от блатата, където дори комарите не оцеляват\", оплаква се той. Болести, червеи, епидемии.... сушата има последици и за животните, \"които се заразяват бързо едни други и умират\", казва Исауи. Блатата на Месопотамия, една от най-обширните влажни зони в Близкия изток, са сред скъпоценностите, с които Южен Ирак се гордее. Те обаче вече не осигуряват доходи на населението и е възможно хората да не могат да живеят повече там. \"Ще има масово изселване от селските райони, от което ще пострада градът\", предрича Исауи. В съседната провинция Майсан Хабиб ал Картуси добре познава това явление. Над 150 семейства от неговата област Адел вече са изоставили къщите си заради сушата, казва той пред АФП. /БТА", "date": "2018.07.31", "title": "Когато водата е по-ценна от злато: сушата убива стадата в Ирак"}
{"url": "https://www.dnevnik.bg/bulgaria/2018/07/31/3290020_i_sled_reshenieto_na_konstitucionniia_sud/", "text": "Много скоро Истанбулската конвенция ще стане договор на Европейския съюз и България ще трябва да я прилага, независимо че тя беше  обявена за противоконституционна . Това обясни пред БНР проф. Атанас Семов, но уточни, че има едно условие, при което България може да не се съобрази с разпоредбите на конвенцията. То е държавата да заяви, че норми от конвенцията противоречат на националната конституционна идентичност на България. В противен случай, макар да не е ратифицирана, конвенцията трябва да се прилага, посочи преподавателят в Софийския университет \"Св. Климент Охридски\". \"Истанбулската конвенция, която няма да бъде ратифицирана от България, понеже е несъвместима с българската конституция, много скоро ще стане договор на Европейския съюз, навярно още в рамките на австрийското председателство, и като договор на Европейския съюз ще се прилага и в България\", каза проф. Семов и добави, че всяка държава в ЕС е длъжна да изпълнява европейските правни норми. По думите му \"Освен в един случай, когато определена норма от правото на ЕС, да кажем норма от Истанбулската конвенция, противоречи на конституционна норма, изразяваща националната конституционна идентичност на държавата. Това е предвидено изрично в чл. 4 от Договора за ЕС. Държавите са длъжни да изпълняват правото на ЕС, освен когато то противоречи на националната им конституционна идентичност\", уточни проф. Семов и добави, че България трябва да направи прочит на понятието за национална конституционна идентичност и евентуално да откаже прилагане на отделни разпоредби от конвенцията, което правото на ЕС допуска. Според Семов текстовете от конституцията, свързани с традиционното разбиране за семейството и неговата роля, могат да бъдат прочетени като изразяващи българската национална конституционна идентичност. В тази връзка според него трябва да бъде изтъкната и демографската катастрофа. За коментарите, че с решението си Конституционният съд е обслужил политиците, Семов каза, че е нормално съдът да проявява политическа чувствителност. \"Водещото в ролята на КС винаги е опазването на върховенството на конституцията, но винаги един КС задължително трябва да проявява и политическа чувствителност, адекватност към обществените вълнения, към обществените ценности и към обществените страхове\", каза преподавателят и добави, че такава роля през годините са изпълнявали и Конституционният съвет на Франция, и Конституционният съд на Германия.", "date": "2018.07.31", "title": "И след решението на Конституционния съд Истанбулската конвенция може да се прилага"}
{"url": "https://www.dnevnik.bg/sviat/2018/07/31/3290028_jurnalistut_razkril_uoturgeit_izdava_kniga_za_trump/", "text": "Боб Удуърд, един от американските журналисти, чиито разкрития за  скандала \"Уотъргейт\"  принудиха президента Ричард Никсън да подаде оставка, описва в нова книга методите на управление на президента Доналд Тръмп. Книгата \"Страх: Тръмп в Белия дом\", която ще излезе на пазара на 11 септември, \"разкрива безпрецедентни подробности за тягостния живот в  Белия дом при Тръмп  и за начина, по който президентът взема решения по особено важни въпроси от външната и вътрешната политика\", посочва издателство \"Саймън и Шустър\". Името на книгата идва от забележка, която Тръмп е направил по време на интервю с  Удуърд  и друг репортер през 2016 г. Първоначално, казвайки, че \"респектът носи истинска власт\", той добавил: \"Истинската власт е – дори не искам да използвам думата – страх.\" Боб Удуърд и Карл Бърнстейн от в. \"Вашингтон пост\" се превърнаха в символ на разследващата журналистика със своето започнало през 1972 г. разследване на аферата за подслушване на Демократическата партия, станала известна като \"Уотъргейт\". Разкритията им принудиха през август 1974 г. президента Никсън да подаде оставка. Новата книга на 75-годишния Удуърд, който все още е член на редакционния екип на \"Вашингтон пост\", е последната от поредица, посветена на управлението на няколко американски президенти – сред тях Obama's Wars, за това как президентът е работил по конфликтите в Ирак и Афганистан (повече за нея  четете тук ), и State of Denial: Bush at War.", "date": "2018.07.31", "title": "Журналистът, разкрил \"Уотъргейт\", издава книга за Тръмп"}
{"url": "https://www.dnevnik.bg/bulgaria/2018/07/31/3290029_administraciiata_shte_analizira_politiki_a_ne/", "text": "Държавната администрация ще прави функционалните си анализи не на цялостни звена (агенции и т.н.), както досега, а по политики. Въз основа на резултатите от анализите ще се прави и реформа в администрацията. Създаването на методиката за функционалните анализи е заложено в проекта \"Създаване на единни правила за провеждане на функционални анализи по хоризонтални и секторни политики\", който е финансиран по оперативна програма \"Добро управление\". Красимир Божанов, който ръководи дирекция \"Модернизация на администрацията на Министерския съвет\", обясни, че целта на проекта е да изпълни мярката за преминаване на нов тип функционални анализи, които да имат по-широк поглед, да обхващат теми, да видят докъде се простират правомощията на една институция и сивите зони. Ако анализираме агенцията за закрила на децата, ще излезе, че е прекрасна агенция, но не и ролята й, даде пример Алеко Джилджов. Той каза, че новата методология ще постави специален акцент върху ефективността и ефикасността. \"Искаме резултати, защото гражданското общество и медиите имат завишени очаквания\", добави Джилджов. От презентацията му се разбра, че в България има 597 административни структури с обща численост около 144 000 души. Според Джилджов има устойчива тенденция към намаляване на администрацията, след като през 2012 г. е забранено увеличаването на числеността, а тази ситуация е благоприятна за правенето на реформи. Втората част на проекта предвижда тестване на актуализираната методология и провеждане на пилотни функционални анализи на 5 хоризонтални или секторни политики. Резултатите от анализите ще бъдат използвани при реализирането на реформите в следващите години. Анализ на предишната оперативна програма \"Административен капацитет\" е показала, че \"извършването на функционални анализи на отделни администрации е довело до ограничени промени от вътрешно организационен характер, а настъпилите ограничени промени са свързани с малка част от цялата администрация\". Досега те се извършват по методика от 2008 г. Проектът е на стойност 1.1 млн. лв., а изпълнител е обединение \"Ню Ай - Сиела Норма\".", "date": "2018.07.31", "title": "Администрацията ще анализира политики, а не структурите си, за да се реформира"}
{"url": "https://www.dnevnik.bg/sviat/2018/07/31/3289854_kak_soros_obama_i_makron_stanaha_loshite_proroci_na/", "text": "Либералните демократични институции и държави са под непрекъснат натиск отвън и отвътре. Въпросът сега е до каква степен либерализмът и демокрацията могат да се защитят и да издържат на атаката. През последните няколко месеца три водещи и световноизвестни фигури на либерализма държаха речи в защита на либералните ценности и практики. Милиардерът финансист и филантроп Джордж Сорос и френският президент Еманюел Макрон говориха за настоящите трудности и бъдещето на Европейския съюз, а Барак Обама, както подобава на бивш президент на САЩ, които все още са световна сила хегемон, засегна по-глобални въпроси. Осемдесет и седем годишният Сорос бе настроен най-малко оптимистично. Фондациите му \"Отворено общество\", на които той  дари миналата година още 18 млрд. долара  от огромното си богатство (с което на него му останаха само осем милиарда долара), подкрепят Европейския съюз по всички възможни начини. Особено чрез добре финансирания институт Европейски съвет за въшна политика,  където той държа реч през май . Встъпителните думи на Сорос прозвучаха като погребално слово: \"Европейският съюз е в екзистенциална криза. Всичко, което можеше да се обърка, се обърка\". Заплахата за съществуването на Европа \"вече не е просто думи, а сурова действителност\", каза Сорос. Пристрастеността към строгата бюджетна политика превърна богатите държави (особено Германия) в кредитори, а изпитващите затруднения (на първо място Гърция и Италия) в длъжници. Създадоха се \"взаимоотношения, които са нито доброволни, нито между равнопоставени\". Роденият в Унгария Сорос, критикуван в родината си от правителството на крайнодесния националист Виктор Орбан (който като студент се е ползвал от щедростта на Сорос), е особено песимистичен заради поетата от посока към авторитарно управление. Това е тенденция, която е в директен разрез с оптимизма на Сорос отпреди време, че с малко помощ народите от бившите комунистически държави в Централна Европа могат да станат граждани със същите граждански и демократични права като в страните от Западна Европа. Макрон, два пъти по-млад от Сорос, гледа на нещата по-ведро, но въпреки това  обрисува пред Европейския парламент в Страсбург през април  картината на \"започваща наново своеобразна европейска гражданска война, на национален егоизъм, изглеждащ по-важен от това, което ни обединява, на ежедневно засилващо се въодушевление от нелиберализма, на геополитически заплахи и на нарастваща с всеки изминал ден отговорност за Европа\". Убеждението на Макрон, че съюзът трябва незабавно да се интегрира, за да не се разпадне, не спечели много ентусиазирани последователи в ЕС. Холандският премиер Марк Рюте заяви, че ЕС може да осъществи основното си предназначение единствено ако отделните държави членки са силни и и съхранят идентичността си. В Германия избирателите са обезпокоени от въпроси като цената на плановете на Макрон за реформа на еврозоната. На понеслата голям ущърб от загубата на подкрепа за партията си на изборите тази година и от конфронтацията с основния си коалиционен партньор, Християнсоциалния съюз, Ангела Меркел ѝ се налага да бъде по-внимателна от обикновено. Обама посети южноафриканския финансов център Йоханесбург, за да почете 100-годишнината от рождението на Нелсън Мандела, което и направи с твърде приповдигнат тон. \"Той дойде\", каза Обама по адрес на първия президент на Южна Африка след апартейда, \"за да въплъти универсалните надежди на лишените хора по целия свят, техните надежди за по-добър живот, възможността за нравствена трансформация в осъществяването на човешките дела\". Мандела се роди в условия на потисничество, срещу което се бореше. В той облекчи това бреме. Движението му се разрасна и отиде отвъд Мандела, заяви Обама: \"Цяло поколение израсна в свят, който в много аспекти стана по-свободен, по-здравословен, по-богат, по-малко изпълнен с насилие и по-толерантен\". На това място в речта на Обама можеше да се предусети едно \"но\" и то въобще не закъсня. Перспективата за по-добър свят, каза той, колкото и да е реална, в момента избледнява. \"Днес виждаме как има опасност голяма част от света да се завърне към по-стар, по-опасен и по-брутален начин за правене на бизнес.\" Бедността, дискриминацията, насилието и неравенството продължават да съществуват, а понякога и се увеличават. Елитите са по-изолирани от народните маси. Солидарността между държавите изчезва. Безразсъдното поведение, което ускори банковата криза от 2008 г., създаде недоверие към всички видове ръководство - политическо, финансово, корпоративно. И след това идва политиката. \"За съжаление прекалено голяма част от съвременната политика, изглежда, отрича самата идея за обективна истина\", заяви Обама. \"Хората просто си измислят.\" Бившият президент не спомена името на настоящия държавен глава на САЩ, но малцина се съмняват, че той имаше предвид точно Доналд Тръмп, докато говореше за \"абсолютната загуба на срам сред уловените в лъжа политически лидери, които просто продължават да лъжат\". Така че какво може да направи човек, ако не да се отчае? Цитирайки мисълта на Мандела, че младите хора имат възможност да се преборят с потисничеството и да вдигнат знамената на свободата, Обама да вървят, да строят, да надигат глас\". Сега времето предразполага човек да е разгневен, заяви той, но и да си спомни думите на Мандела, че \"любовта идва по-естествено в човешкото сърце\". Това бе добър израз, с който да приключиш речта си и да си спечелиш приветствията и аплодисментите на стадиона в Йоханесбург. В Европа, където, както посочват и Макрон, и Сорос, разпадането е напълно възможно, обаче назрява геополитическа катастрофа - разрушаване на връзките на сътрудничество и съвместните проекти; създаване на разделение в НАТО, като така се поощряват руският и китайският експанзионизъм и подривна дейност; унищожаване на икономиките, принудени да се върнат към старите си валути, което би причинило крах на инвестициите, заплатите и пенсиите. Предупрежденията на тримата лоши пророци на либерализма имат за цел да премахнат от общественото мнение вкоренилата се, донякъде с основание, у по-богатите следвоенни демокрации представа, че управляващите ще направят така, че да продължим да живеем и работим в мир и относително благоденствие. Техните пророчества служат като предупреждение за нас, че сега това не е така. /БТА", "date": "2018.07.31", "title": "Как Сорос, Обама и Макрон станаха лошите пророци на либерализма"}
{"url": "https://www.dnevnik.bg/sport/2018/07/31/3289999_voleibolistite_shte_igraiat_s_rusiia_belgiia_i_egipet/", "text": "Съвместни занимания с отборите на Русия, Белгия и Египет ще включва подготовката на българските национали за световното първенство по волейбол. Шампионатът ще се проведе от 9 до 30 септември, като България е съдомакин с Италия.  На 15 и 16 август възпитаниците на Пламен Константинов ще проведат съвместни тренировки с отбора на Русия, които ще бъдат закрити за зрителите и медиите. На 25 и 26 август националите срещат Белгия, а на 2 и 3 септември българите ще играят с Египет. Единствено вторите двубои срещу двата съперника ще бъдат с отворен достъп. Заниманията от подготовката на волейболистите ще се проведат в зала \"Конгресна\" във Варна. Там българите ще изиграят мачовете си от първата фаза на световното. Националите ще открият надпреварата на 9 септември срещу Финландия от 19.30 часа. Днес селекционерът обяви разширения състав за световното, като осем от избраните ще отпаднат. Големият проблем пред Константинов при избора бяха многото травми на основни играчи в отбора, като  диагоналът Цветан Соколов  и  разпределителят Георги Братоев  ще пропуснат шампионата. Под въпрос за надпреварата  са посрещачът Тодор Скримов, диагоналът Боян Йорданов и централните блокировачи Николай Николов и Теодор Тодоров. Всички те попаднаха в разширения състав. \"Големият ни проблем са датите и сроковете за заявяване на играчи. Трябва да обявим група от 22 души до края на месеца, а ние за поне пет-шест човека не знаем дали ще могат да помогнат\", каза Константинов преди две седмици при събирането на отбора за подготвителния лагер на Белмекен. България е в група D на световното с отборите на Полша, Иран, Куба и Пуерто Рико, като първите четири ще продължат към втория етап. Националите ще продължат участието си в София, ако заемат едно от първите три места. Всички мачове на българите  ще бъдат излъчени в ефира на Българската национална телевизия . ", "date": "2018.07.31", "title": "Волейболистите ще играят с Русия, Белгия и Египет преди световното"}
{"url": "https://www.dnevnik.bg/skorost/avtomobilna_industriia/2018/07/31/3290037_bmv_investira_1_mlrd_evro_v_zavod_v_ungariia/", "text": "БМВ Груп\" обяви, че ще разшири производството си в Европа, като изгради в новия център да се сглобяват 150 хиляди коли на година, съобщиха от компанията. Заводът, който се очаква да заработи през втората половина на следващата година, ще създаде около 1000 нови работни места. Това ще е първият нов завод в Европа на БМВ от близо 20 години насам. От компанията отбелязват, че след инвестициите в Китай, Мексико и САЩ са решили да обърнат поглед и към Европа. \"Разширяваме мощностите си в Европа, за да запазим баланса в производството между Азия, Америка и родния ни континент\", коментира председателят на борда на директорите на БМВ Харалд Крюгер. Той допълва, че за \"БМВ Груп\" Европа е най-големият производствен център, като през тази година концернът ще инвестира 1 млрд. евро и в модернизацията на заводите си в Германия. Парите ще се използват за подготовка на мощностите за сглобяване на електромобили и хибриди. Членът на борда на директорите на БМВ АГ с ресор производство Оливър Зипсе посочва, че в бъдеще всеки завод на групата ще бъде снабден с нужното оборудване за производство на екологични модели. Такъв ще бъде и заводът в Унгария, допълва Зипсе. Европа е най-важният пазар на \"БМВ Груп\", като през миналата година близо 45% от продажбите, или 1.1 млн. бройки, са реализирани на Стария континент. До юни тази година в Европа са доставени 560 хиляди коли, което е ръст от 1.2%. Производството на автомобили формира 21% от БВП на Унгария Изборът на Дебрецен като място за новия завод от БМВ груп обясняват с добре развитата инфраструктура и удобното от логистична гледна точка местоположение. Освен това в района имало квалифициран персонал. Плановете са заводът в Дебрецен да е най-екологичният, най-гъвкавият и най-автоматизираният за групата. БМВ става поредният голям производител със свой завод в Унгария. В момента в страната се сглобяват автомобили \"Мерцедес\", \"Ауди\", \"Пежо\" и \"Ситроен\", както и \"Сузуки\". Миналата година общото производство е на стойност 29.45 млрд. евро, което е 21 на сто от БВП на Унгария.", "date": "2018.07.31", "title": "БМВ инвестира 1 млрд. евро в завод в Унгария"}
{"url": "https://www.dnevnik.bg/sviat/2018/07/31/3289821_britanki_shte_poluchat_prijive_pametnici_kato_pochit/", "text": "През септември 2018 г. ще бъдат открити 25 нови статуи на съвременни жени във Великобритания по проект  Put Her Forward , финансиран от благотворителната Национална фондация. Целта е да се привлече вниманието към проблема с неадекватното публично присъствие на жените един век след като те извоюват право да гласуват на избори. Паметниците ще бъдат представени в два уикенда по време на т.нар. Отворен ден на наследството (Open Day Heritage) в началото на септември. По думите на организаторите причината новите статуи да са на живи жени е, че за тях е важно да покажат \"днешното наследство\". Кампанията обхваща засега само територията на Англия. След вече приключилия процес за номиниране на заслужили жени те ще бъдат сканирани и информацията ще бъде заложена в 3D принтери, които ще изработят от пясъчник фигурите им в реални размери и с \"фотографска прецизност\". Организаторите са мотивирани от данни на Националната асоциация за обществени паметници и скулптури, които показват колко малко са самостоятелните женски статуи в страната - 158 от общо 925 регистрирани. Над 600 са на мъже, а останалите са групови или на животни. Внимание на проблема обръща и Каролин Криадо–Перез в статия за списание \"Ню Стейтсмън\" през 2016 г. Тя коментира, че на пръв поглед статистиката не е толкова притеснителна. Но всъщност от всички жени, заслужили собствена статуя, близо половината са митични създания. Повечето от останалите са на кралица Виктория или други членове на кралското семейство. Това оставя само 25 исторически личности жени, които не са кралски особи и една от тях е дух, търсещ съпруга си, разказва Криадо-Перез. Има повече статуи на мъже, които се казват Джон (40) и дори фигурите на кози са повече от тези на истински жени без кралско потекло, обръща внимание и фондация \"Томпсън Ройтерс\". Това става повод на номинациите за съвременни жени, на които да бъдат издигнати паметници през 2018 г. - годината, в която се навършиха 100 години от избирателните права на жените в страната и в която отново се говори за причините да има такава разлика (средно над 18%) в заплащането на мъже и жени за една и съща позиция. \"Причината, поради която имаме толкова малко женски статуи, не е, защото нямаме достатъчно вдъхновяващи жени... с достатъчно време и ресурси, можем да построим още 925 статуи на жени!\", заявяват организаторите, цитирани от \"Томпсън Ройтерс\".", "date": "2018.07.31", "title": "Британки ще получат приживе паметници като почит към заслугите на жените"}
{"url": "https://www.dnevnik.bg/sport/2018/07/31/3290038_machut_mejdu_levski_i_milan_se_otlaga_za_esenta/", "text": "Мачът между \"Левски\" и \"Милан\" се отлага, обявиха организаторите от \"Моко сълюшън\". Според информацията приятелската среща, посветена на 75-ата годишнина от рождението на Георги Аспарухов-Гунди, ще се състои есента. Организаторите обясниха, че в момента се договаря нова дата. \"Генералните промени в ръководството на \"росонерите\" доведоха до множество реформи не само в управлението на клуба, а и оказаха влияние върху приятелските срещи и планирани изяви на червено-черните. Така футболните фенове у нас обаче ще имат възможност да видят звездите на Милан в оптимална спортна форма в резултат на крайния етап от лятната им подготовка\", посочват от \"Моко сълюшън\". И добавят, че всички купени билети за събитието ще важат без презаверка за новата дата. Първоначално \"Левски\" обяви, че ще играе с \"Бока хуниорс\" на 19 август, но аржентинците обявиха промяна в плановете си и приятелската среща пропадна. Впоследствие организаторите обявиха, че предстои мач със седемкратния европейски клубен шампион \"Милан\", но с нова дата - 11 август. Малко след това \"росонерите\" спечелиха обжалването срещу изваждането им от евротурнирите. \"Милан\"  беше върнат на европейската сцена и ще играе в групите на Лига Европа . Почти веднага след това дойде ред на  промяна в ръководството на италианския клуб .", "date": "2018.07.31", "title": "Мачът между \"Левски\" и \"Милан\" се отлага"}
{"url": "https://www.dnevnik.bg/bulgaria/2018/07/31/3290046_varna_uspia_da_pusne_avtomatichna_prodajba_na_bileti/", "text": "Две години, след като обяви за приключен проекта си \"Интегриран градски транспорт на Варна\", местната администрация продължава да решава \"на парче\" проблемите, довели до провала му. Това става ясно от съобщение на общинския пресцентър, разпространено днес. С него гражданите на Варна трябва да бъдат информирани, че от утре по две от автобусните линии в града ще заработи автоматизирана система за продажба на билети. Очаквано \"новината\" беше посрещната с ирония, а причината за нея са безрезултатните усилия, което вече втора година общинската администрация полага, за да приведе в действие както билетната система, така и по-голямата част от останалите компоненти на проекта. Той бе финансиран по програма \"Регионално развитие\" на Европейския съюз и е на обща стойност 115 млн. лв., което го прави най-големият, по който Варна е работила до момента. В \"пилотен\" вариант Стойността само на автоматизираната билетна система в градския транспорт е 8.3 млн. лв. Тя беше демонстрирана в \"пилотен\" вариант едва в края на ноември м.г. По време на шумната ПР акция ръководителят на проекта Биляна Якова показа пред журналисти как работи само една от всички 304 машини, монтирани по спирките и в автобусите на обществения транспорт в града. Утре най-вероятно ще заработят още няколко. Според Якова, цитирана от общинския пресцентър, в автобусните линии № 12 и № 31А щели да бъдат осигурени консултанти, които да помагат на пътниците при ползване на устройствата на билетната система. Те щели да бъдат в превозните средства в продължение на 15 дни от 8 до 12 ч. и от 15 до 19 ч. Трикратно отлагане  След като започна през 2013 г.,  окончателното приключване на проекта \"Интегриран градски транспорт на Варна\"  бе обявено на 9 юли 2016 г. Билетната система обаче, както и повечето компоненти на проекта, не са въведени в експлоатация и до този момент  заради зле организирани обществени поръчки и пропуски при сключване на договорите по тях . След многократно отклоняване на въпроса какви са причините за това преди време Биляна Якова отговори за \"Дневник\", че според сключения договор за билетната система е трябвало да бъдат доставени \"фискални, но не и фискализирани устройства\". Затова нямало как те да бъдат свързани в системата на НАП. По тази причина с изпълнителя на системата \"Обединение модерен транспорт\" в началото на януари т.г. беше сключен нов договор на стойност 1.5 млн. лв. за доставка на допълнително оборудване. Заради изтеклия срок за изпълнение на проекта обаче покриването на разходите стана със заем от Европейската банка за възстановяване и развитие. Частично и само в тестов режим Освен билетната система от общо десетте компонента на проекта и до този момент частично, само в тестов режим и с \"примерна\" информация работи и  системата за известяване на пътниците в реално време  за движението на автобусите. Не е въведен в експлоатация т.нар. BRT коридор за бърз автобусен превоз между кварталите \"Владислав Варненчик\" и \"Бриз\". По спирките няма информационни табла за маршрута и графика на автобусните линии. Въпреки това в средата на юни 2016 г. официално бе обявено, че \"основният приоритет, по който Варна ще работи до 2020 г., е втората фаза на проекта, в който за \"надграждане\" на провалената първа фаза ще бъдат вложени още 30 млн. лв., но този път по програма \"Региони в растеж\". Така кой е окончателният срок за приключването на проекта и кой от компонентите му е платен, без реално да работи в полза на по-модерен градски транспорт във Варна, вероятно скоро няма да стане ясно.", "date": "2018.07.31", "title": "Варна успя да пусне автоматична продажба на билети само в три от 37 автобусни линии"}
{"url": "https://www.dnevnik.bg/sviat/2018/07/31/3290045_litva_predupredi_horata_da_ne_polzvat_rusko_prilojenie/", "text": "Литовските власти \"настоятелно\" призовават потребителите, особено държавните служители, да не инсталират електронното приложение на известна руска компания за поръчване на таксита, защото то може незаконно да събира техните данни, предаде агенция \"Асошиейтед прес\". Ритис Райнис, ръководител на Литовския национален център за киберсигурност, каза, че се провеждат \"различни тестове\" на приложението за таксита на \"Яндекс\". Централата на компанията, разработила приложението, е в Амстердам, Холандия, но тя е част от голямата компания търсачка \"Яндекс\". Тя навлезе на литовския пазар в четвъртък. Приложението освен всичко друго позволява достъп до микрофона, камерата и местната мрежа на потребителя. Арам Саркисян, директор, отговарящ за глобалната стратегия на \"Яндекс\", каза пред Балтийската информационна агенция, че компанията \"обработва и съхранява данни на (намиращи се в ЕС) потребители стриктно според правилата на ЕС\", но допълни, че не възразява тя да бъде подложена на проверка.", "date": "2018.07.31", "title": "Литва предупреди хората да не ползват руско приложение за поръчка на такси"}
{"url": "https://www.dnevnik.bg/sviat/2018/07/31/3289962_hurvatiia_zapochna_da_stroi_mosta_v_moreto_koito/", "text": "Китайски консорциум вече изгражда в Хърватия моста Пелешац, чиято идея е да свърже разделени от ивица босненска територия части на страната, предадоха \"Болкан инсайт\" и телевизия N1. Мостът би трябвало да е готов до средата на 2021 г. Проектът, който притеснява бошняците, но не и хърватите и сърбите в Босна и Херцеговина, ползва и европейско финансиране. Конкуренти в търга настояваха , че обществената поръчка, спечелена от китайския консорциум China Road and Bridge Corporation, не отговаря на европейските изисквания. За Сараево изграждането на моста винаги е било спорно, включително заради такси от транзитни пътници по сегашния маршрут и заради опасенията на властите, че той ще затвори морето на Босна и Херцеговина. Загреб отговаря, че  мостът с дължина 2404 м и височина 55 м  е така замислен, че да свързва района на Дубровник - най-южната част на Хърватия - с останалата, без да пречи на достъпа да Босна до Адриатическо море през пристанището Неум. Какво мисли Сараево Босненски политици дори предупредиха, че Хърватия \"директно нарушава босненския териториален интегритет и суверенитет\", а председателстващият босненското президентство Бакир Изетбегович намекна, че може да опита да реши въпроса пред международен съд. Босненският експерт по морско право Нешад Аликадич също  каза пред телевизия N1 , че Изетбегович вече работи по въпроса за съдебен иск, без да навлиза в подробности. Според Аликадич сегашният президент няма нужда от подкрепата на другите двама в тричленното президенство (сърбина Младен Иванич и хърватина Драган Чович), тъй като може да се позове на декларацията, с която парламентът в Сараево възрази официално срещу моста през септември 2017 г. Писмо бе изпратено и от премиера бошняк Денис Звиздич, в който той поиска от Хърватия да спре изграждането на моста. Босненският вицепремиер Вякослав Беванда обаче се разграничи от досегашните отрицателни коментари и каза, че всички изразени позиции по темата - включително в писмото на Звиздич - са лични или партийни и не отразяват становища на босненски институции.", "date": "2018.07.31", "title": "Хърватия започна да строи моста в морето, който заобикаля Босна"}
{"url": "https://www.dnevnik.bg/sport/2018/07/31/3289486_levski_poema_kum_porednoto_novo_nachalo_sus_slavisha/", "text": "\"Левски\" се насочва с надежда към още едно \"ново начало\" с поредния си нов треньор. От днес работата си в клуба ще стартира Славиша Стоянович. Словенецът подписа договор за две години и предстои в 10.30 часа да бъде представен на \"Георги Аспарухов\". Той идва начело на отбора след края на периода на Делио Роси. След продължителни преговори  \"Левски\" обяви, че се разделя с италианеца по взаимно съгласие . Договорът беше разтрогнат  заради провала в евротурнирите и краха срещу \"Вадуц\" . Начело на \"Левски\" Стоянович ще има задача бързо да въведе ред. Сините започнаха сезона в Първа лига с победа срещу \"Ботев\", но след това дойде грешната стъпка срещу \"Черно море\". Словенецът беше на трибуните при  равенството 2:2 с варненци , като си водеше записки. Стоянович е 14-ият треньор, който застава начело на \"Левски\" за последните десет години. Той беше без работа от края на 2017 г., когато напусна латвийския \"Рига\". Най-големите си успехи той постига през 2007 и 2008 г., когато печели две поредни титли на Словения с \"Домжале\", както и през 2013-14, когато извежда \"Цървена звезда\" до първото място в Сърбия. В кариерата си Стоянович е бил начело още на националния тим на Словения, белгийския \"Лиерс\" и китайския \"Чангчун\".", "date": "2018.07.31", "title": "\"Левски\" поема към поредното \"ново начало\" със Славиша Стоянович"}
{"url": "https://www.dnevnik.bg/sviat/2018/07/31/3289401_kakvo_ochakvat_siriiskite_kjurdi_ot_asad/", "text": "Сирийските кюрди  се опитват да установят отношения  с Дамаск предвид факта, че искат да защитят спечеленото за седем години война в Сирия. Те са притеснени от непредсказуемото поведение на съюзника си САЩ и са по-готови от всякога да преговарят с президента Башар ал Асад. Основните кюрдски групировки се оказаха сред малцината победители от конфликта в Сирия - те си извоюваха автономно управление над обширни части от Северна Сирия, които сега са под контрола на милицията Сирийски демократични сили (SDF), в които кюрдите имат водеща роля. Те до голяма степен избягваха да влизат в конфликт с Асад и на моменти дори воюваха заедно с него срещу общи врагове - включително срещу бунтовниците, които силите на президента постепенно разгромяват с помощта на Русия и Иран. Сирийските кюрди и Дамаск вече започнаха преговори за завръщане на държавните служители и ремонт на един от най-важните инфраструктурни обекти в Сирия: язовира Табка (най-големия в страната), който миналата година SDF отнеха от \"Ислямска държава\" (ИД) с американска помощ от въздуха. Високопоставен кюрдски представител също така даде сигнал, че кюрдските бойци може да се присъединят към всякакви бъдещи офанзиви срещу бунтовниците в провинция Идлиб на границата с Турция, както и да си сътрудничат по-засилено срещу Анкара, която изпрати свои сили в Северозападна Сирия. Решението да спрат да наричат полицията си с кюрдското наименование \"Асаиш\" е още една стъпка, чиято цел изглежда е да се промени образът на региона с поглед към неговото бъдеще. Сирийските кюрди, които баасисткият режим преследваше систематично години наред, твърдят, че не се стремят към независимост, а се надяват политическо споразумение да съхрани тяхната автономия. През май Асад за пръв път заяви, че \"отваря вратата\" за преговори с SDF, същевременно заплашвайки с употреба на сила. Едно споразумение между тях би могло да доведе до уреждане на конфликта в по-голямата част от Сирия. Все още обаче няма признаци, че Дамаск ще седне на масата за преговори, а според анализатори сирийският президент не бърза, тъй като съумява с ускорени темпове да си върне загубените земи и позицията му става все по-силна. \"Нашето убеждение е, че каналите (за комуникация) трябва да останат отворени... конституцията, политическия процес - тези неща няма да бъдат уредени без режима. Той няма да си отиде\", каза високопоставена представителка на политическото крило на SDF, Илхам Ахмед. Какво иска Америка SDF, водещо място в които заемат кюрдските милиции \"Сили за защита на народа\" (YPG), държат около една четвърт от Сирия - най-голямата част от нея извън държавен контрол. Около 2000 американски военни са разположени по цялата северна и източна част на района, който е богат на петрол, вода и обработваеми земи - все важни лостове за влияние за кюрдите. Преди повече от три години YPG обединиха сили със САЩ, превръщайки се в основния им партньор в битката с \"Ислямска държава\". Този съюз се превърна в проблем за американските отношения с натовска Турция, която разглежда YPG като терористи, свързани с Кюрдската работническа партия (ПКК). Вашингтон избегна да дава каквито и да било политически обещания на кюрдите и е против техните стремежи за автономия. Противоречащите си американски изявления за Сирия ги поставиха нащрек и те се опасяват, че Вашингтон в крайна сметка може да постави на първо място отношенията си с Турция. През април президентът на САЩ Доналд Тръмп заяви, че иска да изтегли възможно най-скоро войските на страната от Сирия, но същевременно смекчи изказването си с думите, че иска да остави \"силен и траен отпечатък\". Други американски представители обаче омаловажиха възможността за каквото и да било скорошно изтегляне. В някои случаи армията на САЩ прибягваше до използването на сила, за да защити територията на Сирийските демократични сили от проправителствените формирования. \"Не е ясно какво искат\", каза Ахмед пред \"Ройтерс\". SDF станаха предпазливи, особено след \"американското мълчание\" по време на турската офанзива тази година срещу кюрдския регион в Сирия Африн. \"Почувствахме се изоставени\", заяви Ахмед. Въпреки това по думите ѝ разполагането на американските сили край Манбидж е изпратило категорично послание, след като Турция е заплашила да настъпи към града. Преподавателят по международни отношения в американския университет \"Лихай\" Хенри Барки заяви, че политиката на САЩ е тласнала кюрдските ръководители към Дамаск. \"Ако сте сирийски кюрд, трябва да мислите за деня, в който Тръмп ще реши да се изтегли\", каза Барки. \"Имате си работа с президент, който може да размисли и да нареди да се следва политика, която да е напълно противоречива\", добави той. Полиция \"за всички\" Ръководителите на сирийските кюрди възприеха по-предпазлив подход в сравнение с кюрдите оттатък границата в Ирак, които гласуваха за независимост на референдум миналата година. Това гласуване, на което Вашингтон се противопостави, ги вкара в криза и регионална изолация. В крайна сметка те бяха принудени да отстъпят. Миналата година доминираните от кюрдите власти в Северна Сирия  се заеха да провеждат избори за органи на властта  въз основа на политическите идеи на водача на ПКК Абдуллах Йоджалан. Сега обаче те отложиха за неопределен срок последния етап от изборите. Според анализатори търканията с проправителствено настроените арабски племена представляват предизвикателство за кюрдските сили и Асад може да се опита да се възползва от тези разногласия. Миналия месец  портретите на почитания от YPG Йоджалан  бяха свалени в Камишли - град под техен контрол на границата с Турция. Според съобщение на местната община това било направено заради \"разкрасяване и въвеждане на организация\" на улиците. Миналата седмица полицията в района си смени наименованието и знамето. Водещият кюрдски политик Алдар Джелил заяви, че това решение \"не подлежи на обсъждане\" по отношение на арабските градове, които YPG отнеха от контрола на ИД, включително сирийската столица на джихадистите Ракка. \"По този начин (полицейските) сили ще са за всички\", каза той. Представителите на сирийската държава подчертават в изявленията си, че Ракка е основна цел за \"освобождаване\" от чуждестранните окупатори - тук се имат предвид американските сили. В момента съвет, подкрепян от YPG, управлява града, голяма част от който беше разрушена при продължилите с месеци въздушни удари на САЩ. Според критици американската помощ за възстановяване е недостатъчна. Ремонтът на хидроенергийното съоръжение язовир Табка е водещ приоритет. Без помощта на правителството в Дамаск за ремонта ще бъде нужна сериозна външна помощ, каза Ахмед. Може да последват и разговори за сътрудничество в областта на здравеопазването и образованието. \"Това може да проправи пътя, да изиграе положителна роля за засилващото се доверие между нас така, че да го изведем на по-високо равнище\", каза Ахмед. /БТА/", "date": "2018.07.31", "title": "Какво очакват сирийските кюрди от Асад"}
{"url": "https://www.dnevnik.bg/bulgaria/2018/07/31/3152948_dnes_sa_bogorodichni_zagovezni/", "text": "Днес са Богородични заговезни, денят преди началото на Богородичните пости, които свършват с големия християнски празник Успение на Пресвета Богородица на 15 август. На днешния ден се прави трапеза с обредна \"заговезнишка пита\", която не се реже, а се чупи. Ястията са блажни, заговява се с месо и млечни продукти. В някои селища следващите три дни гладуват, за да се пречистят тялом и духом. Богородичният пост, който започва на 1 август, е един от четирите многодневни периода на молитва и въздържание през годината. През двете постни седмици Църквата молитвено се подготвя за празнуването на Преображение Господне (6 август) и Успение на Пресвета Богородица (15 август). В първия ден на поста в храмовете се прави водосвет, а от 1 до 13 август на вечерните служби се отслужва Богородичен параклис. Телесното самоограничаване по време на поста се изразява най-вече в избягването на обилно хранене, както и на вкусни и сладки храни.", "date": "2018.07.31", "title": "Днес са Богородични заговезни"}
{"url": "https://www.dnevnik.bg/sviat/2018/07/31/3288440_zashto_hiliadi_migranti_otnovo_trugnaha_s_lodki_ot/", "text": "Европа понякога говори за Африка така, сякаш е далечна земя, но испанската полиция не е съгласна. По нейни данни от петък поне 50 хил. души от Субсахарска Африка чакат в Мароко, за да преминат в Испания, и броят им се очаква да нарасне. А дори не са единствените, които искат това. В най-тясната точка в Средиземно море двата континента са на близо 14 км разстояние, а една от най-големите европейски държави има и два града на африканска територия, отделени с висока ограда. Докато войнстващата реторика на италианските власти създава впечатлението за люта битка с миграцията, новодошлите всяват разногласия в германския кабинет, а в Унгария премиерът Виктор Орбан  говори за \"нелиберална християндемокрация\" , десетки хиляди мигранти, трафиканти и не на последно място управляващи в африкански столици си припомниха тези географски дадености. Защо десетки хиляди мигранти от Африка - немалко от тях мароканци - се придвижват към Испания сега? И защо не бяха го правили в такъв мащаб от години, след като външната граница на ЕС е толкова близо до тях - на 14 км по море или на една ограда разстояние? Мадрид има причина да се притеснява За първите шест месеца и половина тази година само 517 мигранти прескочиха  високата 6 метра ограда по границата  между Мароко и африканския испански град Сеута. Миналия четвъртък опитаха да го направят над 1000 души, наведнъж; успяха над 600. И насилието в действията им бе необичайно - те бяха \"подготвени\" за сблъсъка с полицията с флакони сълзотворен газ и дори са замеряли униформените с изпражнения, разказват очевидци и испански журналисти. Прескочилите са малка част от близо 20 хил. незаконно влезли мигранти за 2018 г. - почти с 90% повече, отколкото през цялата минала година. Повечето от тях идват по море и по този маршрут Испания измести Италия по брой пристигащи мигранти този месец. Притокът към Италия  намаля или поне спря да се разраства , след като вътрешният министър Матео Салвини отказа да се приемат кораби с мигранти; и както се случи и след споразумението между ЕС и Турция през пролетта на 2016 г., \"затвори\" ли се един маршрут, бързо се появява друг. Силно засегнато е южното испанско крайбрежие, където пристигат най-много лодки с мигранти, а центровете за настаняване са претъпкани. По данни на Международната организация за миграция от миналата седмица, цитирани от \"Ел Паис\", към 20 юли дошлите по море мигранти са били 18 016 души, а тези в Италия - 17 827 (дошлите на европейския бряг за този период са общо 50 872-ма души). В Испания не е имало толкова нови мигранти от 2008 г. насам, когато 30 хил. души пристигнаха на Канарските острови от Сенегал и Мавритания за 9 месеца. Управлението на центровете и разпределянето на мигрантите често е хаотично (в някои от помещенията не се изпраща достатъчно храна), а и управлявалата доскоро консервативна Народна партия допълнително подхранва страховете на жителите - заради опасността от \"милионите\" мигранти, които според новия лидер на партията Пабло Касадо ще влязат в страната. Не само трудният достъп до италианското крайбрежие обаче подклажда кризата. Защо точно сега Мароко години наред полагаше системни усилия да охранява границата си. Мигрантите, прекосяващи страната и заловени, преди да са я напуснали, се изпращаха (и често още се изпращат) в градове, които са далеч от ексклавите Сеута и Мелия. Поне 10 г. контролът бе успешен - всяка година едва няколко хиляди души влизаха в Испания през Мароко,  дори в пика на мигрантската криза  от средата на това десетилетие. Тази решителност за пресичане на мигрантския приток изглежда е отслабнала. Испански вестници като \"Ел Мундо\" и \"Ел Конфиденсиал\" съобщиха още в началото на лятото, че мароканските власти са разхлабили граничния контрол. За онези, които не вярват, кореспонденти и американски журналисти разказват, че лодки с мигранти потеглят от оживени райони, например недалеч от пристанището на град Танжер, и то посред бял ден, а това трудно би станало без одобрение \"отгоре\". С действията си Мароко припомни, че играе важна роля в охраната на европейските граници. Източници от испанските служби смятат, че властите в Рабат имат интерес да го припомнят сега - особено при смяната на правителство, когато социалистите идват на власт в Испания. \"Нито една лодка не излиза от Мароко посред бял ден, ако няма разрешение,\" казва един от тях, цитиран от \"Ел Мундо\". Решението на Рабат според някои анализатори е отговор на мерките, които едностранно обяви кабинетът на Педро Санчес малко след като пое властта и които разгневиха Мароко. Става въпрос за  отказ от загражденията с бодлива тел край оградата  и прекратяване на т. нар. \"горещи\" връщания - незабавна експулсия на влезлите в Сеута и Мелия, без процедурата, изисквана при депортация (такива връщания имаше при инцидента в Сеута в четвъртък). Освен това кабинетът на Санчес направи и други \"отстъпки\" от предишната миграционна политика на дясното правителство на Мариано Рахой - например  заговори за безплатни здравни услуги  за новодошлите. Други в Испания смятат, че решението за приемане на мигранти от кораба \"Акуариус\" също е вбесило Рабат - защо Мадрид трябва да си създава толкова благ образ и дори едностранно да облекчава миграционния контрол, докато Северна Африка (и най-вече Мароко) вършат \"мръсната работа\" на Европа? Според  \"Ел Конфиденсиал\"  има свидетелства, че става дума за организирана операция, която да насърчи притока към Испания. Например  десетките видеоклипове в \"Ютюб\"  и другаде, в които марокански младежи твърдят, че новият премиер Педро Санчес ще даде документи на всички новопристигнали, се появиха подозрително бързо, пише изданието и допуска, че целта е просто да се изпита реакцията на премиера. Испанският кабинет не иска да се ангажира (публично) с тези хипотези и предпочита да е в тесен диалог с Мароко. Рабат междувременно показа, че може да овладее конкретни случаи с един замах. В края на миналата седмица полицията и паравоенни отряди \"разчистиха\" лагер недалеч от Танжер, без особени усилия. Западна Сахара, риболов и десетки милиони евро Само преди няколко дни мароканската държава получи уверения, че 52 млн. евро ще ѝ бъдат превеждани всяка година от ЕС за новото риболовно споразумение - досегашното изтече на 14 юли. Документът ще позволи на повече европейски съдове да ловят риба в марокански води (макар стоката да трябва задължително да бъде разтоварвана на марокански пристанища); този път изрично са включени и водите на Западна Сахара. Това бе ключов въпрос за Мароко в преговорите, тъй като Рабат вижда в него възможност за признаване (дори индиректно) на юрисдикцията върху спорната територия. Срещу стъпката лобираше подкрепяният от Алжир фронт \"Полисарио\", който се бори срещу мароканската власт в Западна Сахара. Мароко работеше месеци, за да изтъкне по-доброто си място като партньор на Европа, а според експерти в Рабат мигрантската криза бе част от  усилията на кралството да изпрати послания на Брюксел  за това колко свързани са собствените му проблеми с потенциалните европейски. Западна Сахара е тема и в разговорите с Испания, каквато индиректно са и Сеута и Мелия - Рабат смята двата града за \"окупирани\", а преди няколко години намекна, че може да повтори опита си от 70-те години, когато заведе иск за тях в ООН. Марокански депутат пък казва за \"Ел мундо\", че в сегашната криза настроенията в испанската политика към темата за Западна Сахара също са си казали думата, като предупреждение заради партиите, с които Санчес трябва да работи, за да остане на власт. \"От (крайнолявата) \"Подемос\" са приятели на (жителите на Западна Сахара). Но на правителството на Испания не му остава друг избор освен да поддържа с нас добри отношения. Ако не, ще стане като с лодките на Канарските острови.\" Марокански представители преди са предупреждавали, че ако Испания действа срещу мароканските интереси в Западна Сахара, Сеута и Мелия ще са първите мишени. \"Ако мароканците не го искат, това от последните дни не би се случвало,\"  каза пред Би Би Си  още през август миналата година (когато  отново имаше лек ръст ) Иван Мартин, изследовател от университета \"Помпеу Фабра\" в Барселона, според когото решението на Европейския съд да изключи земеделските продукти от Западна Сахара от двустранното търговско споразумение е било удар за Рабат. И за Мароко не е лесно Особено покрай публикациите в световни медии за жестокото  отношение към мигранти в Алжир  и затварянето на другите миграционни пътища Мароко стана транзитна точка за още повече африканци, които пътуват към Европа. Много от тях идват от Кот д'Ивоар, Гвинея-Конакри, Гвинея-Бисау, Сенегал или Камерун, макар много от успешно пристигащите в Испания по данни от юни (след това испанските власти не дават точно такава стасистика) са мароканци. Рамазан (и засилени мерки за сигурност), безредици в Риф,  Джерада и други райони , постоянното напрежение в Западна Сахара и още проблеми напрягат силите на реда и службите за сигурност в Мароко това лято. Затова и марокански журналист, пожелал да остане анонимен,  казва за \"Ел паис\" , че разхлабеният контрол на границите може и да не е изцяло умишлен. \"Отвъд възможния цинизъм, с който Мароко управлява ситуацията с мигрантите по отношение на Европа... за Мароко миграцията е труден за справяне въпрос. Тук няма голяма миграционна криза и това е сигурно, но властите се чувстват длъжни да задържат против волята им хора, които са готови на всичко, за да стигнат до Европа. Не е лесно,\" отбелязва журналистът. Изследователят от университета \"Комплутенсе\" в Мадрид Исаияс Бареняда е съгласен - според него Мароко води битки на твърде много фронтове и няма достатъчно ресурси, за да упражнява пълен контрол. Какво означава всичко това за Европа  Европейски лидери говориха това лято - и то публично - за мигрантски центрове извън ЕС, на Балканите или в Северна Африка, без първо да проверят какво мислят засегнатите държави. Дали ще става дума за Турция или други страни на юг от Стария континент, всички страни, от които пристигат търсещите убежище, пускат мигрантите заради вътрешни или международни проблеми и ръководствата им трябва да бъдат ангажирани, вместо европейските ръководители да мислят краткосрочно единствено за \"затваряне на граници\". Това вероятно се харесва на избирателите им, чиято работа не е да мислят за мотивацията на северноафриканските лидери. Последните няма да се интересуват от благото на Европа, а ще търсят ползи, докато мигрантският приток от Африка (както прогнозират експерти) не спира да се разраства. Дали моделът, който приложи Турция - граничен контрол срещу милиарди евро - е устойчив, е друг въпрос. И при кризата с лодките на Канарските острови обаче решението бе същото. Оттогава Сенегал и Мавритания ежегодно получават милиони евро от Испания, а броят на новодошлите в някои години е близък до нулата.", "date": "2018.07.31", "title": "Защо хиляди мигранти отново тръгнаха с лодки от Мароко към Испания"}
{"url": "https://www.dnevnik.bg/sport/2018/07/31/3289405_izostava_li_germaniia_v_nadprevarata_s_turciia_za_evro/", "text": "Отказването на Месут Йозил от националния отбор и  последвалият скандал  разбуниха духовете в неподходящ момент за Германия. Големият удар понесе футболният съюз (DFB), който беше поставен в тежко положение два месеца преди избора на домакин на европейското първенство през 2024 г. На 27 септември УЕФА ще реши коя страна ще организира шампионата. В спор за домакинството на форума са Германия и Турция - двете държави, към които Йозил изпитва споделена любов. \"Имам две сърца, едно германско и едно турско. Но за тях аз съм германец, когато побеждаваме, и пришълец, когато губим\", пише в едно от изявленията на футболиста, в които  той обвини медиите и футболния съюз в Германия в \"расизъм и неуважение\" . В основата на отказването му от националния отбор са получените нападки в страната след  снимката с турския президент Реджеп Тайип Ердоган през май . Футболистът, който е от турски произход, беше обект на критики за срещата си с държавния глава, като най-голямо напрежение срещу Йозил имаше след слабото представяне на бундестима на световното в Русия.  Дълго време DFB отчиташе добрата си работа по интегрирането на имигрантите и техните семейства чрез футбола. Сега обаче един играч постави под съмнение успеха на положените усилия в тази посока и на хоризонта излезе нов проблем. Някогашното лице на интеграционния процес в Германия може да се окаже причината, поради която страната да загуби битката за домакинството на европейското след шест години. Проблемът пред Германия е, че за пръв път УЕФА изисква от държавите кандидати да отговарят на специални изисквания в защита на човешките права според принципите на ООН. Враг сред свои За Турция подобен развой на събитията е в нейна полза, като страната изглеждаше в неизгодна позиция при представянето на кандидатурата през 2014 г. Някои политици в Германия дори съзряха преднамерен опит на Ердоган да използва Йозил като пионка, която да представи Германия в лоша светлина по  наболялата тема за расизма и дискриминацията в Европа . Държавният глава защити футболиста  и определи държанието му \"отвъд всяка форма на възхищение\". \"Подходът му в обръщението е напълно патриотичен. Не може да се приема подобно расистко отношение към млад мъж, който е пролял толкова пот за успеха на германския национален отбор. Това не може да се толерира\", каза Ердоган, цитиран от TRT Haber. Думите на турския президент, обвиняван в използването на недемократични способи на управление и налагането на диктатура, предизвикаха смесени реакции. В отговор на Ердоган бившият член на Християндемократичния съюз (ХДС), който управлява Германия, Волфганг Босбах, се усъмни в решението на Йозил да повдигне темата около интеграцията в момент, в който DFB се нуждае от подкрепата на други национални федерации в УЕФА за избора на домакин на европейското. \"Дали наистина е случайност\", казва Босбах. \"Независимо какво стои зад снимката на Йозил и Илкай Гюндоган и сегашния скандал, президентът Ердоган трябва да престане да пречи на Германия\", заяви през \"Билд\" депутатът от ХДС Паул Зимак. Друг удар по амбициите на Германия да организира европейското през 2024 г. е присъствието на президента на DFB Райнхард Гриндел в центъра на скандала с Йозил. Гриндел, който ръководи процеса по кандидатурата на страната, беше обвинен в расистко отношение от футболиста, а мнозина в спортните среди поискаха неговата оставка. Германия няма алтернатива, която да използва на мястото на Гриндел. Неговата смяна би означавала провал на кандидатурата на страната заради рисковете, които крие малкото оставащо време до избора на домакин на европейското след шест години. В своя защита  Гриндел  призна, че е допуснал грешки в казуса \"Йозил\" , но е останал наранен от личните нападки на футболиста. \"Ценностите на DFB са и мои ценности. Разнообразие, солидарност, антидискриминация и интеграция са все ценности и убеждения, близки до сърцето ми\", посочи Гриндел. Пред президента на DFB предстоят трудни два месеца преди избора на домакин, в които да укрепи разклатеното доверие на членовете на УЕФА. Гриндел трябва да защити мотото на германската кандидатура \"Обединени от футбола\", като докаже, че скандалът \"Йозил\" е изключение от общата картина.", "date": "2018.07.31", "title": "Изостава ли Германия в надпреварата с Турция за Евро 2024 заради скандала \"Йозил\""}
{"url": "https://www.dnevnik.bg/bulgaria/2018/07/31/3289473_blagoevgradskata_policiia_e_nai-tehnologichna/", "text": "Анализ на Световната банка показа , че в МВР има достатъчно полицаи, но те трябва да бъдат разпределени правилно по градове. За сметка на това е необходимо да се съкрати администрацията, като се намалят областните дирекции на полицията. В доклада на финансовата институция се изследва и ефективността на българската полиция по градове. Данните показват, че областта, която разполага с най-добра и различна техника, т.е. има най-висок технологичен индекс, е Благоеврад. За сметка на това градът, който бележи най-висока разкриваемост на престъпленията, е Смолян със 77%. С почти двойно по-малък технологичен индекс на второ място се нарежда Русе. Най-лошо е положенито във Велико Търново. Веднага след първенеца по разкриваемост на престъпленията пък се нарежда Силистра със 72%. По-различно е положението при пожарната. Там лидер сред градовете по технологичен индекс е Пловдив, следван от Бургас. Най-мноо пожарни коли има в София-област, като на следващите места се нареждат Пловдив, Бургас и Варна. Според данните на Световната банка градът с най-добър желан резултат, който представлява броя на спасените животи, е Варна, макар тя да е в дъното по технологичен индекс. Областите с най-висок нежелан резултат, който включва броя на пострадалите и броя на загиналите, са столицата и големите грдове - Пловдив и Варна.", "date": "2018.07.31", "title": "Благоевградската полиция е най-технологична, Смолянската разкрива най-много престъпления (графика)"}
{"url": "https://www.dnevnik.bg/sviat/2018/07/31/3289605_chetirimata_zadurjani_ot_punk_grupa_pusi_raiut_biaha/", "text": "Четирима души - три жени и един мъж - от руската протестна пънк група Pussy Riot бяха арестувани снощи от полицията в Москва веднага след освобождаването им от затвора, където прекараха 15 дни заради  протестната им проява на финала на световното футболно първенство , предаде \"Франс прес\". Трите певици бяха силно изненадани от повторния арест. Четвъртият арестуван протестиращ написа в \"Туитър\": \"Какъв обрат настъпи!\" Не се знае каква е причината за повторния арест, отбелязва АП. На финала на световното първенство по футбол четиримата активисти, облечени в полицейски униформи, се втурнаха на терена и за кратко прекъснаха мача между Франция и Хърватия. Групата Pussy Riot заяви, че по този начин те протестират срещу широките правомощия на полицията, настояват за реформи и за освобождаване на политическите затворници в Русия, посочва АФП.", "date": "2018.07.31", "title": "Членовете от Pussy Riot бяха арестувани в Москва веднага след освобождаването им"}
{"url": "https://www.dnevnik.bg/analizi/2018/07/31/3283281_lipsata_na_reformi_a_ne_lipsata_na_pari_izolira/", "text": "  Българските правителства след 1989 г. поддържат почти непроменена наследената от социализма система от държавни културни институции в областта на изпълнителските изкуства. В числа това изглежда така: 51 театъра с над 5000 заети, които през 2017 г. са стрували на държавния бюджет почти 100 млн. лв. при общ бюджет за култура на Министерството на културата през 2017 г - 157 143 900 (или 61% от целия бюджет). За сравнение, съседна Румъния с около 20 млн. население има 7 държавни театъра.  За същата година независимите организации в областта на изпълнителските изкуства са получили финансиране за създаване на продукции от едва 280 000 лв., или 0.3% от бюджета, който са получили държавните институции. Има изкуства, при които ситуацията е буквално шокираща - съвременният цирк, който е едно от най-популярните изпълнителски изкуства в Европа, в България е получил нула лева подкрепа през 2017 г., а в същото време са създадени оперни продукции за половин милион лева, чийто живот е бил две представяния. Общата подкрепа за съвременните изпълнителски изкуства през 2017 г.е била 280 000 лв, а през същата година само Софийската опера е получила 11 182 640 лв., Държавната опера - Пловдив - 5 346 640 лв., Народният театър \"Иван Вазов\" - 7 725 667 лв., Драматичният театър - Пловдив - 4 238 759 лв., и т.н. В същото време един от най-важните театри за съвременни изкуства в Брюксел оперира с годишен бюджет за програма от 2.5 млн. евро, с които копродуцира спектакли, представя международно съдържание и подкрепя млади артисти.  Общата картина у нас се допълва и от факта, че в страната ни няма нито един театър, който да показва целогодишно международно съдържание в която и да е област на изпълнителските изкуства, а само в малка Любляна например тези театри са 4.  Поради липсата на реформи несъразмерната за мащабите и възможностите на съвременна България традиционна система от държавни институции продължава да създава съдържание, което в голямата си част е нерелевантно в европейски контекст. През 2017 г. в областта на изпълнителските изкуства държавните институции са създали впечатляваш брой продукции -12 460. От тях едва няколко са участвали на международни фестивали, а международните фестивали само за театър на територията на ЕС са над 100. В момента нито един от българските театри под шапката на Министерството на културата не представя редовно международно съдържание или различни от драматичен, куклен театър или класическа опера изпълнителски изкуства. Няма нито един театър в страната, който да представя целогодишно съвременна опера, съвременен танц, съвременен цирк или пърформанс. България – най-бедната държава в ЕС, все още издръжа голяма, скъпа в контекста на националния ни бюджет за култура и най-вече нерелевантнана на съвремието система. И това състояние не може да бъде подкрепено с професионални аргументи от нито едно правителство. Страната ни има най-много опери в региона - 5. За сравнение, Македония, Литва и Унгария имат по една, а Словения, Словакия и Сърбия - по две. За да започнат да участват в европейския културен обмен и да отговорят на новите нужди на публиките, повечето театри трябва да разполагат единствено с бюджет, директор, програматори, маркетинг и технически състав и да представят съдържание от всички области на изпълнителските изкуства. София има спешна нужда от поне един национален театър, който да представя целогодишно международно съдържание в областта на изпълнителските изкуства и поне един театър, посветен на независимата българска сцена. Действащата държавна система от културни институции в областта на изпълнителските изкуства не може повече да се самоограничава само до традиционните изпълнителски изкуства и да не допуска съвременните форми на изкуство и култура. Министерството на културата не просто издържа 51 държавни театъра, а 51 театъра със собствени състави. В тези театри днес има артисти, които се качват на сцена два пъти в годината, а получават възнаграждения през цялата година. Министерството по съвместителство е започнало да изпълнява ролята на социално министерство. Целта на бъдещата реформа обаче не е да изхвърли на улицата хиляди хора, което лесно би радикализирало средата. Тази реформа трябва да се направи заедно с пакет от законодателни промени, свързани със създаването на специален статут на артистите, по примера на Франция, където се гарантира социално подпомагане в периодите, в които артистите не са заети в продукции.  Докато целият национален ресурс продължава да се \"инвестира\", за да може старата система да се поддържа на изкуствено дишане, независимият културен сектор (т.е. всички, които създават културен продукт извън системата) има все толкова труден достъп до публичен ресурс, независимо че е двигател на голям част от позитивните процеси в съвременните изкуства и култура в България. 2015 г. например беше нулева година за финансиране на независимата сцена за изпълнителски изкуства. Тя трудно може да има достъп и до европейските фондове за култура, тъй като повечето от тях изискват 50% съфинансиране. В други страни членки половината от финансирането се получава като автоматична подкрепа от държавата, но у нас подкрепа в тази посока изцяло липсва. Това (заедно с липсата на капацитет) доведе до огромни пропуснати ползи за страната в рамките на десетки милиони евро от програмите за култура на ЕК за периода на членството ни в Европейския съюз. Нужно е преосмисляне и трансформиране на цялата система от културни институции в страната, т.е. мащабна реформа в културния сектор. Нейната крайна цел е достъпът на публиките до качествено съдържание от цял свят и конкурентноспособност на съвременния културен продукт made in BG. Тази реформа се нуждае и от международна експертиза, особено ако има за цел да позиционира България като равнопоставен участник в европейските и световните културни процеси. Прякото й следствие трябва да бъде активното включване на България в световния културен обмен. За да се случи това, бюджетите на държавните театри трябва да бъдат инвестирани в национални и международни копродукции - така ще се развие капацитет и ще се увеличат многократно средствата, инвестирани в създаването на културно съдържание. Наследената от социализма културна инфраструктура в момента не е в състояние да удовлетвори нуждите на съвременните изкуства и да приеме качествено международно съдържание, но е напълно реалистично с малко, но умно управлявани средства тази инфраструктура да бъде трансформирана, така че да е в състояние да посреща съвременните нужди на сектора. Част от съществуващия ресурс за култура спешно трябва да бъде инвестиран в обучението на културни мениджъри, които в бъдеще да развият културните институции в страната по начин, който да ги включи активно в европейския културен обмен. Нужни са обучителни програми за културните организации в България, които да засилят процесите на международен обмен и частично да наваксат вече опасното изоставане от европейските културни процеси. Страната ни има разпилян, но достатъчно голям ресурс от артисти и културни мениджъри, които постигат успехи на международната сцена и аз вярвам, че създаването на силна национална стратегия за култура може да мобилизира достатъчно много хора, които с общи усилия да реализират реформата в сектора.", "date": "2018.07.31", "title": "Липсата на реформи, а не липсата на пари изолира България от европейските културни процеси"}
{"url": "https://www.dnevnik.bg/na_put/2018/07/31/3286465_koi_sa_nai-skupite_gradove_za_prenoshtuvane/", "text": "Седем американски града и пет в Близкия изток попаднаха сред първите 20 в класацията на агенция \"Блумбърг\" и компанията за краткосрочно отдаване на жилища под наем \"Еърбиенби\" (Airbnb) за населените места по света, където нощувката е най-скъпа. Комбинацията между луксозни хотели и плажове постави Маями на първо място, като средната цена за пренощуване там е 205 долара. В класацията на второ място се нарежда Бостън. На последните две места пък са Дъблин и Барселона, където средната цена на нощувка е съответно 152 и 151 долара. Именно Дубай се очаква да бъде лидер в тази класация през 2020 г. Поне такава цел са си поставили в емирството. През миналата година близо 16 млн. туристи са посетили града, а след две години ще достигнат 20 милиона. От \"Блумбърг\" и \"Еърбиенби\" обръщат внимание на все по-голямата популярност на Тел Авив сред туристите. Според изследването им това се дължи на плажовете в града и богатата културна история на Израел.", "date": "2018.07.31", "title": "Кои са най-скъпите градове за пренощуване"}
{"url": "https://www.dnevnik.bg/sport/2018/07/31/3289496_niakolko_sporta_se_obediniavat_v_multievropeisko/", "text": "Няколко спорта тази седмица ще си подадат ръка в търсене на нови възможности. В четвъртък в Глазгоу започва първото съвместно европейско първенство по водни спортове, колоездене, гимнастика, гребане, триатлон, както и европейското отборно по голф. Своеобразното мултиевропейско първенство - макар и с далеч по-малки мащаби, напомня на модела на олимпийските игри. Различни спортове се събират в един град, за да проведат европейските си първенства. В общата картина влиза и леката атлетика, чието континентално първенство ще започне на 6 август в Берлин. Тези спортове са обединили усилията си в търсене на по-изгодна обща сделка за продажба на телевизионните права на състезанията. Събитието обаче няма общо с европейските игри, организирани от Европейския олимпийски комитет. Те се проведоха за първи път в Баку през 2015 г., а догодина домакин ще бъде Минск. Президентът на Европейската атлетика Свен Арне Хансен обясни пред \"Ройтерс\", че телевизионното време вече надхвърля общо 3300 часа за всички събития. За сравнение на европейското по лека атлетика в Цюрих през 2014 г. излъчването е било 1500 часа. Европейското по плувни спортове в Глазгоу трябва да събере най-добрите състезатели на континента. \"С останалите шест европейски федерации сме убедени, че предстоящите 12 дни ще предложат много повече ползи за членовете, отколкото ако всеки прави свое отделно европейско\", каза говорителят на европейската федерация по плуване Гергели Шурка. Според думите му обединението дава възможност за увеличаване на популярността на отделните спортове. \"Европейските почитатели на плуването могат да се доближат до други утвърдени континентални състезания, а също и обратното - феновете на другите дисциплини могат да станат по-заинтересовани в предстоящите състезания във водните спортове\", посочи той. Времето на мултиевропейското съвпада с едно от големите събития в професионалния голф, заради което най-добрите европейски голфъри няма да са в Глазгоу. В другите спортове обаче зрителите могат да очакват да видят водещите състезатели. Хансен посочи, че спортистите са реагирали положително на идеята за първото мултиевропейско първенство.", "date": "2018.07.31", "title": "Няколко спорта се обединяват в мултиевропейско първенство в търсене на по-добро бъдеще"}
{"url": "https://www.dnevnik.bg/politika/2018/07/31/3289609_karakachanov_shte_sudi_mareshki/", "text": "Вицепремиерът Красимир Каракачанов обяви, че ще съди лидера на \"Воля\" и депутат Веселин Марешки заради твърдението му, че взимал прахообразни вещества. Вчера Каракачанов си направил тест във Военномедицинска академия за наркотици и той е отрицателен, обясни самият той пред Би Ти Ви. След поредица от упреци и искане на оставката му днес Каракачанов на свой ред анализира Марешки. Обясни, че се е фиксирал във властта и разказа, че преди съставянето на коалицията след изборите скъсвал телефоните на потенциалните участници в нея, \"за да се вмъкне\" и той. \"То не бяха салтанати, салтоморталета...Те не го пускат на село, той пита за попската къща\", коментира вицепремиерът. Според него Марешки искал силно да се легитимира и затова и отишъл във Франция, за да се срещне с Марин льо Пен, която Каракачанов нарече своя приятелка. Вицепремиерът определи още Марешки като патеричка на ГЕРБ, която винаги се появявала, когато Патриотите не искат да подкрепят дадена идея. \"Явно му е детската мечта да влезе в правителството\", посочи Каракачанов. Каракачанов отново защити изменения закон за приватизацията, на който държавният глава наложи вето, като обясни, че ако се прочете внимателно, щяло да се види, че той не е с обратно действие. За напрежението в \"Обединени патриоти\" той обясни, че се натрупало заради много ангажименти покрай европредседателството, когато не се събирала коалицията. Според него не премиерът е помирил различията, а той лично винаги смятал, че на избори отделните части на \"Патриотите\" трябва да се явяват заедно.", "date": "2018.07.31", "title": "Каракачанов ще съди Марешки"}
{"url": "https://www.dnevnik.bg/sviat/2018/07/31/3289503_direktorut_na_kampaniiata_na_trump_se_izpravia_pred/", "text": "Бившият директор на предизборната кампания на Доналд Тръмп Пол Манафорт е първият близък до него човек, който ще се изправи пред съда днес. Манафорт е обвинен в банкови и данъчни измами от разследващите руската намеса в изборите през 2016 г. Макар фокусът на делото да е върху финансовите дела на Манафорт, от него вероятно ще произлезе информация и за кампанията на Тръмп. Той я ръководеше в продължение на три месеца и през юни 2016 г. е присъствал на среща с руснаци, предложили да снабдят щаба на Тръмп с  компромати за Хилъри Клинтън . Манафорт пледира невинен по всички 18 обвинения. Девет от тях са за банкови измами и конспирации и могат да му донесат максимална присъда от 30 години. Според някои правни експерти той може да се надява да бъде помилван от президента, според който Манафорт е \"добър човек\" и отношението към него е нечестно. Процесът започва с избора на 12 съдебни заседатели, като според екипа на специалния прокурор  Робърт Мюлър  представянето на доказателствата ще отнеме между 8 и 10 дни. Това означава, че самият процес вероятно ще продължи поне три седмици. Мюлър е изпратил на съда над 500 доказателства, включително данъчни декларации, документи по ипотеки и снимки на луксозните имоти и притежания на Манафорт. Има 35 потенциални свидетели, петима от които са получили имунитет. От екипа на специалния прокурор твърдят, че няма да представят доказателства за сътрудничество на кампанията с Русия – вероятно понеже го пазят за втория процес срещу Манафорт през септември. Но тема на обсъждане ще бъде работата на  Манафорт за проруски политици в Украйна , която вероятно му е донесла много пари, изпрани в чуждестранни банки. Манафорт вече е поискал тази информация да бъде изключена от процеса, очаква се решението на съдията. Ако получат разрешение, прокурорите вероятно ще се задълбочат в руските връзки на Манафорт. Миналия месец екипът разкри, че той е получил 10 млн. долара заем от магната  Олег Дерипаска , близък до руския президент Владимир Путин. \"Изглежда ми сякаш вече виждаме по-дълбоките финансови връзки на Манафорт с бизнеса му в Украйна и с Русия\", коментъра Шанлън Ву, бившият адвокат на сътрудника на Манафорт Рик Гейтс, който през февруари се призна за виновен, и сега сътрудничи на разследването. Специалният прокурор повдигна обвинения на 17 души освен Манафорт и  Гейтс.  Бившият съветник по националната сигурност  Майкъл Флин  призна, че е излъгал ФБР за срещите си с руския посланик  Сергей Кисляк . Бившият съветник на кампанията на Тръмп  Джордж Пападополус  призна, че е излъгал ФБР за контактите си с руснаци. Адвокатът  Алекс ван дер Сван  се призна за виновен в лъжесвидетелстване за работата си за украинското правосъдно министерство. 13 руснаци, сред които \" готвачът на Путин \" и собственик на \"фабриката за тролове\" в Санкт Петербург Александър Пригожин, са обвинени в намеса в президентските избори. Калифорниец на име Ричард Пинедо се призна за виновен в кражба на самоличност.", "date": "2018.07.31", "title": "Директорът на кампанията на Тръмп се изправя пред съда"}
{"url": "https://www.dnevnik.bg/sviat/2018/07/31/3289616_trump_e_gotov_za_sreshta_s_rohani_bez_predvaritelni/", "text": "Американският президент Доналд Тръмп заяви, че би искал да се срещне с иранските лидери без предварителни условия, за да обсъдят как да подобрят отношенията, след като той оттегли Съединените щати от иранската ядрена сделка, предаде \"Ройтерс\". \"Ако искат да се срещнем, ще се срещнем\", каза той. Запитан на пресконференция в Белия дом дали иска да се срещне с иранския президент Хасан Рохани, Тръмп отговори: \"Бих се срещнал с всеки. Вярвам в срещите\", особено когато на карта е заложена война. \"Несъмнено бих се срещнал с Иран, ако те искат да се срещнем\", добави президентът, отбелязвайки, че не би поставял предварителни условия. Белият дом по-късно обясни, че желанието на потенциална среща не променя плановете за  по-строги санкции срещу Иран , а целта би била \"да се работи за промени в поведението на иранското правителство\". Ислямската република обаче отговори, че ако САЩ искат да разговарят, те трябва да се върнат в ядреното  споразумение, което напуснаха през май . \"За да се разчисти трънливият път към разговори между Иран и Америка,\" е нужно \"да се уважават правата на иранския народ, да се намали враждебното отношение и (САЩ) да се завърнат към ядрената сделка,\" обясни съветникът на Рохани Хамид Аботалеби в \"Туитър\". Нито един американски президент не се е срещал с ирански лидер, откакто Вашингтон прекъсна отношенията с Техеран година след революцията от 1979 г. Известен пробив дойде от предшественика на Тръмп Барак Обама, който разговаря с Рохани по телефона през 2013 г. Коментарите на Тръмп същевременно са промяна в тона отпреди седмица, когато той разменяше  остри реплики и заплахи  с президента на Иран  и други представители  на страната.", "date": "2018.07.31", "title": "Тръмп е готов за среща с Рохани без предварителни условия"}
{"url": "https://www.dnevnik.bg/sviat/2018/07/31/3289619_video_s_ulichno_nasilie_nad_jena_iadosa_franzucite/", "text": "Видеозапис на това как мъж удря силен шамар на младо момиче на улицата разгневи мнозина французи и поднови спора за борбата с битовото насилие и за това как ще се прилага новият закон, според който подобно поведение се наказва на място с глоба до 750 евро. Случаят засяга студентка от Париж, а на записа от охранителна камера на кафене се вижда, че мъж я тормози и когато тя се спира и му казва нещо, той идва при нея и пред очите на всички я удря. След това се вижда, че посетителите скачат и започват да се разправят с мъжа, а момичето си тръгва. Мари Лагер казва, че после решила да се върне и да си потърси правата. Собственикът на кафенето с готовност ѝ предоставил копие от записа, а свидетели се съгласили да потвърдят пред полицията или съда какво се е случило. Момичето е на 22 години и разказа пред местно радио, че докато минавала, мъжът подхвърлял обидни и унизителни коментари и започнал да издава \"звуци със сексуален подтекст\". \"И това не беше за пръв път, продължава тя. \"Това се натрупваше седмици наред. Накрая се ядосах и му казах да млъкне най-после. Не мислех, че ме е чул, но се оказа, че е чул\", сподели тя и пред телевизионен канал, след като видеото се оказа гледано над 1 милион пъти (към момента то е гледано повече от 3 милиона пъти). Тогава мъжът се ядосал и хвърлил по момичето пепелник от масата, след което тръгнал към нея. Останалото е на видеозаписа. \"Знаех, че се кани да ме удари. Можех да избягам, но вече и дума не можеше да става за това - няма да свеждам поглед и определено нямах намерение да се извинявам.\" Марлен Скиапа, министър по въпросите на равенството, заяви, че е разгневена от видяното и че законът, по който от есента трябва да започне събирането на глоби, е създаден именно за ограничаване на подобен род насилие. Окончателното приемане на текста е предвидено за тази седмица. Скиапа посочи още, че е имало оплакване от жени, че са били опипвани на улицата по време на тържествата за спечелването на световната купа по футбол и призова всички, които са били обект или свидетели на сексуални посегателства, да не си мълчат. Прокуратурата започна разследване по случая на Мари Лагер, а мъжът още се издирва. Проучване на фондация \"Жан Жорес\" показа, че почти 60% от французойките, анкетирани за сексуален тормоз или насилие, съобщават за \"неподходящо поведение\" на мъже. Половината казват, че са били обект на сексистки подмятания или обиди, а 45% - че са им правили неприлични жестове. Над 40% споделят, че са били докосвани със сексуален подтекст без тяхното съгласие.", "date": "2018.07.31", "title": "Видео с улично насилие над жена ядоса франзуците"}
{"url": "https://www.dnevnik.bg/sviat/2018/07/31/3289629_es_razshiri_sankciite_s_ruskite_firmi_stroili_mosta_do/", "text": "Европейският съюз обяви, че разширява обхвата на санкциите срещу Русия с компаниите, които са получили от държавата договори за строителството на моста до анексирания Крим през Керченския проток. Решението, взето в понеделник, е  публикувано днес в официалния вестник  на съюза. В списъка попадат и компании като \"Мостотрест и \"Стройгазмонтаж\", които са подложени на санкции от САЩ. Те се контролират от Аркадий Ротенберг - един от най-приближените на президента Владимир Путин. \"Задачата ни е да построим мост. Амтомобилния вече го предадохме [за експлоатация] и по него вече минават хората. Сега нашите момчета строят железопътния. Всички се гордеем с работата си и ако на някого тя не му харесва, това не е наш проблем\", отговори Ротенберг в социалната мрежа \"Телеграм\". Другите имена са АО \"Институт Гипростроймост - Санкт-Петербург\", АО \"Судостроительный завод \"Залив\", ООО \"Стройгазмонтаж – Мост\" и АО \"ВАД\". Решението е взето \"в рамките на европейската политика за непризнаване на незаконното анексиране на Крим и Севастопол\". Затова строителството на моста се оценява като \"поредното действие, подронващо териториалната цялост и суверенитета на Украйна\". \"Строителството на този мост и официалното му откриване на 15 май 2018 г. са ключови символични стъпки на консолидиране на контрола от Руската федерация над незаконно анексираните Крим и Севастопол, както и допълнително изолиране на полуострова от Украйна\", се казва още в решението.", "date": "2018.07.31", "title": "ЕС разшири санкциите с руските фирми, строили моста до Крим"}
{"url": "https://www.dnevnik.bg/sviat/2018/07/31/3289622_ne_mojem_da_izgonim_iran_ot_siriia_nito_da_sprem/", "text": "Русия не може да изгони иранските сили от Сирия, както не може да направи нищо срещу израелските въздушни удари в страната. Това каза руският посланик в Тел Авив Анатолий Викторов, цитиран от \"Ройтерс\". С тези думи Москва официално отхвърли израелското искане да работи за пълно изтегляне на силите на Иран - съюзник на режима на сирийския президент Башар ал Асад - считани за заплаха от другата страна на Голанските възвишения. В интервю за израелския Канал 10 посланикът същевременно каза, че в югозападните райони, където властите в Дамаск се готвят да обявят пълен контрол  след години опити да ги отвоюват от бунтовници  и след скорошни сражения срещу джихадисти, трябва да има единствено сили на сирийската армия. Думите на Викторов следват разговори на израелския премиер Бенямин Нетаняху с руския външен министър Сергей Лавров и началника на генералния щаб Валерий Герасимов миналата седмица. Тогава израелски медии писаха, че Русия е предложила на  Израел да държи иранските сили на най-малко 100 км  от Голанските възвишения, но Израел отхвърли предложението като недостатъчно. Според Викторов иранците \"играят много, много важна роля в общото и съвместно усилие да се елиминират терористи в Сирия.\" Затова \"към този момент гледаме на всякакви искания да бъдат изгонени чужди войници от цяла (Сирия) като нереалистични. Можем да говорим с иранските си партньори много открито и прямо, да опитаме да ги убедим да направят или да не направят нещо.\" Попитан дали Русия може да принуди Иран да напусне Сирия, той отговори кратко: \"Не можем.\" Това важи и за Израел, добави посланикът. \"Не можем да диктуваме на Израел как да действа... Не е работа на Русия да дава на Израел свобода за каквото и да било или да забранява на Израел каквото и да било.\"", "date": "2018.07.31", "title": "Не можем да изгоним Иран от Сирия, нито да спрем ударите на Израел, обяви Русия"}
{"url": "https://www.dnevnik.bg/detski_dnevnik/zdrave/2018/07/31/3289704_zapadnonilskata_treska_proticha_leko_kaza_d-r_angel/", "text": "Много влажната пролет и продължаващите дъждове създават идеални условия за комарите, разнасят западнонилската треска, но тя протича леко. Това каза в ефира на \"Нова телевизия\" главният държавен здравен инспектор д-р Ангел Кунчев. Треската се пренася от най-широкоразпространените комари у нас – от вида кулекс, уточни той. \"При нас болестта все още е в затишие. Това е леко протичащо заболяване, подобно на летен грип – с висока температура, гадене и повръщане\", каза още д-р Ангел Кунчев. Когато тези симптоми не отшумяват, температурата не спада, задълбочават се симптомите на гадене и повръщане, бързо дехидратиране, имаме нужда от лекарска помощ.Обикновено изходът на заболяването е добър. От години наред най-засегната от болестта е Италия, но я има и в Сърбия, Румъния, Гърция.", "date": "2018.07.31", "title": "Западнонилската треска протича леко, каза д-р Ангел Кунчев"}
{"url": "https://www.dnevnik.bg/evropa/2018/07/31/3289649_bulgarite_i_rumuncite_shte_emigrirat_dokato_ne_im/", "text": "Преди присъединяването на източноевропейските страни към ЕС очакванията бяха големи: смяташе се, че то ще доведе до изравняване на темповете на производство и на възнагражденията и до увеличаване на общото благосъстояние на страните от ЕС, пише австрийският \"Винер цайтунг\" (ВЦ). Изследване на виенския Институт за международни икономически сравнения (ИМИС) показва обаче друго: че в осем страни от Централна и Източна Европа - България, Чехия, Хърватия, Унгария, Полша, Румъния, Словения и Словакия - този процес на изравняване на икономическите и социалните показатели протича по-бавно и не навсякъде еднакво, посочва изданието. Докато българите и румънците ще продължат да търсят работа в чужбина, страни като Чехия или Унгария още до 2020 година ще бъдат страни, които привличат работна ръка. Наред с икономическия растеж и ниската безработица значително въздействие върху миграционните процеси оказва също и политиката на доходите, сочи проучването, цитирано от ВЦ. Емиграцията започва да спада През 2017 г. икономическият растеж в осемте страни е бил между 2.8% от БВП в Хърватия и 6.9 на сто в Румъния. Икономистът Марио Холцнер от Виенския институт смята, че зенитът вече е достигнат, макар че до 2020 г. ръстът ще продължи да се движи между 3 и 4 процента от БВП на страните. Вследствие на това положението на трудовия пазар в тях се е подобрило, а безработицата силно е намаляла. Главно в Чехия, където според Евростат безработицата през 2016 е била 2.4 на сто, може вече да се говори за постигане на пълна трудова заетост. \"Чехия за щастие е разположена в най-западната част на региона, тя е силно обвързана с германската верига за създаване на добавена стойност в сектора на автомобилостроенето. От изселническа тя постепенно се превръща в преселническа страна\", посочва Холцнер. Действително през 2000 г. населението на Чехия се сви с 20 хил. души, тъй като броят на напускащите продължава да е по-голям от този на пристигащите в страната. Малко преди икономическата криза през 2007 г. обаче преселниците бяха 5 пъти повече от изселниците. Тогава населението на страната нарасна с 80 хил. души. Според Евростат до 2030 г. населението в трудоспособна възраст ще нараства с 12 до 15 хил. души годишно, четем още в публикацията на ВЦ. Частично доходите нарастват бързо Пред изданието икономистът Маркус Мартербауер обяснява, че по-неблагоприятните условия на труд и живот в дадена страна поощряват хората в нея да я напуснат. По-високите възнаграждения обаче са фактор, който благоприятства те да останат в страната. Действително почасовата ставка в Чехия е нараснала от 2000 година насам с 51%, или със 7 евро. Това е значително по-малко, отколкото в Румъния, където тя се е вдигнала два и половина пъти, т.е. на 4.20 евро. В България почасовото възнаграждение се е удвоило, достигайки 4 евро на час. За да се повиши търсенето на услуги и да се ускори процесът на конвергенция обаче е необходимо по-голямо и последователно нарастване на възнагражденията, посочва Мартербауер. Изследването показва не само връзката между безработица и миграция, но и нарастващата роля на либерализирането на трудовите пазари в Източна Европа. В една Австрия например 98 на сто от трудово заетите хора работят в браншове с колективни договори, а социалното партньорство осигурява равномерно нарастване на възнагражденията в различните браншове. В източноевропейските страни обаче възнагражденията все по-често се определят на ниво фирми. Един пример: ако през 2000 година 98% от трудещите се в Румъния са работели на колективни договори, днес делът им е спаднал до 35 на сто. Вследствие на това възнагражденията са ниски. Различията между отделните браншове нарастват бързо. Така например компютърните специалисти днес са далеч по-добре платени, отколкото в туризма, където заплатите остават непроменени, а в селското стопанство те дори са спаднали спрямо 2010 година. Прогнозата на ИМИС гласи, че до 2030 г. Румъния ще продължи да губи годишно между 40 000 и 50 000 души работна ръка на възраст между 15 и 65 години - между един и един и половина процента от трудоспособното население на страната, четем още в статията на \"Винер цайтунг\".", "date": "2018.07.31", "title": "Българите и румънците ще спрат да емигрират, когато им вдигнат заплатите"}
{"url": "https://www.dnevnik.bg/sport/2018/07/31/3289606_lebron_djeims_shte_vodi_tokshou_po_hbo_v_brusnarnica/", "text": "Трикратният шампион в Националната баскетболна лига (НБА) Леброн Джеймс сключи договор с телевизионния гигант HBO, според който ще има собствено токшоу. Баскетболистът, който наскоро  подписа договор с \"Лос Анджелис лейкърс\"  се е споразумял за осем епизода, които ще бъдат продуцирани от компанията му Uninterrupted. Предаването се казва The Shop и ще се снима в бръснарница. Джеймс ще бъде водещ заедно със своя бизнес партньор Маверик Картър. Според продуцентите The Shop ще засяга теми от спорта, музиката, поп културата, бизнеса и всичко актуално случващо се по света. Сред първите гости, които са потвърдени са звездите от Националната футболна лига (НФЛ) Одел Бекъм младши и Алвин Камара, рап легендата Снуп Дог, баскетболистът на \"Голдън стейт уориърс\" Дреймънд Грийн, Кандис Паркър от \"Лос Анджелис спаркс\" (WNBA), както и комикът Джон Стюърт. \"Всеки, който е бил в истинска бръснарница, в каквито аз съм израснал, знае каква е атмосферата там. Много съм развълнуван, че HBO застана зад този мой проект и помага да направим нещо специално\", каза Джеймс. Той обясни, че The Shop ще бъде място, където спортистите и артистите да имат свое пространство и да споделят свободно мислите си. Първият епизод ще бъде излъчен на 28 август.", "date": "2018.07.31", "title": "Леброн Джеймс ще води токшоу по HBO в бръснарница"}
{"url": "https://www.dnevnik.bg/sviat/2018/07/31/3289705_ruski_alpinist_be_spasen_na_6100_m_sled_sedmica_bez/", "text": "Руският алпинист Александър Гуков, блокиран от седмица насам на над 6100 метра на връх Латок-1 в Пакистан, е бил спасен с хеликоптер, съобщи координаторът на операцията. Според Анна Пиунова, която е и главен редактор на сайта Mountain.ru, за жителя на Санкт Петербург няма опасност за живота, \"но е много слаб и говори трудно\". Пилоти от пакистанските военновъздушни сили са използвали подходящото време, за да свалят руснака от скала и да го откарат в болница в град Скарду. Гуков правеше пореден опит за изкачване на високия 7145 метра връх Латок-1 по маршрут, по който никой досега не е минавал. Партньор му беше Сергей Глазунов, но на 6200 той се подхлъзнал, паднал и загинал. Гуков остана блокиран без храна и средства за сгряване и топене на вода. Двамата тръгнаха на щурм на главния връх на масива Латок в пакистански Каракорум на 10 юли след съобщение, че взимат храна само за 5 дни. 40-годишният Гуков написал на Пиунова, че ако има проблем, ще изпрати сигнал SOS и височината, на която се намират, но при потеглянето батерията на сателитния телефон била заредена само 11%. Плановете на експедицията били екипът да е от трима, но един от тях в последния момент останал в Русия по семейни причини. Затова Гуков и 25-годишният му партньор оставили доста от оборудването в базовия лагер. На 22 юли алпинистите съобщили от лагер на 6500 метра, че планират да стигнат до върха на следващия ден, но 24 часа по-късно се оказало, че са изминали едва 100 метра и се канят отново да пробват. На 25 юли - след пропуснати няколко обаждания - хеликоптер със спасители облетял района и установил, че алпинистите са живи. Но час по-късно идва сигналът SOS и \"Серьога отлетя\", \"Вися на стената\" и \"Трябва ми помощ, Трябва ми евакуация\". Причината е, че въжето за спускане останало в раницата на Сергей Глазунов, който паднал с нея. Гуков се оказал и без по-голямата част от газа, но поне му останала палатка. Пиунова описва, че след това той успял да се закрепи на безопасен хребет, за да е по-далеч от лавини и каменопад. В последвалите 6 дни времето не е позволявало хеликоптерите да излетят. Северният маршрут към Латок-1 никога не е бил преодоляван успешно въпреки над 50 опита, като най-далеч по него са стигали американци в далечната 1978 г. Александър Гуков, който е носител на наградата \"Златния пикел\", прави първи опит през миналата година със съгражданите си Валерий Шамало и Антон Кашевников, но стигат само до 6800 метра. Шамало казва, че мястото е трудно за аклиматизиране и за това са нужни над 6 изкачвания на височина над 6000 м., а времето на върха непрекъснато се променя. Така често алпинистите остават в самото му подножие без достатъчно време и запаси. През 2017 г. той напуска експедицията заради заболяване от пневмония и измръзвания, станали причина да му ампутират няколко фаланги от пръстите на ръцете и краката.", "date": "2018.07.31", "title": "Руски алпинист бе спасен на 6100 м след седмица без храна"}
{"url": "https://www.dnevnik.bg/sport/2018/07/31/3289751_noviiat_trenyor_na_levski_prizova_klubut_da_ne_otlaga/", "text": "Левски\" се нуждае от трансфери сега, за да подсили отбора си. Това заяви  новият треньор Славиша Стоянович  при представянето си на \"Георги Аспарухов\". Словенецът подписа договор за две години, като заема поста след  раздялата с Делио Роси . При представянето му от \"Левски\" не намериха за необходимо да му осигурят преводач. Изпълнителният директор Красимир Иванов заяви, че Стоянович ще говори бавно на родния си език, за да бъде разбран. \"Не съм по обещанията, идвам да работя. Искам да побеждаваме, това е основната цел. Ако футболистите правят това, което искам, съм сигурен, че ще имаме необходимите резултати\", заяви Стоянович. Той посочи, че поема риска от това, че не е правил селекцията. Но заяви, че отборът се нуждае от нови играчи, за да се засили конкуренцията. Според Стоянович сините е необходимо да се подсилят по фланговете. \"Аз съм човек, който е отдаден на футбола. Искам дисциплина, отговорност и хора, които застават с лицето си. Моята философия е да играеш атрактивно и да вкарваш голове. За това трябва да има дисциплина и в двете фази, да можеш и да се защитаваш, и да атакуваш\", каза словенецът. Стоянович отчете важността от назначаването на спортен директор в клуба, който да бъде връзката между треньора и ръководството. За последно подобна функция изпълняваше Асен Букарев. Бившият футболист напусна поста си в началото на февруари , като изтъкна, че не е доволен от посоката, в която се движи клубът. Сега Букарев се завръща в \"Левски\", като ще бъде част от треньорския щаб на Стоянович. \"По принцип е добре да има спортен директор, за да има връзка между нас на терена и тези горе в клуба. Искам да има някой, с който да мога да обсъждам, независимо дали е спортен директор\", заяви словенецът. Той допълни, че преговорите с президента Спас Русев са протекли бързо. \"Той ме спечели с това, че е коректен и почтен човек. Показа ми своята визия и ни бяха необходими само 5 минути, за да се разберем. \"Левски\" отдавна не е имал трофей и това ми е добре познато\", каза Стоянович. На въпрос кой двубой на \"Левски\" от миналото си спомня, той отговори с усмивка: \"Гледал съм доста мачове на \"Левски\", но съм виждал и тези с \"Олимпия\" (Любляна)\". Сините отпаднаха изненадващо от словенския клуб в първия квалификационен кръг за Купата на УЕФА през 1994 г., когато допуснаха загуби с 2:3 и 1:2. ", "date": "2018.07.31", "title": "Новият треньор на \"Левски\" поиска клубът да назначи спортен директор (видео)"}
{"url": "https://www.dnevnik.bg/politika/2018/07/31/3289748_za_sedem_meseca_parlamentut_e_priel_92_zakona/", "text": "От началото на годината 44-ото Народно събрание до края на юли е приело 92 закона и 77 решения, показва справка на парламента за проведените 83 пленарни заседания. За седем месеца в Народното събрание са постъпили 115 законопроекта, като 69 от тях са внесени от народни представители. Предложените проекти на решения са 113, от които 95 са на депутати, внесен е и един проект за декларация. От 1 януари до 26 юли 2018 г. в Народното събрание са постъпили 996 въпроса и 46 питания на народни представители. Били са проведени разисквания по седем питания, по два вота на недоверие на Министерския съвет и са осъществени седем изслушвания. Отговори са получени на 869 от зададените 996 въпроса на народни представители и на 35 от 46 питания. От началото на годината парламентарен контрол е провеждан в 25 пленарни заседания. За осъществяване на контролната функция на Народното събрание са използвани 100 часа и 51 минути. На най-много въпроси и питания от началото на годината са отговорили министърът на финансите Владислав Горанов – 123, министърът на регионалното развитие и благоустройството Николай Нанков – 119, министърът на земеделието, храните и горите Румен Порожанов – 106, министърът на вътрешните работи Валентин Радев – 100, министърът на здравеопазването Кирил Ананиев – 98, министърът на околната среда и водите Нено Димов – 57, министърът на образованието и науката Красимир Вълчев – 55, министърът на труда и социалната политика Бисер Петков – 45, заместник министър-председателят по обществения ред и сигурността и министър на отбраната Красимир Каракачанов – 26, министърът на културата Боил Банов – 26 и т.н. Най-много въпроси и питания са отправили народните представители Георги Гьоков – 74, Георги Стоилов – 70, Иван Димов Иванов – 67, Иван Валентинов Иванов – 43, Георги Йорданов – 40, Любомир Бонев – 40, Илиян Тимчев – 34, Кристина Сидорова – 34, Светла Бъчварова – 34, Надя Клисурска-Жекова – 31, и т.н.", "date": "2018.07.31", "title": "За седем месеца парламентът е приел 92 закона"}
{"url": "https://www.dnevnik.bg/tehnologii/2018/07/31/3289754_ot_15_godini_mars_ne_e_bil_tolkova_blizo_do_zemiata/", "text": "Близо 58 млн. км определено не са това, което повечето от хората биха сметнали за близко разстояние. Но в планетарно отношение това е една сравнително малка дистанция. Точно на толкова километри се намира днес Марс от Земята. Това е най-близкото разстояние между двете планети от 15 години насам. Марс може да се види на нощното небе с човешко око, тъй като ще е ярко оранжево-червен. Американската космическа агенция НАСА излъчва на живо кадри от свои телескопи, които в момента следят Червената планета. От утре Марс ще започне да се отдалечава от Земята. Минималното разстояние между двете планети, което може да се достигне, е 54.5 млн. км, но рядко се случва. За последно това се е случило преди почти 60 хил. години. Следващият такъв случай ще е през 2287 г.", "date": "2018.07.31", "title": "От 15 години Марс не е бил толкова близо до Земята (видео)"}
{"url": "https://www.dnevnik.bg/sport/2018/07/31/3289770_paulo_autuori_ochakva_zaduljitelna_pobeda_i_klasirane/", "text": "Главният мениджър на \"Лудогорец\" Пауло Аутуори е оптимист преди реванша от втория предварителен кръг в Шампионската лига срещу унгарския \"МОЛ Види\". Българският шампион не успя да победи в първата среща и  стигна само до 0:0 в Разград . Вторият мач е в сряда от 20 ч. на стадион \"Панчо Арена\" във Фелчут. \"Убеден съм, че в реванша ще покажем нашата игра и това ще бъде нашият мач. Знаем характеристиките на съперника и как той ще играе. Мисля, че ще отворят малко пространства, а ние можем да се възползваме от това\", каза Аутуори на заминаване за Унгария. Той обясни, че иска да се избегнат колебанията, които \"Лудогорец\" показва дотук. Аутуори добави, че в някои мачове отборът играе много силно, но след това допуска грешки. \"Нашите играчи трябва да знаят, че трябва да постигнем целите си. Това, което направихме дотук, не означава нищо, има още дълъг път, който трябва да се извърви\". Бразилецът иска отборът му да спечели, а не просто да отиде в Унгария с мисъл да вкара гол и да разчита на попадения на чужд терен. Според Аутуори добрите резултати дотук не гарантират продължаване. \"Отбелязването на гол трябва да се получи абсолютно естествено, нашият тим има 12 отбелязани гола в официални мачове, като сме допуснали само един. Добрите резултати, които постигнахме досега, не са достатъчни, за да преминем в следващата фаза. Трябва да играем добре на реванша и да спечелим\", допълни Аутуори. \"Лудогорец\" замина с 20 играчи за Унгария, като от групата отпадна единствено контузеният Джоди Лукоки. Крилото не успя да се възстанови навреме за срещата.", "date": "2018.07.31", "title": "Пауло Аутуори очаква задължителна победа и класиране напред срещу \"МОЛ Види\""}
{"url": "https://www.dnevnik.bg/sviat/2018/07/31/3289763_italiia_shte_tursi_resheniia_za_budeshteto_na_libiia_v/", "text": "Италианският премиер Джузепе Конте обяви, че е получил подкрепата на президента на Съединените щати Доналд Тръмп за конференция в Рим, на която да се търсят решения за либийската криза, предаде \"Ройтерс\". След срещата си с Тръмп в Белия дом снощи Конте каза, че събитието ще се организира \"в съгласие\" с Тръмп, за да се обсъдят \"всички теми, свързани с народа на Либия и ангажиращи всички замесени актьори, действащи лица в цялото Средиземноморие\". Той изброи както икономически, така и социални аспекти, \"нуждата за защита на граждански права, проблемът с конституционния процес\", провеждането на избори в условията на стабилност и др. Премиерът на Италия, поел поста миналата седмица и известен с обещанията си за борба с миграцията, се надяваше да получи благословията на Тръмп по време на срещата им, отбелязва агенцията. Според нея той вярва и че подобна конференция ще превърне Рим в  основен събеседник на Либия , която е в хаос от Арабската пролет насам. Италианските планове са и част от състезанието,  започнало между Рим и Париж , откакто Макрон влезе в Елисейския дворец и иззе от Италия част от инициативата в либийската криза. Именно в Париж бе последната среща между враждуващите фракции в Либия,  които през май се съгласиха  да проведат избори на 10 декември, макар политическата ситуация в африканската държава все още да поставя плановете им под въпрос. След срещата си с Тръмп Конте каза, че американският президент се е съгласил за нуждата европейската държава да стане основният партньор за диалог по темата Либия.", "date": "2018.07.31", "title": "Италия ще търси решения за бъдещето на Либия в Рим с подкрепата на Тръмп"}
{"url": "https://www.dnevnik.bg/sport/2018/07/31/3289775_mejdunarodnata_federaciia_nasrochi_turg_za_macha_mejdu/", "text": "Международната боксова федерация (IBF) насрочи търг за мача между Кубрат Пулев и Хюи Фюри. Той трябва да се проведе на 9 август, съобщава ESPN. До този момент се стигна, след като двете страни не успяха да договорят условията помежду си в посочения срок. Търгът ще се състои в седалището на IBF в Спрингфийлд, Ню Джърси. Победителят в елиминационния мач ще бъде задължителен претендент за пояса на IBF, който се държи от шампиона Антъни Джошуа. Преди това съперник на Пулев трябваше да бъде Джарел Милър. Тогава  търгът беше спечелен от българския боксьор  и промотърската компания Epic Sports, в която съсобственик е друг българин - Ивайло Гоцев. Мачът между двамата обаче  пропадна заради нежеланието на американеца да се боксира в България .", "date": "2018.07.31", "title": "Международната федерация насрочи търг за мача между Кубрат Пулев и Хюи Фюри"}
{"url": "https://www.dnevnik.bg/sviat/2018/07/31/3289614_video_robot_se_nauchi_za_100_godini_kak_da_vurti/", "text": "Робот, подпомаган от алгоритъм за изкуствен интелект, се обучава в продължение на 100 години как да върти с ръка малък куб. Забележителното в случая с Дактил (Dactyl) е, че благодарение използването на алгоритъм за самообучение във виртуална реалност този срок е сведен до няколко дни. Механичната ръка е далеч по-непохватна от човешката и засега е само лабораторен експеримент, който не е готов за употреба в производство или обработка на товари в складове. Но създателите ѝ от работещата с идеални цели организация OpenAI в Силициевата долина в САЩ демонстрират потенциала, който самообучението на машини - особено ускореният във виртуална реалност процес - съдържа за сектора на роботиката.  Дактил е сглобен от стандартна робо-ръка на британска компания, обикновена камера и алгоритъм за популярната компютърна игра DotA, използващ техника, известна като \"засилено обучение\" (reinforcement learning). Поставената задача е да бъде завъртян кубът така, че точно една от страните му да се окаже отгоре. Машината е оставена сама да намери пътя към решението. Резултатът е обещаващ, но не е сензационен - успехът идва 13 пъти при 50 опита. \"Засиленото учене\" е метод, познат от десетилетия и вдъхновен от начина, по който животни си предават опит. Той и преди е изпробван в роботиката, но скоро се разбира, че е доста трудно да се имитира сложността и непредвидимостта на реалния свят. OpenAI са потърсили решение в създаването на виртуална реалност с променящи се параметри, като например, разновидности на степента на триене на повърхността на куба, временно прикриване на предмета, различни шумове от работата на робо-ръката. Аксел Рей, един от инженерите в експеримента, смята, че Дактил може да бъде подобрен, ако се добави повече мощност на процесорите и се увеличи разнообразието на ситуациите. Колегите му твърдят, че нямат цел да доведат продукта до годен за комерсиална употреба, а само да усъвършенстват метода за самообучение.", "date": "2018.07.31", "title": "Видео: Робот се научи за 100 години как да върти предмети с ръка"}
{"url": "https://www.dnevnik.bg/bulgaria/2018/07/31/3289621_citat_na_denia_valeri_simeonov_se_prevurna_v_julta/", "text": "Това каза екологът Андрей Ковачев в ефира на Би Ти Ви за развитието по казуса \"Пирин\" и реакциите на вицепремиера Валери Симеонов. Той уточни, че решението на Върховния административен съд ще бъде обжалвано. Магистратите отмениха  спорното решение на кабинета по казуса  заради липса на екооценка. В края на миналата година правителството одобри спорни промени в действащия план за управление на национален парк \"Пирин\". Поправките, приети без екооценка между коледните и новогодишните празници (на 29 декември 2017 г.), отваряха възможност за сечи и строителство на големи площи от парка и предизвикаха масови граждански протести. \"Мислим да направим едно обучително посещение на вицепремиера Валери Симеонов на Байкушевата мура, която не е в резерват. След като имаме толкова необразован и толкова ненаясно с живота вицепремиер - нещата не стоят добре\", добави Ковачев. По думите му в борбата на Симеонов за застрояването на Пирин лидерът на НФСБ стигнал до \"някакви безумни неща\".", "date": "2018.07.31", "title": "Цитат на деня: Валери Симеонов се превърна в жълта медия по казуса \"Пирин\""}
{"url": "https://www.dnevnik.bg/sport/2018/07/31/3289746_lopetegi_vijda_v_beil_liderut_koito_da_zameni_ronaldo/", "text": "Новият треньор на \"Реал\" (Мадрид) Хулен Лопетеги вярва, че разполага с достатъчно качествен състав въпреки напускането на Кристиано Роналдо.  Португалецът беше продаден на \"Ювентус\" за 117 милиона евро , но според баския специалист кралският клуб продължава да има големи шансове да се бори за титли. \"Кристиано е един от най-важните играчи в историята на клуба. Малко след като подписах с \"Реал\", стана ясно, че той има намерения да напусне. Ще бъде трудно без него, но наследството, което Роналдо ни остави е огромно. Отборът продължава да бъде много силен, с играчи от световна класа и \"Реал\" отново ще се бори за всички трофеи. Нямам съмнение, че с настоящия състав сме един от най-добрите отбори в света\", каза Лопетеги по време на предсезонния лагер на отбора в САЩ. Дотук \"Реал\" привлече петима нови. Бяха купени бразилецът Винисиус от \"Фламенго\" за 45 милиона евро и десният защитник от \"Реал сосиедад\" Алваро Одриосола за 30 млн. евро. Останалите нови  Андрий Лунин . Омар Маскарели и Лукас Торо са млади играчи. Получените 117 милиона евро за Роналдо пък още не са инвестирани в нови играчи. Според Лопетеги \"Реал\" има лидер в състава си, който може да замени Роналдо в познатата му роля и това е Гарет Бейл. Уелсецът беше свързван с напускане, но след треньорската смяна е готов да остане. \"Сигурен съм, че той ще има много силна година, защото е невероятен играч от най-висока класа. Мисля, че можем да изградим отбора около него. Гарет е щастлив да бъде в Мадрид и усеща, че това е отлична възможност за него да покаже качествата си. Говорих с него и съм доволен как работи\", каза още Лопетеги. Треньорът на \"Реал\" отказа да коментира постоянните слухове за трансфери. Тимът е свързван с Тибо Куртоа и Еден Азар от \"Челси\", но Лопетеги не отговори на тези въпроси. В момента отборът е на подготовка в САЩ, а в сряда рано сутринта се изправя срещу \"Манчестър юнайтед\" в контрола.", "date": "2018.07.31", "title": "Лопетеги вижда в Бейл лидера, който да замени Роналдо в \"Реал\""}
{"url": "https://www.dnevnik.bg/sviat/2018/07/31/3289713_evropa_se_nujdae_ot_sveja_kruv_i_ne_biva_da_banalizira/", "text": "Испанският външен министър отхвърли идеята, че страната му, която се превърна в основна входна точка по море за мигранти в Европа, е изправена пред масова имиграция и заяви, че континентът се нуждае от свежа кръв, предаде \"Франс прес\", цитирана от БТА. \"Банализираме думата \"масова\", трябва нещата да се оценяват подобаващо\", заяви Жозеп Борел на съвместна пресконференция с йорданския си колега Айман Сафади. Тази година Испания се превърна в основната входна точка за незаконни мигранти в Европа, задминавайки Италия. От януари 20 992 незаконни мигранти са пристигнали в Испания по море, а 304 са загинали по време на пътуването според най-новите данни на Международната организация по миграцията към 25 юли ( това означава още 2000 души за седмица ). В същото време доскоро  основният маршрут през Либия към Италия  отбелязва 80 процента спад в броя на мигрантите. Към пристигналите по море се прибавят тези по суша - в четвъртък 602 мигранти от африкански страни южно от Сахара успяха да проникнат в испанския анклав Сеута в Мароко, като прескочиха двойна метална бариера и замеряха полицаите с негасена вар, камъни и изпражнения. \"Това не е mass migration\" \"Това шокира обществеността, която се плаши от неорганизираната имиграция\", призна министърът социалист. Обаче \"600 души не е нещо масово в сравнение с 1.3 милиона\" сирийски бежанци, колкото в момента има в Йордания, изтъкна той. \"Не казвам, че тези числа не бива да се вземат предвид, но за тази година говорим за 20 000 мигранти в страна с население над 40 млн. души. Това не е масова имиграция\", заяви Борел. Той повтори няколко пъти това, като използва англоезичната фраза mass migration, пише и \"Ел паис\". Изданието отбелязва, че с думите си той е \"утвърдил позицията си, че нито в Европа, нито в Испания днес има сериозен проблем с мигрантите, нито пък дори с Мароко... въпреки безконтролните пристигания през последните седмици\". Според него броят на пристигащите мигранти \"се запазва на контролируеми равнища\", въпреки че НПО-та редовно критикуват пренаселеността на центровете за задържане на незаконни имигранти в Испания. \"Демографската еволюция в Европа показва, че ако не искаме постепенно да се превърнем в континент от стари хора, имаме нужда от свежа кръв, която, изглежда, не може да дойде от раждаемостта ни\", добави той.", "date": "2018.07.31", "title": "Европа се нуждае от свежа кръв и не бива да банализира миграцията, предупреди Испания"}
{"url": "https://www.dnevnik.bg/bulgaria/2018/07/31/3289801_kratki_novini_statutut_na_carskite_konjushni_shte_se/", "text": "13-годишно момче е загинало в пътен инцидент Катастрофата е станала около 17 часа днес в Златоград, област Смолян, съобщи МВР. По първоначални данни микробус, управляван от 56-годишен шофьор, по неизяснени засега причини е ударил детето на тротоара край пешеходна пътека на ул. \"България\" в града и по-късно то е починало. Алкохолната проба на шофьора е отрицателна.  Домовите кражби в София намаляват, съобщи полицията 1078 са регистрираните домови кражби в София за първите шест месеца на миналата година. Тази година вече са 969, отчетоха от столичната полиция. \"За бум на домовите кражби не може да се говори, има спад\", отбеляза директорът на СДВР старши комисар Ивайло Иванов, цитиран от \"Фокус\". Бивш депутат от ДПС се изправя пред съда за купуване на гласове Бившият депутат от ДПС и лидер на партия ДРОМ Илия Илиев се изправя пред съда за купуване на гласове. Днес прокуратурата внесе в съда обвинителен акт срещу Илиев и съучастника му Иван Тодоров. Според обвинението двамата са купували гласове в ромския квартал в Ямбол преди парламентарните избори от есента на 2014 г. Тогава двамата бяха кандидат-депутати от ДПС и според прокуратурата са наели помещение, където организирали схемата и започнали агитация да се гласува за Илиев срещу обещание за пари. Тодоров водел тетрадка, в която отбелязвал на кого каква сума е обещана и колко члена от съответното семейство ще гласуват. В началото на миналата година Илиев и бившият зам.-министър на транспорта Антон Гинев бяха пратени на съда и за източване на над 4.2 млн. лева от Националната компания \"Железопътна инфраструктура\"  Правителството обсъжда с екоминистерството дали да жали решението на ВАС за Пирин Засега няма решение на правителството дали да обжалва или да се съобрази с позицията на първа инстанция на Върховния административен съд, който в петък отмени спорните промени в действащия план за управление на национален парк Пирин, одобрени в края на миналата година от Министерски съвет. Това става известно от отговор на запитване на \"Дневник\" до пресцентъра на кабинета. Предстои юристите на Министерски съвет да дадат своето становище дали решението на ВАС да бъде обжалвано, пишат от правителствената пресслужба. Оттам уточняват, че това ще се случи след съвместно обсъждане с колегите им от Министерство на околната среда и водите. Решението дали ще има обжалване, ще бъде взето в рамките на законоустановения 14-дневен срок. Статутът на Царските конюшни ще се реши след 15 август  След 15 август ще бъде решенo какъв ще е статутът на Царските конюшни, заяви пред журналисти министърът на културата Боил Банов, цитиран от \"Фокус\". \"Институтът действа в момента, ще вкара документацията, която е подготвена. Към този момент Царските конюшни са под закрилата на Закона за културното наследство. Именно тя ще даде статута на културна ценност. А този статут сам по себе си е едно отношение на държавата към културни обекти, той няма да промени границите и режимите - никакво надстрояване, никакво бутане, никаква възможност за промени\", обясни Банов. На въпрос какъв ранг ще има статутът, който ще бъде даден след 15 август, той отговори: \"Вероятно национално - такова е предложението. Това е високо значение с високи охранителни режими.\" Три дисциплинарни производства и една оставка на съдии  Това е равносметката от днешното извънредно заседание на съдийската колегия. Кадровиците се събраха, за да не изтече давността за търсене на отговорност на магистратите. Колегията реши да започне дисциплинарни производства срещу столичните районни съдии Мирослав Петров, Николай Василев и Бисерка Памукова. Предложението бе на Инспектората към ВСС, като по информация на news.lex.bg причината са забавени дела. От 1 септември системата по свое желание напуска Таня Радуловска от Софийския районен съд – бивш председател на Съюза на съдиите. По информация на news.lex.bg след 13 години в столичния районен съд тя се чувствала демотивирана. От заседанието на колегията се разбра, че няма забавени дела.", "date": "2018.07.31", "title": "Кратки новини: Домовите кражби в София намаляват, съобщи полицията"}
{"url": "https://www.dnevnik.bg/skorost/2018/07/31/3289800_harlei-deividsun_obiavi_posokite_si_razvitie_do_2022/", "text": "Американският производител на мотоциклети Harley-Davidson обяви вчера плана си за развитие до 2022 година. Най-общо той включва лансиране на нови продукти, търсене на нови клиенти и създаване на структура, която да засили финансово дилърите. Компанията предвижда представяне на нова модулна платформа за средноголеми мотоциклети с обем на двигателя между 500 и 1250 кубика. В този сегмент ще е първият \"Адвенчър туринг\" мотоциклет на \"Харли Дейвидсън\", който ще носи името \"Пан Америка\" 1250. Американската компания планира и разработване на по-достъпен малолитражен мотоциклет за Азия, който ще е с двигател между 250 и 500 кубика. Пет години след първата информация, че ще правят електрически мотоциклет, от \"Харли Дейвидсън\" обещават да го пуснат на пазара догодина. Стратегията предвижда и разработването на още модели на ток, които да превърнат компанията в един от лидерите в сегмента. Що се отнася до достъпа до клиентите, \"Харли Дейвидсън\" предвижда да инвестира в разширяване на възможностите на своя сайт и установяване на стратегически партньорства със световни лидери в сектора на електронната търговия. Плановете включват и отваряне на дилърства в по-малки градове по целия свят. \"Харли Дейвидсън\" планира да финансира плана си чрез намаляване на разходите и преразпределяне на предварително планирани инвестиции и ресурси. За момента намеренията са до 2022 година да бъдат направени инвестиции в размер между 675 и 825 млн. долара. Очакванията са реализацията на плана да генерира с 1 милиард долара повече годишни приходи през 2022 година в сравнение с 2017-а.", "date": "2018.07.31", "title": "\"Харли Дейвидсън\" обяви посоките си на развитие до 2022 година (видео)"}
{"url": "https://www.dnevnik.bg/photos/2018/07/31/3289745_fotogaleriia_zemedelcite_v_germaniia_shte_zagubiat/", "text": "Изсъхнали слънчогледи, изгорели пшенични полета, вехнеща царевица: в северната част на Германия земеделието се задъхва от сушата, от която Европа страда от месеци, предаде \"Франс прес\". Това предизвиква безпокойство сред земеделските производители, които настояват да се вземат мерки.", "date": "2018.07.31", "title": "Фотогалерия: Пораженията от сушата в Германия"}
{"url": "https://www.dnevnik.bg/sport/2018/07/31/3289813_golden_girls_e_himnut_na_svetovnoto_po_hudojestvena/", "text": "\"Вирджиния рекърдс\" представи химна за  световното първенство по художествена гимнастика , което ще се проведе в София от 10 до 16 септември. Песента Golden Girls (\"Златни момичета\") е създадена и изпълнена от Deep Zone Project по идея на председателя на федерацията Илиана Раева, посочват от компанията. Песента е посветена както на българските състезателки, така и на магията на спорта да обединява хора от различни краища на света, се казва още в информацията. \"Подготовката на това световно събитие нямаше как да не включва и официална песен. Поканих Deep Zone Project да направят химн за световното първенство по художествена гимнастика, който ще звучи по време на представянето на всички държави участнички. Песента е много лесно запомняща се и подходяща за настроението, с което очакваме това голямо за България събитие\", казва Раева. \"От всички велики европейски и световни шампионки по художествена гимнастика само българките са наричани златни момичета. Оттам дойде и идеята за името на песента и текста. Музиката е толкова важен емоционален елемент от всяко съчетание и се радвам, че и нашето голямо състезание ще има химн\", добавя тя. \"Химнът съчетава съвременен денс стил със запомняща се мелодия и български фолклорен акцент, специално изискан от Илиана Раева\", допълват от \"Вирджиния рекърдс\". По време на снимките на видеото са използвани над 40 залпа златен брокат. В клипа участват гимнастички и фенове от различни страни - САЩ, Великобритания, Франция, Италия, Испания, Филипините и др., споделящи танцово движение, символизиращо туптящо сърце, казват от компанията. Ключовата роля във видеото е на Радина Филипова, избрана за талисман на първенството. Участие в световното са потвърдили 60 държави.", "date": "2018.07.31", "title": "Golden Girls е химнът на световното по художествена гимнастика (видео)"}
{"url": "https://www.dnevnik.bg/bulgaria/2018/07/31/3289826_pri_sredna_cena_ot_21_lv_za_noshtuvka_poveche_ot/", "text": "Заетостта на почивните станции на министерствата е 42%, въпреки че средната цена на една нощувка е близо 21 лв. за чиновниците и 32 лв. за външни посетители. Само четири ведомства успяват да запълнят поне половината си леглова база, а цените варират от 5 до 150 лв. Това показват данните от доклад на Световната банка за почивните станции на българските институции, който беше разпространен от Института за пазарна икономика. Министерството на труда и социалната политика е първенец по заетост на единствената база, с която разполага. Центърът за развитие на човешките ресурси и регионални инициативи в столичния район \"Кремиковци\" разполага със 160 легла, а средната им заетост през миналата година е 90%. Нощувката в базата струва 15 лв. за чиновник от министерството и 25 лв. за външен посетител. Регионалното и вътрешното министерства са другите две институции, които успяват да запълнят повече от половината си база. Процентите на средна заетост при тях са съответно 52 и 50 на сто. Министерството на регионалното развитие и благоустройство предлага и най-ниските средни цени от всички ведомствени почивни станции - 5 лв. за всички посетители. Базите на МВР струват 8 лв. за служители на системата и 17 за външни лица. Най-ниска е заетостта в осемте бази на правосъдното министерство. В тях не се допускат външни посетители, а средната цена за нощувка е 20 лв. Едва 10% от легловата база обаче се заема. Най-скъпата почивна станция е тази на Министерския съвет в резиденция \"Евксиноград\" във Варна, където нощувка в малък апартамент, както за служители така и за външни посетители, струва 150 лв. Почивната база на външното министерство е на второ място. Администрациите, които имат най-ниските цени настаняват и най-малко външни посетители. Според данните само 1.2% от всички гости в почивните станции на МВР са външни за администрацията, а в случая с регионалното министерство този процент е 4%. За сравнение, Министерство на финансите има най-голям дял външни посетители - 20%. Пет министерства посочват, че не разполагат с почивни станции. Това са Министерството на икономиката, Министерството на енергетиката, Министерството на туризма, Министерството на транспорта, информационните технологии и съобщенията и Министерството на българското председателство на ЕС. Световната банка уточнява, че цените за външните посетители са средно с 50% по-високи от цените за служителите на министерствата. Най-големи разлики между цените за чиновници и тези за външните посетители се отчитат при почивните бази на МВР - 121%, следвано от Министерството на финансите - 101%, и Министерството на околната среда и водите - 80%. По данни на анкетното проучване близо 50% от обектите съобщават, че начисляват на външни гости цени, сравними с пазарните ставки в района. Въпреки това, дори и при тези завишени ставки, цените за външни посетители често са твърде ниски. В доклада се подчертава, че цените за служители често са толкова ниски, че цените за външните посетители - дори когато са двойно по-високи от тези, заплащани от служителите, все още са по-ниски от пазарните и не са достатъчни, за да генерират оперативния излишък, необходим да се самоиздържат обектите.", "date": "2018.07.31", "title": "При средна цена от 21 лв. за нощувка повече от половината почивни станции са празни (графика)"}
{"url": "https://www.dnevnik.bg/sviat/2018/07/31/3289774_trafikanti_v_afrika_prevejdat_800_hil_dushi_na_godina/", "text": "Престъпни групи, занимаващи се с трафик на хора, процъфтяват, като експлоатират стотици хиляди мигранти в Африка, а борбата с тях се проваля заради липса на координация, съобщи ООН. По данни на организацията, цитирани от \"Ройтерс\", над 800 хил. души годишно биват превеждани през международни граници, често с измамни обещания за по-добър живот, а по-късно продавани за принудителен труд или сексуално робство. Много от жертвите от африкански страни са мигранти от държави като Еритрея и Сомалия (които  години наред нямаха дипломатически отношения ) и процесът се подхранва от липсата на механизми за обмен на разузнавателни данни или други мерки срещу организациите на трафиканти. \"Международното сътрудничество трябва да става все по-силно\", каза пред медиите Амадо Филип де Андрес, който оглавява екипа на ООН за борба с наркотиците и престъпността (UNODC) в Източна Африка. \"Имам предвид специфичното международно сътрудничество в полицията и съдебната сфера... Ефективният отговор на трафика на хора изисква засилена координация и сътрудничество между всички страни, независимо дали става въпрос за държавите на произход, транзитни или крайни дестинации.\" По оценки на организацията най-малко 40 млн. души по света живеят в условия на съвременно робство, а ситуацията само се подхранва от бедността, конфликтите и природните бедствия и така трафикът на хора се превръща в една от най-бързо разрастващите се престъпни дейности. Това важи и за Либия, която  дълги години бе основна точка  за африканските мигранти, опитващи се да достигнат Европа по море - над 600 хил. души прекосиха Средиземно море и  достигнаха Италия за 4 години. В самата Либия и други страни обаче много от мигрантите се подлагат от престъпни групи на мъчения, изнудване и трафик за премахване на органи, сексуално робство или принудително превръщане в бойци за различни въоръжени групировки. Проблемът е, че дори заподозрените за такива дейности да бъдат задържани в една страна, \"мозъкът\" на групата и други елементи от по-голямата мрежа често са в друга и съдебното им преследване е рядкост, казват експерти.", "date": "2018.07.31", "title": "Трафиканти в Африка превеждат 800 хил. души на година през международни граници, съобщи ООН"}
{"url": "https://www.dnevnik.bg/sviat/2018/07/31/3289862_manafort_e_spechelil_nad_60_mln_dolara_kato_konsultant/", "text": "Бившият директор на кампанията на Доналд Тръмп Пол Манафорт е спечелил над 60 млн. долара като политически консултант в Украйна - това твърди специалният прокурор Робърт Мюлър в обвиненията на първия процес срещу Манафорт. Обвинението ще опита да докаже, че той не е декларирал значителен процент от тези пари, показват документите, пратени от Мюлър в съда в Александрия, Вирджиния. Делото започва днес с избора на съдебни заседатели, припомня агенция \"Блумбърг\". Адвокатите на Манафорт са поискали съдът да забрани заседателите да видят 51 доказателства за работата му в Украйна в полза на бившия президент Виктор Янукович и неговата \"Партия на регионите\". Някои от доказателствата показва как украински олигарси са плащали чрез сметки в чужди банки, някои от които в Кипър. Според обвинението Манафорт е използвал тези пари за разточителният си начин на живот. Макар  фокусът на делото  да е върху финансовите дела на Манафорт, от него вероятно ще произлезе информация и за кампанията на Тръмп. Той я ръководеше в продължение на три месеца и през юни 2016 г. е присъствал на среща с руснаци, предложили да снабдят щаба на Тръмп с  компромати за Хилъри Клинтън . Манафорт пледира невинен по всички 18 обвинения. Девет от тях са за банкови измами и конспирации и могат да му донесат максимална присъда от 30 години. Според някои правни експерти той може да се надява да бъде помилван от президента, според който Манафорт е \"добър човек\" и отношението към него е нечестно.", "date": "2018.07.31", "title": "Манафорт е спечелил над 60 млн. долара като консултант в Украйна"}
{"url": "https://www.dnevnik.bg/sviat/2018/07/31/3289853_i_pilotite_na_raiuner_v_germaniia_reshiha_da_stachkuvat/", "text": "Германски пилоти, работещи за регистрираната в Ирландия нискоразходна авиокомпания \"Райънер\", решиха да стачкуват, защото не напредват преговорите за колективен трудов договор. Профсъюзът Vereinigung Cockpit (VC) даде срок до 6 август работодателят да представи нови условия и обеща пресконференция на 8 август за това какви действия ще бъдат предприети. Когато се избере дата за стачка, тя ще бъде обявена поне 24 часа предварително. Ръководството на \"Райънер\" заяви след съобщението, че кани VC на нови преговори следващата седмица. Предишните разговори миналата седмица във Франкфурт приключиха без напредъка, на който разчита профсъюзът. При гласуването да се премине ли към стачни действия 96% от членовете са отговорили с \"да\". Германските пилоти бяха първите, които протестираха по този начин миналата година. През декември авиокомпанията призна профсъюзите за пръв път в 32-годишната си история, но диалогът с тях върви бавно и вече имаше стачки в Италия, Испания, Португалия и Белгия. Главният изпълнителен директор Майкъл О'Лиъри каза миналата седмица, че няма да позволи искания на синдикатите да повлияят на модела на бизнеса, благодарение на който превозвачът поддържа конкурентно ниски цени.", "date": "2018.07.31", "title": "И пилотите на \"Райънер\" в Германия решиха да стачкуват"}
{"url": "https://www.dnevnik.bg/sport/2018/07/31/3289855_gonsalo_iguain_se_razbra_s_milan/", "text": "Нападателят на \"Ювентус\" Гонсало Игуаин ще играем под наем в \"Милан\" през новия сезон, твърди \"Скай спортс\" в Италия. В договора на 30-годишния аржентинец ще има клауза за откупуване на стойност 36 милиона евро, която \"росонерите\" ще могат да активират следващото лято. Игуаин беше усилено свързван с трансфер в \"Челси\" през лятото, но нападателят ще продължи да играе в Серия А. Според информацията \"Милан\" ще плати 18 милиона евро за наема, с което сделката ще нарасне до 54 милиона. Очакванията са преминаването на Игуаин в \"Милан\" да отвори пътя на Леонардо Бонучи към завръщане при \"Ювентус\". Опитният бранител носеше екипа на \"бианконерите\" седем години, но през миналото лято отиде в \"Милан\" срещу 42 милиона евро. Като част от сделката се очаква 24-годишният защитник Матия Калдара да премине при \"росонерите\". Игуаин беше привлечен в състава на \"бианконерите\" през лятото на 2016 г. Тогава \"Ювентус\" плати 90 милиона евро на \"Наполи\" в рекордна сделка за клуба. През лятото  Кристиано Роналдо стана най-скъпият входящ трансфер за шампиона на Италия , като португалската звезда струваше 100 милиона евро на \"бианконерите\".  За два сезона Игуаин изигра 105 мача във всички турнири за \"Ювентус\", в които отбеляза 55 гола. Аржентинецът спечели по два пъти шампионата и Купата на Италия, а през 2017 г. игра финал във Шампионската лига.", "date": "2018.07.31", "title": "Гонсало Игуаин се разбра с \"Милан\", Бонучи е близо до завръщане в \"Ювентус\""}
{"url": "https://www.dnevnik.bg/detski_dnevnik/2018/07/31/3289873_uchebni_zaniatiia_shte_se_provejdat_i_v_muzei_i/", "text": "Учебни занятия ще се провеждат в музеи и художествени галерии. Това предвижда Споразумение за сътрудничество между Министерството на културата и Министерството на образованието и науката, което подписаха днес министрите Боил Банов и Красимир Вълчев. Идеята за провеждане на част от учебните занятия в т.нар. естествена среда е израз на нови похвати и ресурси. Споразумението предвижда създаване и въвеждане на музейни образователни програми, свързани с тематичния обхват на даден музей и художествена галерия. Те ще бъдат обявявани в началото на всяка учебна година, за да могат детски градини и училища да направят заявки за посещения, съобщиха от образователното министерство. Програмите ще станат част от обучението по предметите от общообразователната подготовка и във време на извънучилищни занимания и дейности. Заложена е и допълнителна квалификация на музейните специалисти, музейните педагози, учителите и др. Музейните специалисти ще бъдат включвани в планиране инициативите за извънкласна работа, в подготовката на различни образователни проекти и програми, свързани с културното и природното наследство и визуалните изкуства. Те ще се ангажират и със създаване на училищни обществени колекции и експозиции, свързани с историята на училището, бележити личности, научно-технически открития, знаменателни факти от миналото, световната и европейската история и др. Учредява се и награда \"Музейна образователна дейност\", която се връчва ежегодно на училище, учител, музей и музеен специалист.", "date": "2018.07.31", "title": "Учебни занятия ще се провеждат и в музеи и художествени галерии"}
{"url": "https://www.dnevnik.bg/photos/2018/07/31/3289627_fotogaleriia_burka_pod_zabrana_v_daniia/", "text": "От 1 август в Дания влиза в сила закон, който забранява носенето на облекла, които покриват изцяло лицето, включително никаб и бурка. На снимката: Спасители в Копенхаген наблюдават 26-годишната Анна–Бел, родена в Перу, но приела исляма на 20 години.", "date": "2018.07.31", "title": "Фотогалерия: Бурка под забрана"}
{"url": "https://www.dnevnik.bg/sviat/2018/07/31/3289874_avstraliiski_arhiepiskop_prikrival_pedofil_se_ottegli/", "text": "Австралийският архиепископ Филип Уилсън, най-високопоставеният католически духовник в света, признат за виновен в укриване на сексуален тормоз над деца в Римокатолическата църква, се оттегли, предаде агенция \"Ройтерс\", като се позова на Ватикана. Папа Франциск е приел оставката на архиепископа. 67-годишният Уилсън е от Аделаида. През май той беше признат за виновен, че не е съобщил на полицията за тормоз, извършен от друг свещеник на име Джеймс Флечър, за който е знаел още през 1976 г. Допреди това Уилсън отказваше да се оттегли и заяви, че ще изчака да приключи процедурата по обжалване.  Австралийският премиер Малкълм Търнбул, който този месец  призова папата  да отстрани от длъжност архиепископа, заяви, че приветства решението за оставката. \"То е закъсняло приемане на многото призиви, включително и на моя, той да се оттегли\", каза Търнбул. Насилието над деца в църквата е болезнена тема за Австралия, която едва в последните години откри и призна дългогодишния проблем. През 2012 г. тогавашният премиер Джулия Джилард създаде специална разследваща комисия за сексуалното насилие в църквата. Тя публикува  финалния си доклад  миналата година - 17 тома с над 400 препоръки към различни институции, сред които да се премахнат задължителното безбрачие и тайната на изповедта. Разследването е установило, че проблемът с педофилията в католическите институции е имал застрашителни размери.  7% от австралийските свещеници  са обвинени в актове на педофилия между 1950 и 2010 г. В някои от диоцезите 15% от  свещениците са заподозрени в сексуални посегателства  срещу деца, а в Ордена на братята хоспиталиери от Сен Жан са уличени 40% от членовете му.", "date": "2018.07.31", "title": "Австралийски архиепископ, прикривал педофил, се оттегли"}
{"url": "https://www.dnevnik.bg/biznes/2018/07/31/3289875_jegata_oburka_i_biznesa_na_tomas_kuk_v_evropa/", "text": "Британската туристическа компания \"Томас Кук\" (Thomas Cook Group) обяви, че продължаващата седмици наред гореща вълна в Западна Европа се отразява на бизнеса ѝ, защото хората, които си правят резервации в последния момент, вероятно са решили да изчакат да стане по-хладно. Това е и една от причините ръководството да предупреди инвеститорите, че прогнозите за годишна печалба вероятно ще са в рамките на песимистичните очаквания. Всичките печалби компанията започва да реализира през лятото, когато клиентите от Северна Европа - най-вече тези във Великобритания, Германия и скандинавските страни - поемат на почивка към Южна Европа. Най-популярните дестинации са Испания, Турция и Гърция. Но сега изпълнителният директор Петер Фанкхаузер казва, че \"заради времето разполагаме с повече капацитет на пазара за продажби в последния момент\". В резултат на това печалбата за цялата година най-вероятно ще е около 323 млн. паунда. Финансовата година на компанията приключва в края на септември и през 2017 г. печалбата бе 330 млн. паунда. Притесненията на инвеститорите, че заради топлото време клиенти на \"Томас Кук\" ще предпочетат да не пътуват, доведоха до поевтиняване на акциите ѝ с 21% през последните три месеца. След изявлението на Фанкхаузер те поскъпнаха с почти 4%. Резултатите на \"Томас Кук\" и основния му конкурент TUI Group за третото тримесечие ще бъдат обявени на 9 август.", "date": "2018.07.31", "title": "Жегата обърка и бизнеса на \"Томас Кук\" в Европа"}
{"url": "https://www.dnevnik.bg/biznes/2018/07/31/3289892_nek_nalaga_neobosnovani_finansovi_tejesti_na/", "text": "Националната електрическа компания (НЕК) злоупотребява с господстващото си положение при балансирането на производителите на на електрическа енергия от възобновяеми източници (ВЕИ), като налага нелоялни търговски условия. Това се казва в решение на Комисията за защита на конкуренцията (КЗК) от 30 юли. Проучването на комисията е показало, че НЕК едностранно и без основание променя почасовите прогнозни графици, подавани от ВЕИ производителите. Това изкуствено увеличава небалансите и обременява финансово производителите. Освен това комисията е установила, че приетата от НЕК методика за за разпределяне на задължения за небаланси, позволява на компанията да калкулира на ВЕИ производителите разходи, каквито Енергийният системен регулатор не е отчел и начислил. Така енергийната компания налага на производителите необосновани финансови тежести. Националната електрическа компания има срок от 30 дни да представи писмени възражения, както и има право да бъде изслушана в КЗК на открито заседание. ", "date": "2018.07.31", "title": "НЕК злоупотребява на пазара на зелен ток, установи Комисията за конкуренция"}
{"url": "https://www.dnevnik.bg/citat_na_deniia/2018/07/31/3289886_citat_na_denia_nadali_shte_namerim_drugite_sobstvenici/", "text": "Това заяви вътрешният министър Валентин Радев по време на редовния месечен брифинг на ръководството на МВР във връзка със собствеността на горящата в неделя сграда от т.нар. \"Царските конюшни\" в центъра на София. Радев потвърди изнесената от Столичната община информация, че МВР е собственик на част от сградата, като останалите собственици не са известни. Министърът заяви, че ведомството има документ за собственост от 1961 г. на втория етаж от сградата, но не знае останалата собственост на кого е. \"В нотариалния акт се пише обикновено съседи отляво, отдясно, отгоре, отдолу - там няма такова нещо\", обясни Радев. Проверка на \" Капитал \" установи, че засегнатата от пожара сграда е собственост на МВР и на частното дружество \"Промишлена енергетика - Варна\". От фирмата са потвърдили пред сайта, че \"първият етаж на запалената сграда, която е с лице към Английската гимназия, е собственост на \"Промишлена енергетика - Варна\" АД.", "date": "2018.07.31", "title": "Цитат на деня: Надали ще намерим другите собственици да разделим разходите за \"Царските конюшни\""}
{"url": "https://www.dnevnik.bg/politika/2018/07/31/3289904_prezidentut_naloji_veto_na_niakoi_tekstove_v/", "text": "Президентът Румен Радев наложи вето на някои от промените в Административнопроцесуалния кодекс (АПК).  Мащабните промени  в административното правосъдие бяха окончателно приети от парламента в последната седмица преди лятната ваканция. Оспорените от държавния глава разпоредби са 16. Според Радев с тях уредбата се отдалечава от основни конституционни начала и деформира традиционни принципи и постижения на административното право. \"Ще се намали интензитетът на защитата на правата на гражданите и юридическите лица относно актове, издавани от позицията на власт и изискващи подчинение. Тези разпоредби ще се отразят неблагоприятно на ролята на административното правосъдие да бъде защитник на обикновения човек срещу незаконосъобразните действия и произвола на администрацията\", аргументира се президентът. Той не е съгласен с разпоредбите за новите правила за подсъдност, закритите съдебни заседания, драстично увеличените такси в касационното производство и премахването на касационната инстанция в редица специални закони. Повече за основните изменения в АПК четете  тук . Президентът подчертава, че съдържанието на правото на защита многократно е тълкувано от Европейския съд за правата на човека, който приема, че държавата не трябва да поставя правни и практически пречки пред неговото упражняване. \"Като създават неясна родова подсъдност, увеличават разходите за правосъдие с приетата местна подсъдност, предвиждат необосновано драстично увеличаване на таксите в касационното производство и премахват касационната инстанция в специални закони, оспорените разпоредби на Закона за изменение и допълнение на АПК поставят именно такива пречки\", допълва Радев. Според него тези текстове ще намалят способността на административното правосъдие да бъде сред основните фактори, които гарантират баланса и контрола между властите в държавното управление и върховенството на закона. Така е застрашен правовият и демократичен характер на съвременната държава. По принцип парламентът има двуседмичен срок за прегласуване на закон с наложено президентско вето. От началото на седмицата обаче Народното събрание е в лятна ваканция, през която се приема, че срокът не тече и той ще започне след края ѝ. Мотивите за ветото на президента Румен Радев вижте в документа вляво.", "date": "2018.07.31", "title": "Президентът наложи вето на някои текстове в административния кодекс"}
{"url": "https://www.dnevnik.bg/sport/2018/07/31/3289572_hamiltun_ili_fetel_koi_ima_po-golemite_shansove_za/", "text": "За пръв път в историята на  Формула 1  двама четирикратни световни шампиони си оспорват титлата, след като сезон 2018 напълно оправдава очакванията за голяма битка. Себастиан Фетел и Люис Хамилтън спечелиха девет от изминалите 12 състезания и са фаворити за триумфа в края на сезона. Големият въпрос е кой от тях има повече сили да стане едва третият в историята с пет титли ( Михаел Шумахер  има седем, а Хуан Мануел Фанджо е с пет). Дотук Хамилтън води с 24 точки пред германеца, но битката изглежда много изравнена, а шампионатът вече премина през няколко обрата. Преди година лятната пауза дойде при аванс от само точка на Фетел срещу британеца (177 срещу 176 точки). Тогава и двамата имаха по четири победи, докато сега Хамилтън е с пет успеха срещу четири за германския пилот. Другата разлика е, че и двамата записаха по едно отпадане. Представянето Сезонът започна с две поредни победи на Фетел, които разкриха силните страни на \"Ферари\". Както и преди година Скудерията има предимство на \"по-спънатите\" писти заради по-късото междуосие на болида си, но вече и двигателят е много силен. Последните информации в падока дори гласят, че за пръв път \"Ферари\" има по-мощен агрегат от \"Мерцедес\", откакто бяха въведени турбохибридните двигатели. Въпреки успехите в Австралия и Бахрейн Фетел трябваше да чака още четири старта (в които се качи само веднъж на подиума), за да победи отново в Канада. Триумфът на \"Жил Вилньов\" обаче дойде на писта, където се очакваше \"Мерцедес\" да бъдат по-добри. След това представянето продължи да е променливо – пети във Франция, трети в Австрия и  победа на \"Силвърстоун\" . На \"Хокенхайм\" Фетел се представи много силно в голяма част от уикенда и доминираше. В състезанието обаче допусна грешка 12 обиколки преди финала, отпадайки на мокрото трасе от първа позиция, когато не беше сериозно застрашен. Променливите условия доведоха и до второ място в Унгария. Така асът на \"Ферари\" взе само 18 точки от две състезания, в които се очакваше да спечели. Въпреки пасива дотук Фетел не губи увереност. Пилотът на \"Ферари\" смята, че Скудерията може да развие още колата си във втората фаза от сезона. \"Преди година бяхме начело в голяма част от сезона, но изгубихме след лятната почивка, защото не бяхме достатъчно бързи. Сега мисля, че ситуацията е различна и ще развием болида. Имаме още потенциал, който тепърва да отключим\", каза германецът. При Хамилтън амплитудите в представянето също не липсваха, но световният шампион успя да ограничи щетите. В първите три старта \"Мерцедес\" не бяха на ниво, но после Хамилтън отговори с две поредни победи в Азербайджан и Испания, с които се върна в играта. Трето място в Монако и пето в Канада бяха последвани от победа на \"Пол Рикар\", преди британецът да отпадне в Австрия. Това беше първото състезание от 33 поредни влизания в точките, като дойде след стратегическа грешка и технически дефект. Последва грешка и на пилота на \"Силвърстоун\", но с характер шампионът стигна до второ място. Големият удар на британеца дойде в последните два старта –  на \"Хокенхайм\"  и  \"Хунгароринг\" , където спечели, въпреки че нямаше най-добрия болид. На германското трасе Хамилтън стартира едва 14-и, но стигна до челото и се възползва от грешката на Фетел. В Унгария пък направи изумителна квалификация на мократа писта, последвана от безгрешно състезание. \"Факт е, че водим в шампионата, но никога не може да си сигурен за титлата, още повече че този сезон виждаме постоянни обрати. Има много дълъг път до края на сезона и ние сме готови за битка. През лятната пауза ще работя още по-здраво\", обеща водачът в шампионата. Кой ще бърка по-малко До края на сезона остават девет състезания, които ще коронясат и новия шампион. По традиция първите два старта след паузата на  класическите писти \"Спа\"  и \"Монца\" показват как са работили отборите в почивката. В последните години пилотът, който печели в Белгия и Италия, след това става и шампион. През миналата година това направи Хамилтън, който успя да направи невероятен обрат във втората половина от сезона. С по-силния си двигател през 2018 г. \"Ферари\" може да имат предимство в следващите два старта, където не са печелили съответно от 2009 и 2010 г. Ключово в развитието на битката за титлата обаче ще се окаже кой ще бърка по-малко до края на сезона. Броят на отпаданията може да има голяма тежест с оглед и на разликата, която се отвори между Хамилтън и Фетел. Освен това отборите ще трябва да пазят и двигателите, които през тази година са ограничени само на три. Дотук обаче Хамилтън показа в пълен блясък най-доброто си качество да обръща ситуацията, когато всичко е срещу него. Световният шампион успя да се пребори в много тежки ситуации във Великобритания, Германия и Унгария, като отговори подобаващо на критиките след отпадането в Австрия. Пилотът на \"Мерцедес\" компенсира факта, че тази година болидът му не е най-силният, доказвайки, че пилотският фактор все още има значение във Формула 1. Фетел пък допусна неочаквани грешки за опита си. Германецът рядко се пречупва, когато води или условията са отлични за него и \"Ферари\", но през 2018 г. вече доказа, че не е застрахован от грешки. В Унгария световният шампион за 2010, 2011, 2012 и 2013 г. нямаше и късмет, след като първо дъждът в квалификацията провали плановете на \"Ферари\", а в състезанието имаше и забавяне от механиците. Изглежда, че в остатъка от сезона Фетел се нуждае от обрат в своя полза и връщане към най-добрите си дни. Пилотът на \"Ферари\" е доказал качествата си, но не трябва да прави никакви грешки, ако иска да вземе титлата за пети път. \"Въпреки че водим, не мисля, че сме фаворити. \"Ферари\" направиха голяма стъпка напред в развитието на своя болид. Двигателят им е най-силният в момента и ние трябва да вдигнем нивото си, за да можем да вземе отново титлите\", каза шефът на \"Мерцедес\" Тото Волф. Според него \"сребърните стрели\" са в догонваща позиция, въпреки че водят както при пилотите, така и при конструкторите. Къде са останалите Извън битката за титлата отново остана отборът на \"Ред бул\". \"Биковете\" започнаха сезона с големи очаквания, дотук взеха и три победи (Даниел Рикардо спечели в Китай и  Монако , а Макс Верстапен във Франция), но записаха и седем отпадания в 12-те старта. Много по-постоянно се представят вторите пилоти на \"Мерцедес\" и \"Ферари\"  Валтери Ботас  и Кими Райконен. Първият записа дотук пет втори места, но за разлика от сезон 2017 не може да вземе победа. Райконен пък се завръща към добрите си дни след последните неубедителни години. Ледения се качи на подиума в последните пет старта, но въпреки това продължава да няма победа от 2013 г. Значението на съотборниците до края на сезона може да бъде много голямо. Ако силното представяне на Ботас и Райконен продължи, както досега, те ще могат да помагат на Хамилтън и Фетел. В Унгария Ботас успя да задържи максимално дълго Фетел зад себе си в момент, в който изглеждаше, че германецът може да се бори дори за победата. Райконен пък отдавна изглежда доволен от ролята си на пилот №2, който може да помага в битката за класирането при конструкторите.", "date": "2018.07.31", "title": "Кой ще издържи в лудата надпревара между Хамилтън и Фетел след лятната почивка"}
{"url": "https://www.dnevnik.bg/bulgaria/2018/07/31/3289926_borisov_i_protestirashtite_maiki_sblijiha_pozicii_sled/", "text": "                        150 млн. лв. повече за хората с увреждания ще предвиди правителството за следващата година. Това съобщи премиерът Бойко Борисов след продължила 5 часа среща с представители на протестиращите майки на деца с увреждания, организации на хора с увреждания и омбудсмана Мая Манолова. Вчера на среща на протестиращи със социалния министър Бисер Петков  сумата, която се обсъждаше, беше 110 млн. лв.  Мая Стоицева, която представлява протеста, каза след срещата, че позициите са се сближили и проектозаконите за хората с увреждания, за личната помощ и за социалните услуги ще влязат в парламента наесен и ще има работещ регистър, за да може да се види кой от какво се нуждае. Различните групи хора с увреждания имат диаметрално различни позиции по основни теми според Борисов. \"Дори от най-елементарните – помощните средства дали да ги купува държавата, или отделно - тотално различни мнения. По този държавен орган за координация – абсолютно две коренно различни мнения\", каза още Борисов. Според него съществен напредък е, че са на една маса всичките тези хора. Над 700 хил. хора с увреждания трябва да получат помощ, а 88 хил. се нуждаят от чужда помощ. \"Не говорим за 5-6 представители на майки с деца с увреждания, говорим за хиляди хора. Когато разпределяме и искаме да сме цивилизовани, да си направим ясна сметка какво трябва да се предвиди в бюджета и накрая като сложим чертата, да знаем, че всяка една система е получила толкова пари\", обясни Борисов. \"Ще проверим дали всичките тези 700 хил. души наистина се нуждаят, или дали са реално съществуващи. Защото може да има и злоупотреби и може да се спестят пари. Изведнъж се отваря едно огромно перо, което, ако искаме да го подредим, трябва да се заделят и допълнителни пари след това. Убеден съм в това нещо и очаквам да намерим най-прагматичния вариант\", коментира премиерът. Той даде да се разбере, че за сметка на хората с увреждания ще бъдат намалени парите за други политики, и спомена проектите за модернизация на армията. \"Министерството на здравеопазването е много напред с информационната система – налична в момента, платена, близо за 2 млн. лв., но се оказва според едните колеги, че не носи никаква информация. Допълнителни 500 хил. лв. сме дали за тази информационна система за хората с увреждания, а се оказва, че не работи\", каза Борисов за системата, която трябва да се използва за регистър на хората с увреждания. Следващата среща на правителството и протестиращите ще е следващия вторник, а палатковият лагер пред парламента остава, докато не бъдат решени проблемите на майките на деца с увреждания.", "date": "2018.07.31", "title": "Борисов и протестиращите майки сближиха позиции след 5-часова среща"}
{"url": "https://www.dnevnik.bg/sviat/2018/07/31/3289930_juber_se_otkaza_da_razrabotva_bezpilotni_kamiopi/", "text": "Американската компания Юбър (Uber) е решила да се откаже от програмата за разработка на безпилотен камион и да се концентрира към проектите си за автомобил без шофьор. Това съобщи ръководителт на високотехнологичните разработки Ерик Мехофър в имейл до \"Франс прес\". По думите му компанията намира за най-правилно да съсредоточи енергията и опита на целия екип към автомобила. \"Юбeр\" обяви през март, че започва да пуска по пътищата на Съединените щати автономни камиони за превоз на стоки на дълги разстояния. В същото време компанията ще продължи дейностите си в традиционния пътен товарен транспорт с приложението си \"Юбер фрейт\" (Uber Freight), което свързва от 2017 г. шофьори на камиони и предприятия, желаещи да превозват стоки. \"Юбeр\" започна  разработката на автономния камион  през 2016 година, когато купи стартъпа Ото (Otto). Съоснована от бивш инженер от \"Уеймо\" (Waymo), филиал на \"Алфабет\"/\"Гугъл\" (Alphabet/Google) за разработка на автономни автомобили, Ото се озова замесена в съдебен процес през февруари, след като \"Уеймо\" обвини бившия си служител, че му е откраднал технологии за безпилотно управление, попаднали в крайна сметка в ръцете на \"Юбeр\". Случаят приключи със споразумение, като \"Юбeр\" се съгласи да плати близо 250 млн. долара на Уеймо и обеща да не ползва въпросните патенти. Освен по безпилотни автомобили \"Уеймо\" работи и по автономни камиони и започна да ги тества по пътищата преди няколко месеца. Миналата седмица \"Юбeр\" обяви, че ще възобнови постепенно  тестовете си с безпилотни коли  и по обществените пътища, но при ръчен режим, след като пробните  пробези бяха спрени след катастрофа  с една от колите й в автономен режим през март в Аризона, причинила смъртта на пешеходка. /БТА", "date": "2018.07.31", "title": "\"Юбер\" се отказа да разработва безпилотни камиони"}
{"url": "https://www.dnevnik.bg/biznes/2018/07/31/3289942_pod_5_ot_firmite_v_bulgariia_oceliavat_poveche_ot_pet/", "text": "По-малко от 5% от фирмите, създадени през 2011 година, са действащи пет години по-късно, показват разпространени днес данни на Националния статистически институт. Според наблюденията най-жизнеспособни са предприятията от сектор \"Производство и разпределение на електрическа и топлинна енергия и на газообразни горива\", където са оцелели 13.2% от компанията. Най-често загиват компаниите в сектор \"Добивна промишленост\" (2.9%), обобщават от НСИ. През 2015 година са прекратили дейността си с 34 853 фирми, или 10.0% от активните през същата година. Най-често не са оцелявали фирми от сектор \"Тър­говия; ремонт на автомобили и мотоциклети\" - 43.4%.. Най-жизнеспособни са предприятията от сектори \"Добивна промишленост\". От статистиката посочват, че за периода 2012 - 2016 година най-висок относителен дял имат новосъздадените фирми в сектор \"Търговия; ремонт на автомобили и мотоциклети\" (43.5%). Най-малко компании се създават в добивната промишленост - едва 0.1% средно за периода. През наблюдавания период най-голям е броят на новите фирми, които не са наемали работна ръка. Логично, те са и най-много сред активните компании - 169 625 броя, или 48.7% от всички през 2016 година. Следват фирмите с 1 до 4 наети (127 187 фирми, или 36.6%). В същото време броят на работещите в компании с \"10 и повече наети лица\" съставлява 69.4% от заетите в периода 2012 - 2016 г., докато делът на предприятията в тази група е едва 7.9% от общия.", "date": "2018.07.31", "title": "Под 5% от фирмите в България оцеляват повече от пет години"}
{"url": "https://www.dnevnik.bg/sport/2018/07/31/3289933_barselona_ochakva_300_mln_evro_ot_dogovor_za_imeto_na/", "text": "\"Барселона\" очаква да получи 300 млн. евро от договор за името на \"Камп ноу\", съобщава \"Марка\". Според информацията клубът ще обяви в първите месеци на следващата година как ще се казва стадионът. В момента е голяма възможността името да получи американска или азиатска компания, допълва водещият мадридски спортен всекидневник. Клубът  вече представи плановете си за мащабна реконструкция на съоръжението  и увеличаване на капацитета му до 105 хиляди места. Изчисленията през 2016 г. бяха, че тя ще струва около 650 милиона евро. Предвиждаше се ремонтът да започне през 2017 г. и да завърши за началото на сезон 2021-22, което не се осъществи. Според медиите в Испания интерес към името на съоръжението е имала катарска компания. Първоначално от клуба оценяваха подобна сделка на 200 млн. евро, но впоследствие повишиха очакванията си на 250 милиона, за да се стигне до 300 милиона. Увеличаване на силата на марката \"Барселона\" е в основата на избора на САЩ за място на предсезонната подготовка това лято, пише \"Марка\", като се позовава на хора от ръководството на каталунците. Идеята за следващата година била отборът да играе в Китай или Япония.", "date": "2018.07.31", "title": "\"Барселона\" очаква 300 млн. евро от договор за името на \"Камп ноу\""}
{"url": "https://www.dnevnik.bg/bulgaria/2018/07/31/3289935_administraciiata_v_mvr_e_7887_dushi_obiavi_valentin/", "text": "Администрацията в МВР е 7887 души, или малко над 20% от общия състав на ведомството. Това заяви вътрешният министър Валентин Радев на редовния месечен брифинг на ръководството на ведомството. Повод стана публикуван наскоро доклад на Световната банка, според който България има достатъчно полицаи и няма нужда от повече, а от тяхното правилно разпределение по градове. В анализа на финансовата институция се препоръчва да бъде намалена администрацията чрез окрупняване на областните дирекции на полицията от 28 на 7. В доклада се посочва сходно число - 8778 души администрация. По думите на Радев със сигурност ще има промени в министерството и промяна на броя чиновници. Точната бройка на администрацията щяла да стане известна по-нататък, обясни министърът. Ведомството изчаква мнението на външния експерт, който ще бъде избран чрез обществена поръчка. Повече за това вижте  тук . Освен това министерството ще вземе предвид изводите от  анализа на група учени от УНСС , както и  доклада на Световната банка , за да направи структурна реформа. Радев обясни обаче, че не е съгласен с изводите в анализа на финансовата институция, че полицейските заплати в България са равни с тези на Швеция например. Министърът подчерта, че изчисленията на банката са направени на основа на данни за 2015 г. и 2016 г. Той обясни, че министерството връща в държавния бюджет 74% от средствата за заплати заради социалните осигуровки и това не е взето предвид в анализа, защото тези пари не отиват при полицаите. Министърът обясни, че с много от другите изводи са съгласни. По другата препоръка - за намаляване на областните дирекции, Радев каза, че това може да стане, но след като държавата направи нови области. Във връзка с броя на новоназначените полицаи в МВР министърът заяви, че те са 1364. От това число са извадени напусналите системата, поясни Радев.", "date": "2018.07.31", "title": "Администрацията в МВР е 7887 души, обяви Валентин Радев"}
{"url": "https://www.dnevnik.bg/photos/2018/07/31/3289852_fotogaleriia_spasiavane_na_katastrofiral_po_uchebnik/", "text": "Пътна полиция\", \"Спешна помощ\", Столична община, Българският червен кръст, национален телефон 112, застрахователна компания, авиокомпания и болница демонстрираха днес как би могла да изглежда една перфектна спасителна операция след автомобилна катастрофа.", "date": "2018.07.31", "title": "Фотогалерия: Спасяване на катастрофирал по учебник"}
{"url": "https://www.dnevnik.bg/sviat/2018/07/31/3289940_nad_330_dushi_sa_jertvite_na_prirodni_bedstviia_v/", "text": "Над 330 души починаха в Япония вследствие на природни бедствия този месец, предаде \"Асошиейтед прес\". Най-много жертви взеха поройните дъждове. Японските власти съобщиха за най-малко 220 загинали в началото на месеца при големите наводнения и свлачища в западната част на страната. Рекордно високите температури, достигнали до 40 градуса по Целзий, причиниха смъртта на 116 души. Броят на смъртните случаи е висок дори за страна, свикнала със земетресенията, вулканичните изригвания и тайфуните, отбелязва АП. Япония е една от най-богатите държави в света и използва технологичния си напредък, за да изгради сериозни защити срещу природните бедствия. Реките са опасани с високи стени, които предотвратяват преливането им, а високите небостъргачи са проектирани да не рухват при земни трусове. Тези защитни мерки обаче са недостатъчни при много големи бедствия, отбелязва още \"Асошиейтед прес\". /БТА", "date": "2018.07.31", "title": "Над 330 души са жертвите на природни бедствия в Япония този месец"}
{"url": "https://www.dnevnik.bg/sviat/2018/07/31/3289944_rusiia_zapochna_da_stroi_v_surbiia_jp_liniia/", "text": "Дъщерно дружество на държавната \"Руски железници\" (РЖД) започна строителството на скоростна железопътна отсечка Стара Пазова - Нови Сад, предадоха БТА и РИА \"Новости\". . Това е първият 40-километров участък от планираната скоростна линия, която ще пресича Сърбия по коридора север-юг. Проектът, изпълняван от \"РЖД Интернешнл\" (собственост на държавната РЖД), предвижда влаковете по линията да могат да се движат с 200 км/ч. Двупосочната железопътна линия ще има 19 големи и 36 по-малки моста и 2 виадукта. Стойността на проекта е 248 милиона долара. Линията трябва да бъде пусната в експлоатация през 2021 г. През ноември сръбското правителство каза, че е договорило финансиране за проекта. То ще дойде от заема в размер на 800 млн. долара, който Русия отпусна на сръбската държава жп компания \"Железнице Србије\", отпуснат през януари 2013 г.", "date": "2018.07.31", "title": "Русия започна да строи в Сърбия жп линия, финансирана със заем на Белград от Москва"}
{"url": "https://www.dnevnik.bg/sport/2018/07/31/3290031_fenove_na_lokomotiv_plovdiv_obviniha_rukovodstvoto_v/", "text": "Привърженици на \"Локомотив\" (Пловдив) от няколко фенски организации обявиха, че е изтекло времето на ръководството на клуба. Те определиха събитията около  мача със \"Славия\" (2:4)  за \"поредната трагикомедия\" и обвиниха управляващите клуба в некомпетентност. \"Още едва е започнал новият сезон, а вече безобразията и хаосът на \"Лаута\" са във вихъра си\", се казва в обръщението на запалянковците. \"След поредния фарс на терена и пародията с картотекирането на купчината нови футболисти. След факта, че два кръга групата за официални мачове трябваше да се попълва с юноши и контузени футболисти, докато привлечени футболисти седят в хотелските си стаи, защото някой не се е сетил, че сме надвишили квотата за футболисти извън Европейския съюз, в неделя отново се сблъскахме с потресаващата действителност на \"Лаута\". Една-единствена отворена каса, на която хората трябваше да чакат по над 30 минути в 35-градусовата жега, за да могат да си вземат билет\", продължават феновете. Те питат ръководството \"колко години още ще се опитват да изгонят и малкото останали хора на \"Лаута\" с профанските си и неадекватни действия\". Те питат още докога клубът ще се управлява като аматьорски и докога ръководителите ще търсят вината извън себе си. \"Кой ще ни каже защо се преотстъпиха наши талантливи юноши, за да се докарат цяла плеяда от сръбски и хърватски ментета, и кой има полза от прибирането на комисиони? Кога някой изобщо ще поеме каквато и да е отговорност в този клуб? И защо трябва да берем срам, четейки отново комичните изказвания на Христо Крушарски (собственик на клуба) за брадви, секири, мерки и подобни неадекватни и нямащи общо с реалността брътвежи? Един човек правилно беше казал, че рибата се вмирисва откъм главата\", допълват запалянковците. \"Господа изкуствено насадени на \"Лаута\", това повече не може да продължава. Не разбрахте ли, че не ставате за това, за което сте сложени? Нямате капацитета и възможностите да ръководите институция от ранга на \"Локомотив\" (Пловдив). Вие сте срам за този клуб, вие сте срам за нас, феновете, вие сте срам за града ни и времето ви изтече\", завършват запалянковците. След два мача \"Локомотив\" е последен, като загуби двубоите си с ЦСКА и \"Славия\" при голова разлика 2:6.", "date": "2018.07.31", "title": "Фенове на \"Локомотив\" (Пловдив) обвиниха ръководството в некомпетентност и поискаха раздяла"}
{"url": "https://www.dnevnik.bg/sviat/2018/07/31/3290040_trump_se_skara_i_s_bratiata_koh/", "text": "Американският президент Доналд Тръмп днес разкритикува милиардерите индустриалци, братята  Чарлз и Дейвид Кох , като ги нарече \"глобалисти\" и \"посмешище в кръговете на истинските републиканци\", и каза, че не се нуждае от парите и подкрепата им. Коментарът му бе предизвикан от съобщението, че политическата мрежа, изградена от братята Кох, няма да подпомогне предизборната кампания за Сената на републиканския кандидат в Северна Дакота. Според съобщения в медиите дарителската мрежа на братята Кох е решила да се дистанцира от Тръмп и Републиканската партия на събрание в Колорадо през уикенда, където възникна безпокойство, че търговската му политика може да предизвика рецесия.  Мрежата на братята Кох предупреди, че Републиканската партия не прави достатъчно за ограничаване на правителствените разходи.  Те не подкрепиха Тръмп  и на изборите през 2016 г. \"Глобалистите братя Кох, които станаха за посмешище в кръговете на истинските републиканци, са срещу здравите граници и силната търговия. Никога не съм търсил подкрепата им, защото нямам нужда от техните пари или лоши идеи\", отбеляза в туит Тръмп и добавя: \"Аз съм за Америка на първо място и за американския работник, който да не е ничия марионетка. Две симпатични момчета, но с лоши идеи. Тяхната мрежа е силно прехвалена, аз ги побеждавам всеки път\".", "date": "2018.07.31", "title": "Тръмп се скара и с братята Кох"}
{"url": "https://www.dnevnik.bg/sviat/2018/07/31/3290052_grafika_na_denia_pojarite_v_gurciia_v_karti_i/", "text": "Пожарите в Гърция убиха десетки души и изпепелиха цяло село близо до Атина. Ето какво е известно за бедствието досега:", "date": "2018.07.31", "title": "Графика на деня: Пожарите в Гърция в карти и статистика"}
{"url": "https://www.dnevnik.bg/sviat/2018/07/31/3286349_slovakiia_se_pritesni_ot_baza_na_noshtnite_vulci_v/", "text": "Словашкото външно министерство обяви, че е притеснено от факта, че националистическите руски рокери \"Нощни вълци\" имат в страната своя база, приличаща на военен център. Групата, която е санкционирана от Запада заради участието ѝ в анексирането на Крим преди четири години, се е установила край Долна Крупа - село на 70 км от Братислава. Руското правителство нарича обекта \"европейска централа\" на рокерите, разказва Би Би Си. Местни издания пишат от няколко седмици насам за появата на неголямата база с гаражи, стара бронирана техника и танкове в двора и боядисани в маскировъчни цветове сгради. Всичко това е скрито зад двуметрова черна бетонна стена, покрита с бодлива тел с надписи \"Снимането е забранено\", и само от дрон може да се види какво има вътре. Публикации имаше и Радио \"Свободна Европа\", където бе обърнато внимание, че това е бивш военен обект и че има скандал около появата на бронирата техника вътре. Всичко това се случва в навечерието на 50-годишнината от нахлуването на Червената армия и нейни съюзници от Варшавския договор за смазване със сила на т.нар. Пражка пролет - движение за демократизиране на режима в бивша Чехословакия. Разследване на всекидневника \"Хосподарске новини\" показа, че словашкото поделение на \"Нощните въци\" се ръководи от Йозеф Хамбалек. Той е собственик на имота и е приближен до бившия министър на вътрешните работи Роберт Калинак, принуден да подаде оставка след бурята от негодувание по повод убийството на младия журналист Ян Куцяк и приятелката му. Източници на изданието твърдят, че Хамбалак искал да открие на мястото военен музей в памет на съветските части, които са използвали мотоциклети. По-късно той цитира изявление на Александър Залдостанов - Хирург, лидерът на \"Нощните вълци\", според когото \"се отдава почит на героите, освободили света от фашизма, поради което създаването на музеен комплекс, посветен на събития от Втората световна война, е логично, законно и желателно\". Залдостанов продължава думите, че \"либералните западни медии, превзети от русофобия и заразени с антисъветски предразсъдъци, нападат с пяна на уста този музей, мъчително издигнат от ентусиасти\" Но излязлото от употреба въоръжение вътре е собственост на министерството на отбраната и е било дадено под наем на Хамбалак, лидер на организацията NV Europa. Заради това беше временно отстранен от длъжност Мирослав Чапалович, директор на Военно-историческия музей на Словакия. Говорителката на министерството Данка Чапакова обясни, че той \"не е проверил подробно какво е гражданското сдружение, на което е позволил да бъде предадена техниката, поради което е надхвърлил правомощията си\". Полицията заяви, че следи дейността на \"Нощните вълци\", но засега не забелязва нещо незаконно. Петер Суско казва и пред Би Би Си, че действията им трябва \"внимателно да се следят\". \"Смятаме, че влиянието на техните членове вреди, особено чрез разпространяването на тяхното мнение и опитите да се пренапише историята\". Запитан в телефонно интервю какво има предвид под проблем с \"мнението\" им, говорителят на външното министерство отговаря: \"Това, че Крим е бил, е и ще бъде руски, че Сталин е велик герой, че НАТО е престъпна организация и т.н.\". Ярослав Наги, директор на Словашкия институт за политика по въпросите на сигурността, предупреждава да не се гледа с леко око на случващото се. \"Това е отвъд пределите на допустимото... Действията им винаги са възприемани еднозначно като пропаганда\", обяснява той за руската секция на RFE/RL. Суско, който е бил преди това ръководител на департамента по печата на министерството на отбраната в Братислава, казва, че \"те твърдят, че са просто клуб, а не правителствена организация, поради кото е трудно да се намесим през посолството на Русия\". \"Но това е случай, предизвикващ явна тревога от това, че хора, изразяващи възгледи, диаметрално противоположни на външната политика на Словакия, опитват да се организират на територията на страната.\" В репортаж на словашката телевизия TV Noviny се припомня, че структури на \"Нощните вълци\" обединяват над 5000 членове в няколко европейски държави, включително България, Румъния, Сърбия и Македония. През Словакия редовно преминава мотопоходът им за отбелязване през май на годишнината от края на Втората световна война в Европа. Ян Будай, който в годините на комунизма е бил дисидент и се е подписал прод прочутата Харта 77 в Чехословакия, казва, че \"те идват да провокират демократите и да вербуват хора, готови да стрелят в Украйна, те носят послания, целящи да разклатят ЕС и да доведат до разпадане на НАТО\". Тимоти Лауко от студентска група, използваща името \"Не ни е все едно\" (#niejenamtojedno), заяви, че призовават всички граждани да последват призивите им за протести срещу обекта \"и да покажем заедно, че сигурността на страната ни е похитена\". \"Известно е, че \"Нощни вълци\" са паравоенна част от бомабридоравачи, подкрепени от Кремъл, а тази банда на мотоциклети напомня на онези, които с пруските сепаратисти са се сражавали с източните ни съседи в Украйна\". В село Долна Крупа, обаче, страстите изобщо не са толкова нажежени. \"Нещо празнуваха тук тези дни и се държава прилично. Там влизаха и руски рокери, нямаме проблеми с тях\", казва местен жител, цитиран от изданието Topky.sk.", "date": "2018.07.31", "title": "Словакия се притесни от база на \"Нощните вълци\" в страната"}
{"url": "https://www.dnevnik.bg/sport/2018/07/31/3289939_angliiskiiat_futbol_shte_produlji_da_eksperimentira_s/", "text": "Английският футбол ще продължи да проучва възможността около въвеждането на наказания, подобни на тези в хокея, като продължи употребата им в ниските нива. Според правилото, известно като \"sin-bins\", ако даден играч бъде санкциониран, той няма право да влезе в игра за определено време. През този сезон подходът с десетминутно изваждане при жълт картон ще бъде използван в 31 английски лиги от 11-ото ниво от футболната йерархия. Целта на Английската футболна асоциация (ФА) е през сезон 2019-2020 всички 45 първенства от това ниво да въведат хокейните наказания. От ФА отчитат впечатляващи резултати след въвеждането на правилото, което беше одобрено през март миналата година. В 25 лиги се наблюдава цялостно намаление на нарушенията, които са с 38% по-малко спрямо предишни периоди. Правилото се радва на голяма подкрепа като 72% от играчите и 77% от мениджърите искат то да продължи да се използва. Съдиите също са взели отношение, като хокейните наказания са получили одобрението на 84% от реферите. \"Радвам се на цялостния отговор от миналогодишния експеримент с хокейните наказания. Беше чудесно да видим как нарушенията на правилата в лигата намаляват, като това е колективна задача и желаем да продължим\", каза Марк Айвс, който отговаря по съдебните въпроси към ФА. Освен в Англия хокейните смени набират популярност и по света. През новия сезон правилото с десетминутните наказания ще бъде тествано в 61 други първенства в 16 държави.", "date": "2018.07.31", "title": "Английският футбол ще продължи да експериментира с хокейни наказания в ниските нива"}
{"url": "https://www.dnevnik.bg/detski_dnevnik/2018/07/31/3290048_s_pet_medala_se_zavrushta_otborut_po_lingvistika_ot/", "text": "На Международната олимпиада по лингвистика (IOL), която се проведе в Чехия от 26 до 30 юли осемте български състезатели по лингвистика от 9 до 12 клас, разпределени в два отбора, спечелиха общо 5 медала (2 златни, 1 сребърен и 2 бронзови) и 2 почетни грамоти, съобщиха от Сдружението на олимпийските отбори по природни науки. Ученици от повече от 30 други държави от цял свят, сред които САЩ, Русия, Финландия, Австралия, Корея, Китай, участваха в надпреварата. Ето и имената на българските участници: Здравко Пламенов Иванов - 11 кл., СМГ - златен медал Виктор Петров Балтин - 10 кл., ППМГ Бургас - златен медал Елена Николаева Кескинова - 10 кл., СМГ - сребърен медал Георги Василев Йотов - 12 кл., 164 ГПИЕ София - бронзов медал Цветелина Цветозарова Стефанова - 10 кл., СУЕЕ Русе - бронзов медал Асел Ерлановна Исмолдаева - 12 кл., МГ Варна - почетна грамота Грета Василева Христозова - 12 кл., ЕГ \"Иван Вазов\" Пловдив - почетна грамота Мартин Соколов Николов - 11 кл., ПЧМГ София Ръководители на отборите са  Александър Велинов , Любомир Златков, Динко Раднев. Сребърната медалистка Елена получи признания за най-добри решения на 1-ва и 3-а задача. В отборното състезание българските национали също се представиха отлично, завоювайки още четири сребърни медала за единия български отбор - Здравко Иванов, Виктор Балтин, Елена Кескинова и Цветелина Стефанова. Тази година участието на отбора бе посветено на Боян Петров - български зоолог, еколог, спелеолог и алпинист, изчезнал в Хималаите в началото на май 2018 г. при опит да изкачи връх Шиша Пангма.", "date": "2018.07.31", "title": "С пет медала се завръща отборът по лингвистика от международната олимпиада"}
{"url": "https://www.dnevnik.bg/sport/2018/07/31/3290061_prerajdaneto_shte_bude_osnovna_tema_v_ceremoniiata_po/", "text": "Церемониите по откриването и закриването на  олимпийските игри в Токио през 2020  г. ще отразяват темите за \"реконструкция\" и \"повторно раждане\". Това обяви новоизбраният творчески директор Мансай Номура. През последните две десетилетия церемониите на олимпийските и параолимпийските игри станаха все по-важни за страните-домакини. По този начин те показват своята история и култура, както и предават ключови послания. Номура, който е актьор и е известен с участието си в традиционния японски комедиен театър, познат като Киоген, говори за възстановяването като акцент в церемониите. \"Ние сме живи\", заяви 52-годишният японец на пресконференция. \"Преживяваме войни и сме жертви на природни бедствия, виждаме разрушения и трагедии. Имайки предвид това, трябва да обърнем поглед към живота\". Номура каза, че вдъхновен от възстановителните работи в  Япония  след опустошителното земетресение в страната от 2011 г. Творческият директор има задачата да организира церемониите по откриването и закриването на олимпийските и параолимпийските игри около четири теми: мир, съжителство, реконструкция и бъдеще. Без да споделя много подробности Номура добави, че прераждането ще бъде един от основните мотиви.", "date": "2018.07.31", "title": "Прераждането ще бъде основна тема в церемонията по откриването на Токио 2020"}
{"url": "https://www.dnevnik.bg/zdrave/2018/07/31/3290062_chetiri_durjavni_bolnici_shte_poluchat_uvelichenie_na/", "text": "С 200 000 лева е увеличен лимитът на Многопрофилната болница за активно лечение \"Д-р Братан Шукеров\" в Смолян за дейност през летните месеци - юли и август. Това решение е било взето на последното заседание от Надзорния съвет на Националната здравноосигурителна каса, съобщи БНР. Общо четири държавни болници ще получат увеличение на лимитите си за двата летни месеца, но най-голяма е сумата, предназначена за областната болница в Смолян. За същия период лимитът на болницата за спешна помощ \"Пирогов\" в София ще бъде увеличен със 150 000 лв., 70 000 лв. е добавката за УМБАЛ в Бургас, с 68 346 лв. е ръстът за УМБАЛ \"Проф. Стоян Киркович\" в Стара Загора. Според решението управителят на НЗОК трябва да разпореди да се сключат индивидуални договори между изпълнителите на болнична помощ и съответните директори на Районните здравноосигурителни каси по места.", "date": "2018.07.31", "title": "Четири държавни болници ще получат увеличение на лимитите си"}
{"url": "https://www.dnevnik.bg/photos/2018/07/31/3289789_fotogaleriia_svetovnite_snimki_na_denia_-_31_juli_2018/", "text": "Щъркели в гнездото си в Вилмерсдорф, Германия.", "date": "2018.07.31", "title": "Фотогалерия: Световните снимки на деня - 31 юли 2018 г."}
{"url": "https://www.dnevnik.bg/biznes/2018/07/31/3290064_finansovoto_ministerstvo_ochakva_bjudjetniiat_izlishuk/", "text": "Министерството на финсните очаква излишък в размер на 2.02 млрд. лв. по консолидираната фискална програма (КФП) към юли 2018 година, съобщиха от пресцентъра на министерството. Това съответства на 1.9% от прогнозния БВП. Приходите и помощите по КФП към юли 2018 г. се очаква да бъдат в размер на 22.55 млрд. лв. (59% от годишния разчет), като спрямо юли 2017 г. се отбелязва ръст от 2.07 млрд. лева. Ръстът спрямо предходната година се дължи основно на по-високите данъчни и неданъчни приходи, които нарастват с 2.08 млрд. лв. (10.6%), а постъпленията в частта на приходите от помощи са близки до отчетените за същия период на предходната година. Разходите по консолидираната фискална програма (вкл. вноската на Република България в бюджета на ЕС) към юли 2018 г. са в размер на 20.52 млрд. лв., което е 52.2% от годишния разчет. За сравнение, разходите по КФП за същия период на 2017 г. са били размер на 18.5 млрд. лева.", "date": "2018.07.31", "title": "Финансовото министерство очаква бюджетният излишък да надмине 2 млрд. лева към юли"}
{"url": "https://www.dnevnik.bg/bulgaria/2018/07/31/3290070_reka_petvarska_podkopa_putia_mejdu_devin_i_krichim/", "text": "Екипи на агенция \"Пътна инфраструктура\" работят за възстановяване на движението при 73-тия километър на пътя Девин - Кричим, след като река Петварска излезе от коритото си и заля отсечката при разклона за село Осиково, съобщиха от пресцентъра на агенцията. По-рано днес преминаването в участъка бе ограничено, а трафикът бе насочен по обходен маршрут през Девин - Широка лъка - Пампорово - Чепеларе. От интензивните валежи и преливането на реката е отнесен банкетът на пътя, подкопано е пътното платно и насипът зад стената на водостока, уточняват от АПИ и напомнят, че всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ –  www.api.bg , lima.api.bg, както и по всяко време от денонощието на тел. 0700 130 20.", "date": "2018.07.31", "title": "Река Петварска подкопа пътя между Девин и Кричим, движението е отклонено"}
{"url": "https://www.dnevnik.bg/sport/2018/07/31/3290085_cska_privleche_brazilski_napadatel_ot_koritiba/", "text": "ЦСКА се подсили със седми нов футболист през лятото, след като подписа договор с бразилеца Евандро да Силва. Той е на 21 години и играе като нападател, а червените обявиха единствено, че Евандро е откупен от \"Коритиба\". Трансферната сума не се споменава, както и срока на споразумението му с  ЦСКА . \"21-годишният голмайстор е бил част от разширения състав на мъжкия национален отбор на Бразилия за световните квалификации с Еквадор и Колумбия. Тогава той е повикан от новоназначения селекционер Тите. Преди това нападателят се е подготвял с тима за Олимпийските игри в Рио де Жанейро редом до Неймар\", написа официалният сайт на ЦСКА. Дотук кариерата на Евандро преминава в \"Коритиба\", където той изиграва 20 мача и вкарва четири гола. \"За първи път ще играя извън бразилското първенство и се надявам бързо да се адаптирам към обстановката и да бъда полезен на отбора. Радвам се, че тук има мои сънародници, които ще ми помогнат да свикна с живота в България. Ще дам всичко от себе си, за да допринеса за успехите на ЦСКА\", каза Евандро. Бразилецът е седмият нов в ЦСКА за лятото, след като преди това червените подписаха с вратаря Данте Стипица, защитниците Стивън Перейра и Борис Секулич, халфовете Жунио Бикел и Жоржиньо,  както и нападателя Мауридес .", "date": "2018.07.31", "title": "ЦСКА привлече бразилски нападател от \"Коритиба\""}
