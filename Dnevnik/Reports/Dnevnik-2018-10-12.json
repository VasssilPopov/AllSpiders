{"url": "https://www.dnevnik.bg/sport/2018/10/12/3326816_hurvatiia_i_angliia_razocharovaha_ostavaiki_bez_pobeda/", "text": "Хърватия и Англия не се победиха, завършвайки 0:0 в мач от Дивизия А на Лигата на нациите. Мачът беше повторение на  полуфинала от световното първенство в Русия през лятото . Тогава Хърватия спечели след обрат и продължения, за да се класира на финала. Този път обаче попадения нямаше, а двата тима действаха по-скоро предпазливо. Нулевото равенство оставя и двата отбора без победа в новия турнир на УЕФА. Те са в група 4 на Дивизия А в компанията на Испания. Именно иберийците водят в групата с пълен актив от шест точки и на 15 октомври приемат Англия в Севиля. Срещата на стадион \"Полюд\" се игра без публика заради наказание на хърватите. Санкцията беше наложена от УЕФА за издълбана свастика на терена по време на квалификация за Евро 2016 срещу Италия. Празните трибуни допринесоха за мача да се играе в по-ниско темпо и без особени емоции. Двубоят приличаше повече на двустранна игра, като по никакъв начин не задоволи предварителните очаквания. Преди почивката пред двете врати не се случи почти нищо интересно, като Хърватия имаше два шанса, но не успя да ги реализира. От другата страна Англия държеше топката, но действаше бавно и без никаква изненада за домакините. През втората част английските футболисти бяха малко по-активни и пропиляха три добри възможности да вкарат гол. В два от случаите Маркъс Рашфорд беше изведен от своите съотборници, но пропусна. Капитанът Хари Кейн пък удари глава след удар с глава. В друг мач от Дивизия А, но от първа група Белгия победи Швейцария с 2:1. В герой за белгийците се превърна Ромелу Лукаку, който отбеляза и двата гола в Брюксел. Нападателят на \"Манчестър юнайтед\" откри в началото на второто полувреме, но Марио Гавранович извани за Швейцария в 76-ата минута. Все пак шест минути преди края Лукаку се разписа отново. След два мача Белгия е на първо място с пълен актив и голова разлика 5:1. Швейцария е с победа и загуба, докато третият в групата Исландия е без точка и с голова разлика 0:9.", "date": "2018.10.12", "title": "Хърватия и Англия разочароваха, оставайки без победа в Лигата на нациите"}
{"url": "https://www.dnevnik.bg/sviat/2018/10/12/3326685_doidoha_v_germaniia_za_edna_godina_a_ostanaha_za_cial/", "text": "Телени заграждения, полицаи с автомати, немски овчарки, остри погледи и униформи - атмосфера, която напомня за някой лагер от Втората световна война - поне това са първите впечатления на Босилка Шедлих, която тогава е едва 19-годишна. Годината е 1968. А Босилка тъкмо е пристигнала в Берлин като гастарбайтер. Историята на Босилка Шедлих Самолетът с югославските гастарбайтери каца в Източен Берлин. Оттам те се качват на автобуси, с които биват извозени през границата в Западен Берлин. Още през първите дни от престоя си младата жена съзира раните, останали от войната. \"Видях много мъже в инвалидни колички - някои от тях без ръце, други без крака. Видях и следите от войната по лицата на многото самотни жени, които се разхождаха из града с кучетата си. Това беше първата ми среща с онова ужасно минало\", спомня си днес 69-годишната жена. Навремето обаче тя не искала да отделя голямо внимание на миналото, защото е трябвало да мисли за бъдещето си. Дошла в Германия, за да поработи и спести пари, с които да финансира следването си. \"Дойдох за една година, но тя не свърши никога\", казва тя. Босилка Шедлих започва работа в една фабрика, а след половин година става преводачка в женското общежитие. До този момент нейната история не се различава от историите на повечето гастарбайтери от Югославия. Младата жена обаче поема по друг път. Тя дава половината от заплатата си за курсове по немски език, намира по-добра работа и се записва да следва в Свободния университет в Берлин. \"Животът ме грабна и аз спрях да мисля за връщане в родината\", споделя тя. Много от нейните сънародници обаче си остават на \"гастарбайтерска вълна\". \"Те не са искали да имигрират\", казва белградският историк Владимир Иванович, който изследва историята на югославските гастарабайтери в Хумболтовия университет в Берлин. \"Тяхната цел е била да спечелят за кратко време колкото се може повече пари, за да се справят с екзистенциалните си проблеми. Някои от тях пък са пристигнали в Германия само за да си купят автомобил или мотор, с който после да се хвалят в родните си места\", казва Владимир Иванович. По онова време Югославия е завладяна от висока безработица. Тогавашното югославско правителство подписва спогодба с ФРГ за предоставяне на работна ръка, надявайки се, че така ще успее да \"изнесе\" безработицата извън страната, обяснява Иванович. Установяването на дипломатически отношения през януари 1958 година предхожда споразумението за гастарбайтерите. От гастарбайтер до депутат в Бундестага \"Първото поколение гастарбайтери действително е гледало на пребиваването си в Германия като на временно явление\", казва и Йосип Юратович. Той е първият югославски гастарбайтер, който става депутат в германския Бундестаг. \"Югославяните навремето са искали просто да поработят няколко години, да съберат пари и да се върнат\", казва той. Самият Юратович пристига в Германия на 15 години - той идва при майка си Катерина, която е пристигнала с първата вълна гастарбайтери през 1968 година. В Германия Йосип завършва обучение за автомонтьор. После работи на поточна линия - цели 20 години. И едва след това започва политическата му кариера в Берлин. \"Дойдох като гастарбайтер, после ме наричаха мигрант, а днес съм германец с чужди корени\", казва социалдемократът. Това изречение е показателно за много от хората от бивша Югославия, които живеят днес в Германия. А те са около 1,5 милиона. Някъде през 1980-те години Германия разбира, че много от югославските гастарбайтери вече няма да се върнат в родината си. Много от децата им вече са били пристигнали при тях. \"Това беше първият знак, че връщане назад няма. Вторият беше войната на югославска територия. Тогава на всички стана ясно, че за съжаление връщане няма да има\", казва Йосип Юратович. Така хората от бивша Югославия се изправят пред новото предизвикателство - интеграцията в Германия. Представителите на тази мигрантска общност обаче вече са говорели немски език, не се различавали много от германците нито по външен вид, нито пък културно - та нали и те са обичали \"месо и картофи\". \"В този смисъл тази група мигранти остава незабележима\", казва историкът Владимир Иванович. Босилка Шедлих нарича това \"измамна интеграция\" - поне що се отнася до първото поколение гастарбайтери. В повечето случаи те живеят в свое собствено общество. Техните деца обаче, както и третото поколение гастарбайтери са интегрирани много добре в германското общество. \"Това се дължи до известна степен на трудовия морал на хората от бивша Югославия. Повечето от тях изискват от децата си да бъдат много добри ученици. Затова и младото поколение е добре образовано. Много от децата на гастарбайтерите са висшисти. И те са тези, които съзнателно живеят в Германия. Много от тях влязоха и в политиката\", казва Босилка Шедлих.", "date": "2018.10.12", "title": "Дойдоха в Германия за една година, а останаха за цял живот"}
{"url": "https://www.dnevnik.bg/sviat/2018/10/12/3326689_osudeniiat_v_turciia_amerikanski_pastor_shte_se_vurne/", "text": "Турция ще освободи американския пастор, делото срещу когото обтегна отношенията между Анкара и Вашингтон, реши турски съд днес. Андрю Брънсън бе осъден на три години затвор, но институцията прецени, че няма да ги излежи, тъй като е задържан от октомври 2016 г. Делото срещу него бе за тероризъм. Брънсън е живял в Турция повече от 20 години и бе обвинен, че има връзки с кюрдски терористи и поддръжници на духовника и враг на президента Реджеп Ердоган Фетхуллах Гюлен. Адвокатът му каза, че Брънсън вероятно ще се завърне в САЩ. Заради това Вашингтон  наложи санкции на двама турски министри , а президентът Доналд Тръмп удвои митата върху алуминия и стоманата от Турция и тези две мерки ускориха обезценяването на лирата, разтревожило властите, а и турските и чуждите инвеститори.", "date": "2018.10.12", "title": "Осъденият в Турция американски пастор ще се върне в САЩ"}
{"url": "https://www.dnevnik.bg/sviat/2018/10/12/3326593_parij_poiska_ot_riiad_obiasneniia_za_izcheznaliia/", "text": "Френското външно министерство поиска от Саудитска Арабия обяснения за изчезването на журналиста Джамал Хажокжи след влизането му в консулството на Рияд в Истанбул, предаде \"Ройтерс\". Хашокжи пристигна в консулството преди 10 дни и не излезе от него. Турски представители обвиниха Саудитска Арабия, че той е бил убит на дипломатическа територия. Според в. \"Вашингтон пост\", за който критичният към властите в Рияд Хашокжи пишеше коментари, а от този следобед -  и според Би Би Си , Анкара твърди, че разполага със записи, които доказват тази версия. \"Изчезването на Джамал Хашокжи в Истанбул... повдига сериозни въпроси за съдбата му. Франция иска фактите да бъдат ясно установени и всички, които могат да допринесат за истината, да го направят в най-голяма степен\", каза говорителят Агнес фон дер Мюл. \"Това е съобщението, което предадохме на саудитските власти. Обвиненията, повдигнати срещу тях, изискват те да са прозрачни и да предоставят пълен и изчерпателен отговор\", продължи представителят на институцията. Франция е втората западна държава с остри коментари към Саудитска Арабия в последните часове. По-рано британският външен министър Джереми Хънт предупреди, че \"ако тези твърдения са верни, ще има сериозни последици\". \"Ройтерс\" отбелязва, че посланието от Париж е важно, доколкото Саудитска Арабия е един от най-важните клиенти на френски оръжия. Същевременно Франция невинаги подкрепя опитите на престолонаследника принц Мохамед бин Салман за сдържане на нарастващото иранско влияние в Близкия изток. Агенцията цитира дипломати, според които между Макрон и Мохамед бин Салман е имало тежки разговори, но все пак френският президент внимава да не влиза в остър конфликт с кралството. И ООН реагира с искане към Рияд, което не беше свързано с Хашокжи, но включваше искане да бъдат освободени всички активисти за правата на жените, задържани в последните месеци. Общо разследване Междувременно саудитска делегация пристигна в Турция за съвместно разследване на изчезването на Хашокжи. Анкара прие идеята за подобно разследване заедно с властите в Рияд и учуди някои анализатори, които поставят под въпрос резултатите от него заради обвиненията, отправени от високопоставени турски представители към саудитските им колеги. Високопоставен източник от Саудитска Арабия твърди, че решението е било взето вчера при посещение на саудитска делегация начело с губернатора на Мека принц Халед ал Файсал, и то действително по инициативата на Рияд. Според Анадолската агенция разговорите между саудитската делегация и турски представители ще се проведат в края на седмицата. Междувременно турски източници на \"Ройтерс\" потвърждават оценката на полицията, че става дума за предумишлено убийство на територията на консулството - обвинения, които Рияд отхвърля като неоснователни. Бойкот на \"Пустинния Давос\" Докато нараства международният натиск срещу Саудитска Арабия, медийни организации и големи корпорации обявиха, че няма да участват в конференция за инвестиции в Рияд или ще преразгледат участието си. Сред тях са в. \"Ню Йорк таймс\" и \"Файненшъл таймс\" (който преразглежда участието си като медиен партньор), в събитието няма да се включи и главният редактор на сп. \"Икономист\", обяви в. \"Хюриет дейли нюз. Един от съоснователите на корпорацията AOL, Стив Кейс, също се дистанцира от Саудитска Арабия \"заради последните събития\" около Хашокжи и обяви, че няма да присъства. Американският министър на финансите Стивън Мнучин междувременно каза, че \"планира да отиде\" и \"ако се появи още информация и в нея има промени, това може да се преразгледа\". Известна като \"Пустинния Давос, тридневната конференция събира най-важните лица на \"Уолстрийт\" и други ключови фигури от световния бизнес елит.", "date": "2018.10.12", "title": "Париж поиска от Рияд обяснения за изчезналия журналист, саудитски екип ще разследва с Турция"}
{"url": "https://www.dnevnik.bg/morski/2018/10/12/3326683_obran_e_bankov_ofis_v_sgradata_na_putna_policiia_vuv/", "text": "Банков офис, разположен в сградата на Пътна полиция във Варна, е бил обран снощи. За това съобщиха от районната прокуратура града, която е започнала досъдебно производство по случая. По информация на държавното обвинение снощи около 1 часа след полунощ неизвестен извършител е проникнал в офиса, който се намира в сградата на полицията, и е откраднал 300 лв. Кражбата е задействала сигнално-охранителната техника, но извършителят е успял да избяга, независимо че сградата на Пътна полиция е под денонощната охрана на намиращото се в същата сграда Трето районно полицейско управление във Варна. След малко повече от час е извършена нова кражба с взлом, но този път на 20 хил. лв. от офиса, който се намирал в близост до сградата на Пътна полиция. Почеркът на това престъпление и на кражбата от банковия офис, който се помещава в КАТ, бил \"подобен\", гласи съобщението от прокуратурата. Извършен е оглед на местопроизшествието, иззети са следи, гласи прессъобщението. Действията по разследването на двете взломни кражби продължава и в този момент, като се проверявала версията извършителят на двете престъпления да е един и същ.", "date": "2018.10.12", "title": "Обран е банков офис в сградата на Пътна полиция във Варна"}
{"url": "https://www.dnevnik.bg/sport/2018/10/12/3326697_federer_dopulni_polufinalite_v_shanhai_sled_tejuk_mach/", "text": "Шампионът Роджър Федерер премина още един труден тест и се класира за полуфиналите на турнира от сериите \"Мастърс\" в Шанхай. 37-годишният швейцарец победи Кей Нишикори с 6:4, 7:6 (4) в оспорван двубой, който продължи 1.52 ч. В опит да се класира за втори пореден и общо четвърти финал в Шанхай Федерер ще се изправи срещу Борна Чорич. 21-годишният хърватин достигна до полуфиналите на турнир от сериите \"Мастърс\" за втори път в кариерата си, след като победи австралиеца Матю Ебдън със 7:5, 6:4. Полуфиналът в долната половина на схемата противопоставя шампиона от \"Уимбълдън\" и US Open Новак Джокович и Александър Зверев. Сърбинът победи Кевин Андерсън със 7:6 (1), 6:3, а германецът отстрани Кайл Едмънд след 6:4, 6:4. Двубоят между Федерер и Нишикори започна с епичен гейм. Японецът беше изправен до стената, като спаси цели пет точки за пробив. Той имаше две възможности да спечели подаването си, но ги пропусна. В крайна сметка след повече от десет минути игра рекордьорът по титли от Големия шлем получи шеста възможност за пробив и този път успя. Японецът отговори с впечатляващ пробив на нула и започна да напипва верния ритъм. Федерер обаче не допусна обрат. При 5:4 швейцарецът сервираше за спечелването на първия сет и го направи с категоричен гейм на нула. Втората част също започна отлично за Федерер. Световният №2 проби още в първия гейм, след което затвърди предимството си за 2:0, въпреки че съперникът му имаше точка за връщане на пробива. Нишикори играеше все по-добре и все повече притискаше Федерер. При 1:2 японецът пропусна още два шанса да върне пробива, но в шестия гейм усилията му дадоха резултат и резултатът беше изравнен. До края двамата не получиха нови възможности при посрещане и така се стигна до тайбрек. В него Нишикори направи минипробив за 2:0, но Федерер взе седем от следващите девет точки, за да стигне до шестата си победа от осем мача с японеца.", "date": "2018.10.12", "title": "Федерер допълни полуфиналите в Шанхай след тежък мач с Нишикори"}
{"url": "https://www.dnevnik.bg/sport/2018/10/12/3326711_kontuziia_spria_adrian_andreev_v_bitkata_za_bronza_v/", "text": "Адриан Андреев остана без медал в индивидуалния турнир по тенис от младежките летни олимпийски игри в Буенос Айрес. 17-годишният българин получи контузия в кръста и при резултат 4:6, 1:3 се отказа от двубоя си с бразилеца Жилберт Соарес Клиер Жуниор. Все още не е ясно дали Андреев ще продължи участието си в турнира на двойки, където с австралийския му партньор Ринки Хиджиката стигнаха до полуфиналите. Тази вечер двамата трябва да играят с французите Юго Гастон и Клеман Табур, но е много вероятно мачът да не се състои. Мачът за бронзовите медали поединично започна по страхотен начин за Андреев. Българският тенисист, който е поставен под №6 в турнира, реализира два ранни пробива и поведе с 4:0. В петия гейм той поведе с 40:15 и имаше две поредни точки за трети пробив. Клиер Жуниор обаче измъкна подаването си и започна своя обрат в двубоя. Той върна първия пробив, след което намали изоставането си на един гейм - 3:4. Андреев имаше отличен шанс да поведе с 5:3, но не се възползва. Българинът поведе с 40:15, но допусна обрат в гейма и резултатът беше изравнен - 4:4. Той видимо изпитваше проблеми с кръста и при 4:5 поиска медицински таймаут. След подновяването на играта европейският вицешампион при юношите допусна нов пробив, който сложи край на първия сет. Във втората част българинът допусна ранен пробив и изостана с 1:3, след което реши да прекрати мъките си на корта. Андреев имаше физически проблем и във вчерашния си полуфинал в индивидуалния турнир. Той получи голяма пришка в крака малко преди да допусне решаващия пробив в първия сет на мача си с Факундо Диас Акоста и загуби с 4:6, 1:6.", "date": "2018.10.12", "title": "Контузия спря Адриан Андреев в битката за бронза в Буенос Айрес"}
{"url": "https://www.dnevnik.bg/photos/2018/10/12/3326459_fotogaleriia_posledicite_ot_uragana_maikul/", "text": "Ураганът Майкъл, отслабнал до тропическа буря, вече е причинил смъртта на 11 души, откакто навлезе на брега в южния щат Флорида, съобщиха днес властите в САЩ, цитирани от Франс прес. Пет от жертвите са в щата Вирджиния, където Майкъл достигна снощи, преминавайки още над щатите Джорджия и Северна Каролина. Според агенцията при навлизането си в северозападната част на Флорида на брега на Мексиканския залив, Майкъл е бил един от най-мощните урагани в историята на САЩ. Ветровете са достигали 250 км/ч и са надигали вълни до над 4 м, които са разрушили голям брой къщи край брега.", "date": "2018.10.12", "title": "Фотогалерия: Последиците от урагана Майкъл"}
{"url": "https://www.dnevnik.bg/biznes/2018/10/12/3326729_dji_pi_grup_se_otkazva_da_stroi_tunel_jeleznica/", "text": "Сред по-новите ѝ проекти е удължаване и заустване на главен дъждовен колектор с възложител пристанище Бургас с прогнозна стойност 2 млн. лв., финансирано от държавното предприятие \"Пристанищна инфраструктура\". Отново в Бургас компанията работи и по проект на общината за водоснабдяване и канализация на Лесопарк \"Росенец\". През лятото беше открита и спортната зала \"Арена Шумен\", чийто проект държавата финансира с 8 млн. лв. Компанията има редица проекти в София, между които участъци от метрото, ремонтът пред НДК и течащите сега реконструкции на централната градска част. ", "date": "2018.10.12", "title": "\"Джи Пи груп\" се отказва да строи тунел \"Железница\""}
{"url": "https://www.dnevnik.bg/analizi/2018/10/12/3326703_teviupravliavat_kakvosburkahme/", "text": "инт. Летището Виена. Кафене. Силен глас зад мен.", "date": "2018.10.12", "title": "#Тевиуправляват, #каквосбъркахме"}
{"url": "https://www.dnevnik.bg/politika/2018/10/12/3326759_shouto_na_siderov_veche_i_v_restorant/", "text": "Сидеров  има истории със скандали  в ресторант в Брюксел, по време на полет от София до Варна и т.н. Ася Иванова разказва за ситуация, случила се в сряда вечерта, когато тя и нейни колеги и партньори, предимно от чужбина (Дания, Норвегия, Австрия, Франция, Италия и Великобритания) влезли да вечерят в ресторанта. Тя забелязала, че на масата на политика се пушело в нарушение на забраната. Само две минути след сядането на компанията на Иванова на масата, човек от обкръжението на Сидеров потърсил конфронтация с гостите, които говорели на английски език. Те се оплакали на персонала на заведението, че има забрана за пушене и че законът трябва да се спазва, от което обаче не последвало нищо.", "date": "2018.10.12", "title": "\"Шоуто на Сидеров\" вече и в ресторант"}
{"url": "https://www.dnevnik.bg/ot_vas/novini_ot_vas/2018/10/12/3326231_manastirut_tatev/", "text": "Манастирът Татев е една от забележителностите на Армения. Изграден през девети век и включен в листа на ЮНЕСКО, той е сравнително отдалечен от Ереван (около 300 км), разположен на плато над долината на река Воротан. В годините на разцвета му през 11 век тук са служили над 1000 монаси. Поради местоположението си и естествената защита той е бил сравнително непристъпен.", "date": "2018.10.12", "title": "Манастирът Татев"}
{"url": "https://www.dnevnik.bg/sport/2018/10/12/3326720_bulgarin_specheli_zlato_v_sportnata_strelba_na/", "text": "Българинът Кирил Киров спечели златен медал на младежките олимпийски игри в спортната стрелба с пистолет от 10 метра при смесените интернационални двойки. 18-годишният състезател триумфира с титлата в тандем с германката Ванеса Зеегер. На втори поредни младежки игри български представител печели златото в дисциплината. Преди четири години в Нанджин Лидия Ненчева завърша първа с партньора си Владимир Свечников от Узбекистан. Киров и Зеегер показаха най-голямо постоянство и заслужено триумфираха в турнира. На финала двамата надвиха с 10:3 индонезийката Ману Бакер и таджикистанеца Бежан Файзулаев. Преди това Киров и Зеегер преодоляха квалификациите с трети резултат, като записаха общо 754 точки. В осминафинала българинът и германката се справиха с 10:5 с Кателин Никола от Франция и представителя на Великобритания Джеймс Милър. На четвъртфинал шампионите отстраниха колумбийката Хуана Руеда Варгас и германецът Ян Лука Карщед. В полуфинала българо-германската двойка надделя с 10:6 срещу Фатима ал Кааби от Ирак и белгиеца Джером Сон. Киров участва също в надпреварата при момчетата, където отпадна в квалификациите. Европейският вицешампион от 2017 г. завърши 11-и, като остана на четири точки от място във финала.", "date": "2018.10.12", "title": "Българин спечели злато в спортната стрелба на младежката олимпиада"}
{"url": "https://www.dnevnik.bg/evropa/2018/10/12/3326704_shest_evropeiski_durjavi_poiskaha_es_da_nalaga_sankcii/", "text": "Великобритания, Холандия и още четири страни в Европейския съюз настояват блокът да разшири обхвата на дейности, за които се налагат санкции, като добави кибератаки. Това съобщи агенция  \"Блумбърг\" . Предложението идва на фона на опити за проникване в ключови компютърни системи и мрежи в Европа и Съединените щати, за които Западът обвинява Русия и Китай. Заради глобални кибератаки, сред тях нападения срещу световната антидопингова агенция и срещу  Организацията за забрана на химическите оръжия  (ОЗХО), САЩ повдигнаха  обвинения на общо седем души миналата седмица . Групата, която настоява санкциите за нарушаване на спогодби за ядрени и химически оръжия и тези за подпомагане на тероризъм да се допълнят с хакерски атаки. Тя включва още Естония, Финландия, Литва и Румъния, пише още агенцията, като цитира документ, до който твърди, че е получила достъп. Защо е нужно Тези държави вярват, че кибератаките може да са \"нискобюджетни\" заради липсата на международна реакция, но всякакви ограничителни мерки биха променили това чрез политически сигнал, че може да има опасни последици. Идеята е подобна система да действа и срещу хора и организации, които стоят зад кибератаки. Въпросът се очаква да се обсъди другата седмица на срещата на върха в Брюксел. За подобна възможност някои европейски страни говорят от 2015 г. \"Трябва спешно да въведем подобен режим, за да се справим със зловредни кибердейности,\" казват страните в документ, разпространен и до други страни членки. Според тях въпросът е неотложен заради \"скоростта, с която се развиват събитията.\" Имат се предвид обвиненията от САЩ, Великобритания и Холандия за опитите на свързвани с военното разузнаване на Русия (известно като ГРУ) хакери да проникнат в системите на организации, които разследват ролята на Москва в няколко скандала. Миналата седмица в разследване \"Блумбърг\" също така разказа за микрочипове,  с които Китай шпионира големи американски компании . Препоръчва се санкциите да се фокусират върху хора и организации, но да не се изключват и \"секторни мерки\", каквито бяха наложени на руската икономика заради анексията на Крим и ролята ѝ в Източна Украйна. По-конкретно става дума за случаи на атаки срещу информационни системи, кражба на интелектуална собственост или зловредни дейности на държави и недържавни актьори и - евентуално по преценка на ЕС - мерки за опити за влияние на избори. Недостатъците Според запознат с въпроса източник председателят на Европейския съвет Доналд Туск обаче още се чуди дали въпросът за \"киберсанкциите\" да бъде включен в окончателната версия за заключителния документ, с който трябва да приключи срещата. Недостатъкът на подобен план е, че отговорникът за санкциите често се установява трудно заради усилието на хакерите да замаскират дейността си. Според страните зад предложението обаче доклади, изготвени от частния сектор, предлагат достатъчно убедителни доказателства.", "date": "2018.10.12", "title": "Шест европейски държави поискаха ЕС да налага санкции и за кибератаки"}
{"url": "https://www.dnevnik.bg/sviat/2018/10/12/3325703_avariiata_s_ruskata_raketa_-_vodeshtata_versiia/", "text": "Проблем с разкачването на един от четирите помощни резервоара с двигатели от първата степен с последващ удар във втората степен и разхерметизирането ѝ. Това засега е водещата версия за първата от десетилетия насам катастрофа при старта с руски космически кораб \"Союз\", за която говори днес Сергей Крикальов, изпълнителен директор на \"Роскосмос\". Разследването на инцидента от 11 октомври, завършил само 119 секунди след старта с аварийно приземяване на двучленния екипаж, ще отнеме поне две седмици за предварителните заключения. През това време са спрени всички стартове с ракетата носител \"Союз-ФГ\". - непосредствената причина (според Крикальов) е сблъсък на единият от страничните елементи от първата степен при отделянето ѝ; отклоняване от планираната траектория и разрушаване на долната част на втората степен, апаратурата е изпълнила задачите нормално и екипажът е оцелял благодарение на системата за аварийно спасяване при старта; - на борда бяха космонавтът Алексей Овчинин от \"Роскосмос\" и астронавтът от NASA Ник Хейг (третото място бе използвано за изпращане на повече товар), двамата са живи, медиците оценяват състоянието им като нормално, в петък те се завърнаха в Звездното градче край Москва; - започна наказателно разследване по подозрение за нарушаване правилата за сигурност при изработването на ракетата, довело до големи щети; - на старта присъстваха директорите на двете космически агенции - Дмитрий Рогозин и Джим Брайденстайн; - предстартовият контрол не установи никакви отклонения от нормите; - инцидентът става, когато ракетата е на 85 км височина, движи се с над 2000 км/ч и се е отдалечила от космодрума \"Байконур\" на над 130 км; - след отделянето на първата степен командирът Овчинин докладва в центъра за управление на полета: \"Авария на носителя\" и на 123-та секунда задейства аварийната спасителна система; - спускаемият апарат се отделя от ракетата и след суборбитален полет се приземява край град Джезказган в Казахстан (на около 400 км по права линия от Байконур); - 40 минути след инцидента екипажът се свързва със спасителите и те идват след около 1 час, двамата са преминали през претоварване от 6g-8g, те са подготвени за подобна ситуация, тъй като по време на тренировките преминават през претоварване от 15g - това е вторият случай със спасяване на екипаж на \"Союз\" след суборбитален полет, предишният е през 1975 г., когато отказва втората степен на \"Союз-18%, но тогава при спускането на капсулата в района на Алтай Василий Лазарев и Олег Макаров преминават през претоварване от повече от 20g и възстановяването им продължава дълго; - последната подобна авария е била преди 35 години - на 26 септември 1983 г. в кораб \"Союз\" Т-10/1 са Владимир Титов и Геннадий Стрекалов, когато 90 секунди преди старта избухва пожар в долната част на ракетата носител, стартът е прекратен, спасителната капсула е изстреляна от ракетата и двамата благополучно се приземяват на 4 км встрани; - има вероятност екипажът на Международната космическа станция (МКС) да остане там до края на годината (руската ракета е единственото транспортно средство), а се говори и за вариант след прибирането му станцията да бъде оставена безлюдна; - замразена е програмата на МКС за излизане в открития космос, защото на 19 и 25 октомври трябваше такава мисия да изпълни Хейг, а на 15 ноември - Овчинин; - сегашният екипаж на МКС може да използва кораб за аварийно завръщане, който е част от станцията, запасите са за половин година; - започна издирването и прибирането на отломки от ракетата в степта на Казахстан - ракетата носител \"Союз-ФГ\" се произвежда в Самара от Руския космически център \"Прогрес\", част от \"Роскосмос\"; генералният му директор бе отстранен по обвинения в злоупотреби през февруари 2018 г. след 15 години на поста; - досега е имало 64 старта с този вариант на ракетата и всички са преминали успешно, предишният старт бе на 6 юни 2018 г., има коментари, че този брой изстрелвания може би не е достатъчен за събиране на информация за тази относително нова версия на носителя; - надеждното едновременно отделяне на блоковете от първата степен е проектирано още за ракетата Р-7 през 50-те години на ХХ век и досега не е имало нито една авария по тази причина; - стартът и скачването с МКС са застраховани в компанията \"Согласие\" срещу 4.65 млрд. рубли за риск от загуба, повреждане, пълно унищожаване или прекъснато запалване при старта; въпреки презастраховането, ако аварията бъде призната като застхователно събитие, това ще е най-голямата сума, изплащана в сектора от много години - според Би Би Си това е 13-та голяма авария на руската космическа програма от 2010 г. насам. - Рогозин обеща на екипажа, че ще ги изпратят в космоса и това вероятно ще стане още през пролетта на 2019 г.; - от инцидента може да последва увеличаване финансирането на тестовете на ракети в САЩ, като за фаворит често са сочени Falcon и тежкотоварният вариант Falcon Heavy на Илон Мъск; отказът от руски ракети едва ли е възможен преди 2020 г., макар Мъск да твърдеше, че е готов през 2019 г. да извърши първия пилотиран полет с капсулата Crew Dragon.", "date": "2018.10.12", "title": "Аварията с руската ракета - водещата версия, най-главното и кой печели"}
{"url": "https://www.dnevnik.bg/sport/2018/10/12/3326780_kralev_obiavi_che_parite_za_emblemata_na_cska_sa/", "text": "Плащането за активите на фалиралия ПФК ЦСКА АД  е осъществено, обяви спортният министър Красен Кралев. Той заяви, че днес е получено потвърждение от синдика Дора Милева за превода на осемте милиона лева, с които фирмата \"Ред енимълс\" спечели търга. Развоят около казуса с търга за активите на ПФК ЦСКА АД предизвика огромно вълнение и напрежение сред привържениците, които бяха в очакване дали сумата ще бъде платена от собственика на \"ЦСКА - София\" Гриша Ганчев.  В четвъртък, когато беше крайният срок за плащането,  клубът обяви, че емблемата е платена  и поетият ангажимент към феновете е изпълнен. В интернет се появи и копие от платежното нареждане. \"След като платежното е видно, а днес и синдикът потвърди, че сумата е получена, според мен драмата с емблемата е приключена\", заяви Кралев в предаването \"Лице в лице\" по Би Ти Ви. \"Това беше морален ангажимент, който собствениците поеха към феновете и си го изпълниха. Към феновете и към държавата, защото имаше много сериозни задължения и към НАП, и към други инвеститори. Част от тези задължения бяха погасени с този акт. Пак казвам, че това е морален акт, който очевидно всички фенове на ЦСКА приветстват и одобряват\", допълни той. Попитан дали драмата с ЦСКА е приключила като цяло, спортният министър заяви: \"Аз не виждам каква драма има с ЦСКА. Отборът си има бюджет, участва си успешно в Първа професионална лига, участваше в евротурнирите. Така че, пак казвам, това е един акт, морален ангажимент, който собствениците на ЦСКА бяха поели към българската държава и го изпълниха\".", "date": "2018.10.12", "title": "Кралев обяви, че парите за емблемата на ЦСКА са получени"}
{"url": "https://www.dnevnik.bg/sport/2018/10/12/3325978_bez_ronaldo_portugaliia_oburna_polsha_i_vze_nova/", "text": "В отсъствието на голямата си звезда Кристиано Роналдо,  който е разследван за изнасилване от 2009 г. , Португалия победи Полша с 3:2 като гост във втория си двубой от Лигата на нациите. Европейските шампиони записаха втори успех в група 3 от елитната дивизия на новия турнир на УЕФА. Полша започна по-добре мача в Хожув и поведоха в 18-ата минута. Вратарят Руи Патрисио увисна при центриране от корнер на Рафал Курзава, а на далечната греда Кшищов Пьонтек надскочи прекия си пазач и с глава изпрати топката в опразнената врата. Домакините задържаха преднината си само 13 минути. Пици беше изведен на скорост вдясно от вратата и центрира по земя във вратарското поле, където измъкналият се зад защитата Андре Силва отбеляза на три метра от голлинията. Две минути преди почивката гостите вкараха второ попадение. Защитата на Полша проспа дълго подаване от половината на Португалия, а Рафа Силва се озова сам срещу Патрисио и премина покрай него. Камил Клик се хвърли на шпагат в краката на нападателя на \"Севиля\", но успя само да прати топката в собствената си врата. Седем минути след почивката португалците стигнаха до трето попадение. Бернардо Силва се разходи пред наказателното поле и стреля с левия крак към долния десен ъгъл на Лукаш Фабиански. Вратарят на \"Уест хем\" не се намеси добре и позволи топката да се озове зад гърба му. В 77-ата минута Полша се върна в мача благодарение на двете си резерви - Якуб Блашчиковски и Камил Гросицки. Гросицки направи страхотен пробив по десния фланг и центрира към вратарското поле. Двама защитници на Португалия последователно не успяха да изчистят топката. Тя попадна в Блашчиковски, който отбеляза с хубав шут от границата на наказателното поле. В оставащите минути домакините не успяха да стигнат до добра ситуация да изравнят. Португалия пък пропиля две отлични възможности за четвърти гол чрез Ренато Санчес и Бруно Фернандес. С пълен актив от шест точки Португалия остава начело в група 3 и направи важна крачка към спечелването й. Полша и Италия имат по една точка след равенството помежду си. В събота двата отбора се срещат на полска земя в опит да се върнат в битката за първото място.", "date": "2018.10.12", "title": "Без Роналдо Португалия обърна Полша и взе нова победа в Лигата на нациите"}
{"url": "https://www.dnevnik.bg/video/2018/10/12/3326005_video_raketi_podvodnici_bombardirovachi_-_rusiia/", "text": "Русия проведе мащабно учение на стратегическите си ядрени сили, в което бяха изстреляни балистични , крилати и спускани от самолети ракети. Подобни маневри имаше преди около година - на 26 октомври 2017 г. На видео записи, разпространени от министерството на отбраната, се вижда нощна стрелба от подводница от тихоокеанския флот, излитане на ракетоносци Ту-95МС, Ту-160 и Ту-22М и подводничари, които изстрелват ракета. Според официалното съобщение е стреляно и от Северния флот от акваторията на Баренцово и Охотско море, а самолетите са излитали от летищата \"Енгелс\" и \"Украинка\" в Амурска и \"Шайковка\" в Калужка области. Проверена е системата за постъпване на заповеди от центъра за управление до командните пунктове на конкретните поделения, тренирано е засичане от обединената космическа и наземна система изстрелването на балистични ракети от подводници. Поразените цели са били на полигоните Кура в Камчатка, Чижа в Ненецкия автономен окръг, Пембой в Коми и Терект в Казахстан.", "date": "2018.10.12", "title": "Видео: Ракети, подводници, бомбардировачи - Русия тренира днес ядрените си сили"}
{"url": "https://www.dnevnik.bg/skorost/2018/10/12/3325200_vietnam_zaiavi_avtomobilni_ambicii_na_avtosalona_v/", "text": "След Китай и Индия Виетнам става поредната азиатска държава с амбиция да остави следа в автомобилната индустрия. На продължаващия до 14 октомври автосалон в Париж пред широката публика се представи марката \"Винфаст\" (VinFast). Тя е част от най-големия частен концерн в страната \"Вингруп\", който има 25-годишна история и проекти в строителството, недвижимите имоти, търговията, новите технологии, услугите, образованието и т.н. На изложението \"Винфаст\" представи два концептуални автомобила, които обаче са доста близко до серийни разработки. Те са направени на база платформи на БМВ, които виетнамците са купили. Като цяло от компанията обобщават, че ще предлагат модели, които ще носят духа на Виетнам, ще са с италиански дизайн (на ателието \"Пининфарина, б.а) и европейски технологии. Седанът \"Лукс А2.0\" (LUX A2.0) използва двулитров турбобензинов двигател с две мощности - 174 или 228 конски сили. Скоростната кутия е автоматична с осем предавки на германската компания ZF, а предаването е задно. Кросоувърът \"Лукс ЕсА 2.0\" (LUX SA2.0) се тегли от същия мотор, но само в неговата по-мощна версия. Скоростната кутия също е на ZF, а предаването може да е задно или 4Х4. Любопитна подробност е, че външният вид на двата модела е избран чрез допитване до виетнамците през октомври миналата година, като са били предложени десетки скици. Според председателя на борда на \"Винфаст\" Ле Ти Ту Туи амбицията на компанията е да предложи моделите не само във Виетнам, но и в чужбина. Тя допълни, че серийните модели на базата на концептуалните ще се появят на местния пазар още през есента на следващата година. В същото време \"Винфаст\" започва и работа по нови модели, насочени както към вътрешния пазар, така и за износ. Сред тях ще има електрически автомобили, бусове и мотопеди.", "date": "2018.10.12", "title": "Виетнам заяви автомобилни амбиции на автосалона в Париж"}
{"url": "https://www.dnevnik.bg/sport/2018/10/12/3325974_ganchev_plati_no_shte_nauchi_li_nai-vajniia_urok_ot/", "text": "Купуването на емблемата на ЦСКА се превърна в същинска епопея. В четвъртък следобед  \"ЦСКА - София\" най-накрая съобщи, че дружеството \"Ред енимълс\" е платило сумата , с която спечели търга за активите на фалиралия ПФК ЦСКА АД. Действие, с което Гриша Ганчев съумя да направи огромна крачка към бъдещето. Бизнесменът, на практика,  беше притиснат до стената , като евентуален отказ щеше да се приеме като отстъпление и да отблъсне голяма част от запалянковците на отбора. Сега обаче изглежда, че козовете са в ръцете на Ганчев. Но той трябва да съумее да ги използва правилно, като покаже, че е научил много важен урок. До момента от идването си на \"Българска армия\" той действаше по начина, който управляваше преди това и \"Литекс\" - без да включва феновете в своето бизнес уравнение. Вълненията около казуса с плащането трябва да подействат като сигнална лампа за Ганчев и той да промени модела си, като го насочи изцяло към феновете. Само така огромната инвестиция би се осмислила вместо да виси като воденичен камък с посланието: \"Платихме, защото нямаше как иначе\". Силната карта Дълго привържениците на ЦСКА, които последваха \"ЦСКА - София\", а и самият клуб, понасяха подигравки и упреци, че се опитват да минат \"метър\". Сега картината се промени с плащането, от което над 4.5 млн. лева отиват към НАП. Още 3 милиона се разпределят между кредитори, голяма част от които са бивши футболисти и треньори на ЦСКА, като те получават пълната сума от признатите си вземания. \"Ако стигнем до шестия ред при разпределението на парите от търга за емблемата, можем да хвърляме шапки и да викаме \"Ура\", каза синдикът на фалиралото дружество Дора Милева пред \"Дневник\" след провеждането на търга за активите и получаването на предложението на \"Ред енимълс\". \"ЦСКА осигури най-високото удовлетворение на кредитори в историята на футболната несъстоятелност в света\", каза пред \"Дневник\" адвокатът Първан П. Първанов от Нюйоркската кантора за международен арбитраж, който през лятото защитаваше клуба в делата срещу УЕФА в Спортния арбитражен съд, довели до включването на отбора в европейските клубни турнири. \"Наистина безпрецедентен случай, особено за клуб, който не е собственик на стадиона и базите си. При икономическото разместване в полза на масата и на кредиторите, осигурено от собствениците на ЦСКА, виждаме общо над 40% удовлетворение на база приети вземания и 100% за всички над 140 служители по трудови договори (играчи, треньори и администрация)\", добави Първанов. В миналите месеци ПФК ЦСКА - София ЕАД и холдинговата компания ЦСКА 1948 АД изкупиха вътрешно вземания на кредитори чрез цесии за общо над 1.5 млн. лева. Отделно в договора, който сключи с министерството на спорта за ползване на базите, клубът пое ангажимент за погасяване на 800 хил. лева стари задължения за местни данъци и такси. Така пълната сума от \"ЦСКА - София\" за кредитори на фалиралия ПФК ЦСКА АД надхвърля общо 10.350 млн. лева. \"За нас като ръководство този акт беше също много важен. С него собствениците на клуба показаха чистите си намерения относно клуба, относно футбола и изобщо спрямо спорта. Между другото това са факти, които те са доказали във времето назад със своята работа\", каза спортният директор на ЦСКА Пламен Марков пред БНР. И добави, че занапред \"никой повече под каквато и да е форма няма моралното право да има претенции\" за автентичността на клуба. Най-ценният урок В последните дни градусът на напрежението на \"Българска армия\" се повиши неимоверно. В социалните мрежи привърженици заявяваха готовност да оттеглят подкрепата си към Ганчев и да спрат с футбола, ако не се плати. Мнозинството от тях дадоха ясен знак колко важна за тях е емблемата като символ на приемствеността с миналото, без значение от цената. В този момент те изнесоха много ценен урок, който Ганчев и екипът му трябва да научат, Феновете показаха желание да участват дейно в процеса, наречен \"футбол\". Дълги години ръководителите на клубовете, а и на целия български футбол не успяваха (и все още не успяват) да разберат, че това е бизнес и без потребителите в лицето на запалянковците наливането от пусто в празно ще продължава. Докато непрестанно обновяваха официалния сайт в очакване на новината за плащането, привържениците започнаха сами да дават идеи как да подкрепят клуба, за да могат част от средствата да се върнат обратно при Ганчев (и партньора му Юлиян Инджов - според неофициална информация на \"Дневник\" двамата са осигурили по равно парите за плащането), за да не се окаже този разход в тежест на амбициите на клуба за спортни резултати или инвестиции в базата. Появиха се призиви за масово купуване на билети и сезонни карти, за създаване на сметка, в която да се превеждат суми. Роди се идея за създаване на събитие по посрещане на емблемата на \"Българска армия\" преди следващото домакинство срещу \"Етър\" и т.н. \"(Плащането е) Акт, с който искаме да постигнем безпрецедентно обединение на червените фенове. Надявам се на активизация от наша страна - посещение на мачове, купуване на билети, абонаментни карти. Да допринесем с каквото можем за нашия любим клуб. С гордо вдигнати глави можем да кажем: \"Ние сме ЦСКА\", заяви пред \"Нова\" Иван Велчев, който представляваше \"Ред енимълс\" в търга и е един от лидерите на фракцията \"Енимълс\". Ганчев направи много, за да постигне това, към което се стреми - отборът участва в Първа лига, игра в евротурнирите, клубът сключи договор за ползване на базите, а на Панчарево беше извършен ремонт. С плащането за емблемата и останалите активи, бизнесменът направи ход, с който се очаква да провлече голяма част от запалянковците, които след фалита на ПФК ЦСКА АД стояха встрани. На хоризонта се открива отлична възможност Ганчев и екипът му да превърнат момента в повратен, като уловят вълната от емоциите и въвлекат феновете в голямата игра. Същите фенове, които през последните два сезона се оплакват, че не им се дава шанс да си дадат парите за фен артикули или за качествени продукти в деня на мачовете. Ако Ганчев изиграе правилно картите си и развие дългосрочна стратегия с въвличането на феновете, инвестицията в емблемата може да се превърне от тежко бреме в залог за бъдещето.", "date": "2018.10.12", "title": "Ганчев плати, но ще научи ли най-важния урок от феновете на ЦСКА"}
{"url": "https://www.dnevnik.bg/evropa/2018/10/12/3325593_mejdu_makron_i_rjute_se_zaformia_sujuz_koito_moje_da/", "text": "Между френския президент Еманюел Макрон и холандския премиер Марк Рюте се оформя решаващ съюз, който си поставя за цел да пренареди европейската политическа карта, пише \"Политико\". Макрон и Рюте са постигнали начално споразумение заедно с още няколко премиери от либералния лагер за обединение на движението на Макрон \"Република, напред!\" и Алианса на либералите и демократите за Европа (АЛДЕ) за евроизборите догодина. Това заявиха пред \"Политико\" хора, запознати с дискусиите. Партията за свобода и демокрация на Рюте е ключов член на АЛДЕ, която е основното либерално политическо семейство в Европа. Новата прогресивна коалиция възнамерява да се изправи срещу дълго време доминиращите в европарламента консерватори и да промени сметките за това  кой ще заеме висшите постове в ЕС , които ще се освободят следващата година. Според източници партиите в коалицията ще водят кампания около обща платформа, но партньорството им официално ще се реализира след  изборите за Европейски парламент  през май догодина. Те смятат, че ще се справят достатъчно добре, за да сформират втората по големина група в парламента и така да дадат на лидерите си допълнително влияние в преговорите за запълване на ръководните постове в евроинституциите и по-голям брой гласове при избора на нов председател на еврокомисията. Очаква се най-многобройна все пак да остане дясноцентристката Европейска народна партия. Партньорството, което в крайна сметка може да доведе до преименуването на АЛДЕ, но първоначално се смята за съвместна инициатива, а не са единна нова политическа партия, ще бъде обсъдено от либерални партийни лидери в Брюксел следващата седмица преди срещата на лидерите на ЕС в сряда и четвъртък. На практика от идването си на власт през 2017 г. Макрон остави политиците в Европа да се чудят какъв съюз ще сформира  в опит да окаже повече влияние  в европейската политика. Досега основното  препятствие пред сделката с АЛДЕ  бе лидерът на групата Ги Верхофстад. Макар да е смятан за един от най-красноречивите проевропейци, 65-годишният политик е част от старото поколение политици. Такива са също сегашният председател на еврокомисията Жан-Клод Юнкер (на 63 години) и председателят на Европейския парламент Антонио Таяни (на 65). Верхофстад не може да блокира зараждащата се коалиция. Неговите критици смятат оттеглянето му за неизбежно, тъй като изборът на нов Европейски парламент изисква също така сформирането на нови групи и избирането на нови лидери за тях. Макрон е постигнал споразумение и с испанския либерален лидер Алберт Ривера и неговата партия \"Граждани\". Ново влияние Очаква се ЕНП да продължи да бъде най-голямата партия в парламента следващата година. Според  процедурата с \"водещия кандидат\"  ЕНП ще има предимство при избора на наследник на Юнкер. Системата предполага Европейският съвет да номинира кандидата на партията, спечелила най-много места в парламента. Лидерите на ЕС обаче вече заявиха, че не се чувстват задължени да използват схемата, която според тях им отнема правото, заложено в европейските договори, да номинират кандидат, който след това да бъде потвърден от мнозинството в европарламента. АЛДЕ също изрази съпротива срещу системата, като отбеляза, че тя дава прекомерно предимство на ЕНП. АЛДЕ разполага с осем от 27 места в Европейския съвет – същия брой като ЕНП – което дава на либералите значителна сила сред държавните и правителствените ръководители на ЕС и подобрява шансовете им да спечелят председателския пост в еврокомисията, ако съветът игнорира системата с \"водещия кандидат\". Кого наричаш либерал? В същото време Макрон изглежда фокусиран не толкова върху това да се отърве от Верхофстад, колкото от премахването на думата \"либерален\" от името на каквато и да било бъдеща партия, която може да се роди от съюза му с Рюте, защото думата носи силно негативен отенък във френската политика. Според някои официални лица промяната може да се завърти около думите \"прогресивен\" или \"Екип Европа\". Някои официални лица от АЛДЕ коментираха пред \"Политико\", че либералите се готвят за промяна, реформа или разпускане на сегашната група в европарламента след изборите през 2019 г., когато бъде формализиран съюзът с Макрон. Служител от \"Република, напред!\" заяви, че партията има намерение да създаде нещо ново, \"най-вероятно група\". По думите му фокусът е върху нови партии извън европарламента. \"Ние не искаме по-добра версия на АЛДЕ или АЛДЕ с нов външен вид\". В АЛДЕ влизат членове от изключително широк политически спектър – от пламенни федералисти като Верхофстад до евроскептични популисти като чешкия премиер Андрей Бабиш.", "date": "2018.10.12", "title": "Около Макрон се заформя съюз на либерали, който може да разбърка картите за евроизборите"}
{"url": "https://www.dnevnik.bg/detski_dnevnik/2018/10/12/3326016_moje_li_uchilishteto_da_e_zona_i_za_roditeli/", "text": "Утре от 10 до 17 часа в кино \"Люмиер Лидл\" специалисти от сферата на образованието и родители ще обединят ресурсите и идеите си в разговор за това как изглежда училището на бъдещето и как може да се създаде общност от учители и родители. Форумът \"Училището - зона за родители\" е организиран от асоциация \"Родители\", чийто директор - психологът Яна Алексиева, разказва за \"Детски Дневник\" за това как ще протече форумът, кой ще участва и какво се очаква. \"Целта на форума ни е да отворим пространство за обсъждане на темата в какво училище мечтаем да учат и да растат като щастливи хора, децата ни. Колко важно е родители и учителите да са партньори и да водим конструктивен разговор\", казва Яна Алексиева. В първата част на форума участниците ще чуят свързани с училището теми, а лектори ще са хора, посветили времето и работата си на образованието. След 14 часа ще започне работилницата \"Моите стъпки към мечтаното училище\", в която участниците ще могат да дадат идеите и мечтите си за едно по-добро училище. \"Приготвили сме и специална книжка \"Училище и родители. Митове и истини\", в която е събран част от опитът ни за взаимоотношенията училище-родители. Всеки на форума ни ще я получи\", обещава Алексиева. \"Училищната общност е ключово важна за децата и ако искаме да имаме спокойни и щастливи деца, които да станат спокойни и щастливи възрастни, е необходимо да имаме общност\", разкрива тя. Пълната програма на форума можете да намерите  тук , входът е свободен.", "date": "2018.10.12", "title": "Може ли училището да е зона и за родители"}
{"url": "https://www.dnevnik.bg/sviat/2018/10/12/3325670_kak_bivshiiat_klon_na_al_kaida_v_siriia_ovladia_idlib/", "text": "Джихадистите от \"Хаят Тахрир аш Шам\", които контролират по-голямата част от провинция Идлиб, бяха призовани да се оттеглят до понеделник от районите, в които ще бъде създадена \"демилитаризираната зона\", за която се договориха Русия и Турция. Постигнатото на 17 септември споразумение  позволи да се избегне офанзива на режима  срещу последния бастион на бунтовниците и джихадистите в Сирия, намиращ се в северозападната част на страната близо до турската граница. Групировката \"Хаят Тахрир аш Шам\" няколко пъти смени името си, но твърдото ѝ ядро е от бившия сирийски клон на \"Ал Кайда\". Тя винаги бе изключвана от споразуменията за примирие под егидата на ООН или Русия във воюващата страна. Кои са \"Хаят Тахрир аш Шам\"? Групировката \"Хаят Тахрир аш Шам\" първоначално, от януари 2012 г., бе известна като \"Джебхат ан нусра\". Така продължават да я наричат сирийското правителство на Башар ал Асад и неговите съюзници от Русия. Определена от Вашингтон, Европейския съюз и ООН като \"терористична\" организация, тя води началото си от иракската \"Ал Кайда\". Нейният ръководител Абу Мохамад ал Джолани първоначално се сражаваше в Ирак. През 2013 г. групировката продължаваше да декларира вярност към \"Ал Кайда\", но през юли 2016 г. обяви, че къса с нея и се преименува на \"Джебхат ан нусра аш Шам\". В началото на миналата година \"Джебхат ан нусра\" се саморазпусна и формира основната членска маса на \"Хаят Тахрир аш Шам\". \"Хаят Тахрир аш Шам\" е съставена предимно от сирийски джихадисти. Организацията наброява около 30 хил. души, от които близо 10 000 са чужденци, твърди Сирийският център за наблюдение на човешките права. Става дума за \"доста добре организирани и опитни джихадисти\", твърди експертът по Сирия Фабрис Баланш. Според анализатора от Института за Близкия изток Чарлс Листър чуждестранните бойци са най-вече от Йордания, Саудитска Арабия, Тунис, Египет или Централна Азия. Каква е властта ѝ? Организацията  контролира 60 процента от провинция Идлиб . Тя установи там гражданска администрация, която събира мита на границата с Турция и данъци от търговците. Влиянието на \"Хаят Тахрир аш Шам\" се дължи до голяма степен на факта, че групировката контролира вноса и износа от Идлиб, което ѝ помага да се финансира и така й предоставя повече мощ от тази, с която по принцип разполага\", заяви в началото на месеца Никълъс Херъс, изследовател от Центъра за нова американска сигурност. Когато режимът започна да си връща изгубеното влияние, бойците на \"Хаят Тахрир аш Шам\" в Южна Сирия и в близост до Дамаск бяха евакуирани в Идлиб. Организацията стана мишена за ударите на Русия и на водената от САЩ антиджихадистка коалиция. Няколко от нейните висши ръководители бяха убити. \"Хаят Тахрир аш Шам'' влезе през 2017 г. в кървави сблъсъци за надмощие с някогашните си съюзници от влиятелните ислямистки групировки \"Ахрар аш Шам\" и \"Нуредин аз Зинки\", които обявиха в началото на 2018 г., че се сливат в едно под егидата на Турция. Двете организации привлякоха към себе си през август още четири бунтовнически фракции и формираха заедно с тях нова коалиция - Сирийски фронт за освобождение. \"Хаят Тахрир аш Шам\" освен това извърши редица нападения срещу \"спящи клетки\" на съперниците си от \"Ислямска държава\", които поеха отговорност за убийствата и атентатите срещу ръководители на групировката през последните месеци. Двете джихадистки организации вече се бяха сблъскали и на други места в Сирия. Какво бъдеще чака \"Хаят Тахрир аш Шам\"? На 22 август Джолани потвърди решимостта на групировката да се съпротивлява при евентуално нападение на Дамаск срещу Идлиб. Русия настоява за разпускане на \"Хаят Тахрир аш Шам\". Турция обаче, която покровителства бунтовническите формации и определи \"Хаят Тахрир аш Шам\" за \"терористична\" организация, сключи на 17 септември споразумение с Москва, което ѝ позволи да предотврати офанзива, която би дестабилизирала границата й и довела до идването на нови мигранти на нейна територия. Споразумението започна да бъде изпълнявано с изтегляне от страна на бунтовниците и джихадистите (включително и \"Хаят Тахрир аш Шам\") на тежкото въоръжение от бъдещата \"демилитаризирана зона\" от 15 - 20 км на предвидената в споразумението дата. \"Хаят Тахрир аш Шам\" не взе отношение по споразумението, но близки до организацията източници потвърдиха, че тя е изтеглила тежкото си въоръжение. Създаването на \"демилитаризирана зона\" няма да бъде осъществено преди евакуацията на джихадистите от зоната, което според споразумението трябва да стане до следващия понеделник. /БТА", "date": "2018.10.12", "title": "Как бившият клон на \"Ал Кайда\" в Сирия овладя Идлиб"}
{"url": "https://www.dnevnik.bg/sviat/2018/10/12/3325658_kak_kitai_uzakoni_lagerite_za_prevuzpitavane_na/", "text": "Китайските власти публикуваха документ, определящ принципите за борба с екстремизма в Синцзян-Уйгурския автономен район (СУАР), където живеят мюсюлмани. С него се признава съществуването на \"лагери за превъзпитание\", в които според експерти на ООН са хвърлени без съд за неопределено време близо 1 милион души. Лагерите са наречени \"центрове за професионално обучение и повишаване на квалификацията\". Освен това се забранява жителите на региона \"да се месят в сватби, погребения и процедури за наследяване на други хора\", \"да се отказват от радиото и телевизията\" и \"да разширяват понятието халал извън сферата на храненето\". Документът, публикуван на 9 октомври, носи името \"Наредба за борба с екстремизма в Синцзян-Уйгурския автономен район\". Приет е от Постоянния комитет на Тринайсетото събрание на народните представители на СУАР на петата му сесия. Той определя екстремизма като \"крайна проява на религиозни идеи, бойкот (на стоки, услуги и събития, организирани от властите на региона, бел. на изданието), както и намеса във всекидневния живот и общественото мнение\", а също така \"изказвания и действия, разпалващи омраза, дискриминация и пропагандиращи насилие чрез изопачаване на религиозни учения\". Сред описанията на конкретни примери за екстремизъм освен обичайно подразбираните неща (принуждаване на други хора да носят определен вид дрехи, да спазват религиозни канони и др.) има и доста изненади. Забранено е например жителите на СУАР \"да се месят в сватбите и погребенията на други хора\" (може би всъщност да им налагат шериатските ритуали), \"да се отказват от радиото и телевизията\" и \"да разширяват понятието халал (позволено според ислямските норми) извън сферата на храненето\". Забранено е също да се унищожават държавни документи, валута, знамена, снимки на китайски лидери и да се възпрепятства обучението на децата в държавни училища. Последната точка забранява и \"всякакви други екстремистки действия или изказвания\". От началото на април 2017 г. в Китай действа закон за борбата с екстремизма в Синцзян-Уйгурския автономен район. Осем милиона от 21-милионното му население изповядват исляма и властите на страната правят опити да не допуснат разпространяване на радикални идеи. За да изкоренят това зло, властите в региона \"ще китаизират религията, ще я адаптират към нормите на социалистическото общество\". Отговорните служители \"ще отчитат всяка година изпълнението на задачите за борба с екстремизма\", ще бъдат и награждавани за особено добри постижения в тази сфера. \"За борба с екстремизма е необходимо ясно да бъдат разграничавани законната и незаконната религиозна дейност, нормалните обичаи и противоправното поведение\", гласи чл. 11. Накрая чл. 14 предписва с цел изличаване на екстремизма да се съчетава \"индивидуалното образование с обучение в центровете за професионално обучение и повишаване на квалификацията\". Най-вероятно се подразбират т.нар. лагери за превъзпитание, чието съществуване китайското правителство отричаше досега. В тях по данни на експерти от ООН са настанени може би към 1 милион души, които са заети с физически труд, пеят патриотични песни, гледат пропагандни филми, учат китайски и четат партийния печат. Първите данни за тези лагери започнаха да изтичат в началото на 2017 г. Създаването им е свързано с личността на назначения през август 2016 г. шеф на партийния комитет в СУАР Чън Цюанго, работил преди това в друг неспокоен китайски регион - Тибет. Затворниците в такива лагери са най-вече уйгури и казахи. Както информира по-рано \"Комерсант\", според източници, запознати с обстановката в региона, човек може да бъде хвърлен там за спазване на религиозните ритуали, за отказ да учи китайски език или наличие на роднини, заминали в чужбина, а и за много други неща. Документът посочва, че в \"центровете за професионално обучение и повишаване на квалификацията\" трябва да се съчетават \"образование и наставничество, идеологически и психологически консултации, корекции в поведението, изучаване на държавния език и законите\". Според чл. 17 \"центрове за професионално обучение и повишаване на квалификацията\" могат да създават властите на всички нива от околия нагоре. Собствени задачи в борбата с екстремизма са поставени на културното, образователното, съдебното, правоохранителното и всички останали ведомства от региона. Местното здравеопазване примерно трябва да се бори срещу \"подронването на политиката за планиране на раждаемостта и разпространението на екстремизъм в медицинските заведения\". В голям раздел са оформени законодателно вече съществуващи практики за контрол върху комуникациите на хората в СУАР. Чл. 28 разпорежда на телекомуникационните компании \"да монтират системи за мониторинг и блокиране на екстремистко съдържание под формата на текст, аудио- или видеозаписи\". Ако бъде открито подобно съдържание, то трябва да бъде \"незабавно премахнато, да се запазят доказателства за разпространението му и да се подаде сигнал до съответните органи\". Има и доста точки, засягащи личните отношения между хората. Освен споменатата вече забрана за \"намеса в сватби и погребения\" чл. 35 изисква Комсомолът в КНР \"да съдейства за смесването на всички етнически групи в Синцзян\". Властите на региона се задължават \"да бдят за законно регистриране на браковете и провеждане на сватби\". Семействата трябва \"да спазват закона\". Родителите да учат децата на \"уважение към науката, гражданска съзнателност, опазване на междуетническия мир\". Според ориенталиста Дмитрий Жолобов, старши преподавател в Уралския федерален университет, властите в КНР са решили да кодифицират съществуващите вече практики в района, тъй като кампанията за \"превъзпитание\" е добила прекалено голям мащаб. \"Твърде много се заговори за нея извън Китай - посочи той за \"Комерсант\". - Външнополитическите минуси от мълчанието по тази тема станаха прекалено много, трябва нещо да се обяснява пред журналистите.\" Експертът уточни, че с оглед обема и подробната разработка на документа китайските власти явно не смятат скоро да отхвърлят политиката за \"превъзпитание\". /БТА", "date": "2018.10.12", "title": "Как Китай узакони \"лагерите за превъзпитаване\" на мюсюлмани"}
{"url": "https://www.dnevnik.bg/bulgaria/2018/10/12/3325954_razsledvaneto_na_ubiistvoto_v_ruse_kakvo_se_znae_i/", "text": "Убийството на телевизионната водеща Виктория Маринова  в Русе беше обявено от властите за разкрито на четвъртия ден след извършването му. Версията, оповестена официално от премиера, главния прокурор и вътрешния министър - че извършител е 21-годишният Северин Красимиров от една от ромските махали в града, а мотивът е сексуално посегателство, предизвика полярни мнения - от доверие в достоверността на установеното, до конспиративни теории, че мъжът е поел чужда вина и прикрива истинската причина (най-често свързвана с работата на жертвата като журналист и административен директор в местна кабелна телевизия и първото й и последно предаване от 30 септември). Властите изрично подчертаха, че работата на разследващите продължава и не се изключва нито една версия. Източници на \"Дневник\" от разследването коментираха, че всички установени до момента доказателства водят до заподозрения Красимиров като най-вероятен извършител на деянието. В същото време има въпроси (включително от неопровергани досега медийни публикации), на които ще се търси отговор в хода на разследването, включително след връщането на арестувания в Германия Красимиров. Известните факти Според източници на \"Дневник\" сред разследващите   около извършването на убийството. На 6 октомври сутринта Виктория Маринова е пила кафе със свои приятели и към 10.30 ч. си тръгва, за да тича, подготвяйки така се за любителско състезание на следващия ден. Паркира колата си около хотел \"Рига\" и се насочва към дългата около 5 км. крайречна алея, където често е тренирала.  По данни на полицията  , която вероятно е стигнала само до средата на алеята, докато Маринова е продължила до края ѝ, оставайки сама с дебнещия наоколо Северин Красимиров. По информация на \"Капитал\" камера до железопътен прелез е заснела бягащата Виктория Маринова и Северин Красимиров, който я следи с бърза крачка. Разследващи коментираха, че събраните до момента данни не дават основание да се смята, че Красимиров \"се е целил\" точно в тв водещата и че при друго стечение на обстоятелствата жертва е можело да бъде другата жена по алеята. За Красимиров според разследващите е установено, че в събота вечерта е бил на рожден ден в ромската махала Селеметя, където е употребил голямо количество алкохол и в късната сутрин в събота е   - близо до квартал \"Тракция\", където живее, в търсене на жертва. След като пресреща бягащата Маринова, Северин Красимиров я удря в носа и го чупи. Това е омаломощило жертвата, което личи и от малкото следи кръв по алеята. Извършителят завлича жената в храстите, където я изнасилва. Според полицията мъжът не е искал да я убие, но заради оказаната съпротива се стига до фаталния край. Това се е случило между 11.00 и 11.45 ч. Въпреки първоначалните данни за липсващи вещи, единственото, което не е открито след убийството, е мобилният телефон на жената, казаха полицаи. Апаратът не е открит и в къщата, където живее Северин в квартал \"Тракция\" и вероятно е бил изхвърлен. Версиите   за извършеното се разминават. Според полицаи той е разказал на леля си и приятелката си, с които живеят в една къща. И двете жени отричат, а приятелката му обясни пред медиите, че попитала за кръвта, която видяла по дънките му, но получила отговор, че се е бил с момче. Пред \"Нова телевизия\" майката на Северин Красимиров, която живее в Германия, каза, че той ѝ е съобщил по телефона за случилото се още в събота. Тя твърди, че по време на престъплението синът ѝ е бил пиян и дрогиран. По данни на полицията на следващия ден - неделя, заподозреният отпътува с негов приятел и автомобила му към Германия. Двамата напускат България през Дунав мост към 14 ч. и стигат до Хамбург. Във вторник следобед българските власти искат от германските си колеги да задържат Красимиров, осем часа по-късно това е факт. Пред \"Нова телевизия\"  , че той е откарал с колата си (БМВ) до Хамбург Северин Красимиров, който бил мълчалив по пътя и двамата си говорили само за общи неща. Двамата се познават от махалата, където са съседи. В Хамбург Северин бил посрещнат от братовчед си, като Синан казва, че не знае накъде са отпътували двамата. Той отрича да е знаел за извършване на престъплението и обяснява, че разбрал за случилото се, едва когато германската полиция започнала да ги издирва и двамата. Синан е дал показания пред българската полиция, но не е бил задържан. Полицаи коментираха, че предвид тежестта на престъплението и сложността на разследването, акцията е била много успешна. Подобна теза изказа и бившият съпруг на жертвата - Свилен Максимов, който благодари на властите за професионалната работа. Основните доказателства При огледа на местопрестъплението от тялото на жертвата е иззет биологичен материал на друг човек, от който още на следващия ден се разбира  .  Разпитите на свидетели и другите полицейски начини за придобиване на информация отвеждат разследващите до Северин Красимиров. За извършеното престъпление се е разчуло и в махалата, където живее задържаният. Жителите на квартала отрекоха пред \"Дневник\" да са знаели кой е извършителят и да са го прикривали пред полицията. Няма официална информация дали някой е подал сигнал или е издал Красимиров.  В понеделник полицията изземва от дома на леля му негово бельо и панталон. По тях са открити следи от кръв, която съвпада с тази на Виктория Маринова. От вещите, които е ползвал Красимиров в къщата, полицията извлича ДНК-профила му. По това време той вече е в Германия.  Полицаи коментираха пред \"Дневник\", че   са трудно доказуеми, защото ДНК-профилите не се манипулират току така и за да има \"натопяване\" на някого, полицията предварително трябва да разполага с негов биологичен материал, за да го нанесе по тялото на жертвата и по ползваните от него вещи.  Информацията, която буди въпроси Бързата реакция на разследващите и създаването на   предизвикаха множество коментари за истинността на резултатите, особено на фона на други разследвания - като случая \"Белнейски\", когато същите изследвания отнеха месеци. \"Технически подобно изследване може да се направи в рамките на няколко часа. Това обаче става само в случай, че едно разследване се ангажира огромен експертен и технически ресурс и то на държавно ниво. В друга ситуация русенската полиция би чакала с месеци за резултат\", обясни за \"Дневник\" източник от разследването, пожелал анонимност. Изненадата - това е отговорът на полицията на обсъждания в социалните мрежи и форумите на медии въпрос как   Северин Красимиров - видимо слаб, е надделял над жертвата си, която е била в добра физическа форма. Според тях първият удар е бил напълно неочакван и е направил жертвата безпомощна. Все още не е известно дали , както твърдят майка му и негови съграждани, с които \"Дневник\" разговаря. Разследващите в България не знаят дали предполагаемият извършител е употребявал наркотици, не е известно досега и в Германия да е правен тест. По информация на главния прокурор престъплението е извършено от него след прием на алкохол, което е установено от свидетелски разпити.", "date": "2018.10.12", "title": "Разследването на убийството в Русе: какво се знае и какво предстои"}
{"url": "https://www.dnevnik.bg/sport/2018/10/12/3326053_lindzi_von_slaga_krai_na_karierata_si_sled_sezona_v/", "text": "Най-успешната жена в историята на алпийските ски  Линдзи Вон  обяви, че след края на сезона ще прекрати своята активна кариера. 33-годишната американка няма да остане до олимпийските игри в Пекин, каквито индикации се появиха напоследък. Вон има 82 победи в стартове от Световната купа, спечели четири Големи кристални глобуса и 16 малки. Американката е олимпийски шампион от Ванкувър, а освен това има две световни титли и още седем медала от двата най-големи спортни форума. Скиорката държеше да се откаже едва, когато подобри рекорда на Ингемар Стенмарк от 86 победи в Световната купа. Сега Вон обясни, че дори и да не го направи през този сезон, няма да продължи. \"Това определено ще бъде моята последна година. Ако подобря рекорда ще сбъдна мечтата си, но ако не успея, определено пак ще имам зад гърба си една успешна кариера. А и все още ще съм жената с най-много победи\", каза Вон пред NBC. През миналия сезон Вон спечели пет старта от Световната купа. Американката триумфира в двете спускания в Гармиш-Партенкирхен, това в Оре и Кортин д’Ампецо, както и в супер-Г във Вал д’Изер. Американката остана само на три точки зад победителката в крайното класиране за малкия кристален глобус в спускането София Годжа. \"Физически аз се чувствам добре, но няма смисъл да натискам още и още. Винаги съм искала да съм активна и когато съм в напреднала възраст, затова трябва да мисля за бъдещето, а не само да се фокусирам в това, което е пред мен\", добави скиорката. От всичките ѝ победи дотук 71 дойдоха в двете коронни дисциплини, в които участва спускане и супер-Г. През сезон 2018-19 Вон отново ще кара в скоростните дисциплини. Първото състезание, в което ще участва е канадския курорт Лейк Луис в края на ноември. Сезонът в Световната купа по ски алпийски дисциплини традиционно ще започне в Зьолден с гигантски слалом за дамите и мъжете на 27 и 28 октомври. Общо за дамите има 39 старта през годината, а за мъжете с два повече.", "date": "2018.10.12", "title": "Линдзи Вон слага край на кариерата си след сезона в Световната купа по ски"}
{"url": "https://www.dnevnik.bg/sviat/2018/10/12/3326055_nai-malko_sedem_sa_zaginali_pri_preminavaneto_na/", "text": "Най-малко седем души са загинали при преминаването на урагана Майкъл през американските щати Флорида, Джорджия и Северна Каролина, предаде \"Ройтерс\", цитирани от БТА. Майкъл е най-мощният ураган, връхлитал континенталните Съединени щати от повече от 50 години. Той връхлетя северозападното крайбрежие на Флорида близо до градчето Мексико Бийч с ветрове със скорост 250 км/ч, тласкайки истинска водна стена към вътрешността. Бурята помете цели редици с къщи, от които останаха само основите.  Губернаторът на Флорида Рик Скот каза, че северозападната част на щата е осъмнала с картина на \"невъобразимо опустошение\". Макар и отслабнал до тропическа буря, Майкъл причини порои в Северна Каролина и Вирджиния, потапяйки райони, които все още се опитват да се възстановят от урагана Флорънс, посочва \"Асошиейтед прес\". Над 900 хил. домакинства, търговски и бизнес обекти във Флорида, Алабама, Джорджия, Северна и Южна Каролина останаха без ток. Напредвайки към вътрешността, бурята причини в Джорджия разрушения, торнада, събори далекопроводи и дървета. Метеоролозите прогнозират значителни валежи в Северна, Южна Каролина и Вирджиния преди тази нощ бурята да стигне отново до океана.", "date": "2018.10.12", "title": "Най-малко седем са загинали по пътя на урагана Майкъл през Флорида, Джорджия и Северна Каролина"}
{"url": "https://www.dnevnik.bg/razvlechenie/2018/10/12/3325167_fotogaleriia_purviiat_chovek_trugva_po_kinata_v/", "text": "След отличения с шест награди на Американската киноакадемия хит \"Страната Ла-ла-ла\", награденият с \"Оскар\" режисьор Деймиън Шазел и звездата Райън Гослинг си партнират отново в \"Първият човек\" – завладяващата история за мисията на НАСА да прати човек на Луната, която се фокусира върху Нийл Армстронг и десетилетието, довело до историческият полет на Аполо 11. Днес, 12 октомври, \"Първият човек\" стъпва в кината, IMAX и 4DX в България, както и в САЩ. На снимката: Част от екипа на филма на официалната му премиера в САЩ на 4 октомври в Националния музей на авиацията и космоса в Института Смитсониън във Вашингтон.", "date": "2018.10.12", "title": "Фотогалерия: \"Първият човек\" тръгва по кината в България и САЩ"}
{"url": "https://www.dnevnik.bg/detski_dnevnik/2018/10/12/3324559_novite_izpiti_sled_10_klas_kakvo_predstoi/", "text": "Задължителното външно оценяване по български език и литература и по математика в десети клас, което ще се проведе за първи път в края на учебната 2019/2020 година, ще измерва знанията и уменията за целия първи гимназиален етап, т.е. ще включва материал от осми до десети клас включително. Това съобщиха от Министерството на образованието и науката (МОН) в отговор на въпроси на \"Дневник\". Новият задължителен изпит се въвежда заради новия училищен закон, който разделя гимназиалното образование на два етапа. През 2020 г. десети клас ще завършат първите ученици, които се обучават по новите учебни програми. Те ще получат удостоверение за завършен първи гимназиален етап независимо от резултатите на изпитите. В края на тази учебна година за пореден път ще има външно оценяване на дигиталните компетентности на десетокласниците, което е планирано да се проведе от 10 до 14 юни 2019 г. Новите изпити  Изпитът по български език и литература ще включва задачи с избираем отговор, задачи с кратък свободен отговор и създаване на текст, обясниха от министерството. По литература в осми клас се учат произведения от Античността и Ренесанса, сред които \"Дон Кихот\" и \"Хамлет\". В девети клас се изучават Просвещение, Романтизъм и Модернизъм, а в десети - българска литература. В програмата са включени глави от \"Под игото\" на Иван Вазов, \"Гераците\" на Елин Пелин\", както и стихотворения на Гео Милев, Христо Смирненски, Пейо Яворов, Атанас Далчев, Никола Вапцаров и др. Изпитът по математика ще включва задачи с избираем или със свободен отговор. Конкретни модели на задачите ще бъдат оповестявани преди началото на съответната учебна година, съобщиха от министерството. По желание  По желание учениците могат да се положат още изпити - по чужд език и за определяне на равнището на дигиталните компетентности. При постигнати 60% от максималния брой точки на оценяването по чужд език учениците получават сертификат за ниво по Общата европейска езикова рамка, а при поне 50% от максималния брой точки по информационни технологии - документ за ниво по Европейската референтна рамка за дигиталните компетентности. След успешно завършен първи гимназиален етап, т.е. след завършен десети клас, учениците ще получават удостоверение. В него оценките от положените изпити ще се записват в точки, както и като процент от максималния брой точки. Резултатите от националното външно оценяване не влияят на завършването на първи гимназиален етап и не са свързани с полагане на поправителни изпити, уточниха от министерството.  Дигитални компетентности  И в края на тази учебна година е предвидено да се проведе онлайн оценяване на дигиталните компетентности на десетокласниците, което да провери уменията по информационни технологии и информатика. Изпитът е разделен на два модула - тест, за който учениците ще имат 30 минути, и решаване на практическа задача в рамките на един час. При оценяването през учебната 2017/2018 година 66% от положилите изпити ученици са получили удостоверение за дигитална компетентност. Най-добре настоящите учениците са се справили със задачите, свързани със защита на данни, дигитална идентичност и устройства, графична обработка. По-голямо внимание преподавателите трябва да обърнат на формулите в електронни таблици и задачи за компютърни мрежи, съобщиха от образователното министерство. ", "date": "2018.10.12", "title": "Новите изпити след 10 клас: какво предстои"}
{"url": "https://www.dnevnik.bg/citat_na_deniia/2018/10/12/3326021_citat_na_denia_sega_se_delim_na_makedonci_i/", "text": "Това каза доскорошният зам.-генерален секретар на ВМРО-ДПМНЕ Петар Богойески в София. Богойески се включи в конференцията \"Българската и европейската гледна точка: Референдумът в Македония\", организирана от Европейския съвет за външна политика (ЕВСП) с подкрепата на Фондация Конрад Аденауер. Той бе освободен от поста си във ВМРО-ДПМНЕ заради решението си да води кампания за гласуване \"против\". Според него и двете страни са направили грешки - управляващите с влизането си в \"розов свят, в който няма да имаме проблеми в ЕС и НАТО\", а опозицията \"с етнонационализъм\" и \"сатанизация на Преспанския договор\".", "date": "2018.10.12", "title": "Цитат на деня: Сега се делим на македонци и северномакедонци"}
{"url": "https://www.dnevnik.bg/kultura/2018/10/12/3324990_bezsmurtieto_rangel_vulchanov/", "text": "Днес Рангел Вълчанов щеше да навърши 90 (12 октомври 1928 – 30 септември 2013). С него българското кино има своя уникален Артистизъм. Никой като Рангел не може да обайва така мощно с традиция и нихилизъм, с шопски дяволии и фантазни шрапнели. Днес България няма особени поводи за гордост, но само споменаването на Рангел Вълчанов е сигнал за изправяне на глава. Карнавален артист и фриволен мъдрец, от 50-те насам той е въплъщение на Играта като надцакване между въздух и земя, дух и материя, интуиция и мисъл. Малцина в българската култура са му равни. С неутолим мъжкарски хъс той надхитряше и възрастта. Навярно защото не спря да се изкачва и слиза по житейските стълби, да играе с разум и въображение, да жонглира с ирония и самоирония. На 23 чаровният светлокос актьор Рангел Вълчанов дебютира в киното с \"Тревога\" (1951) и оттогава е изиграл 19 роли в свои и чужди филми. Но макар да е автор/съавтор и на 15 сценария за свои произведения, фундаменталната за него, киното и културата ни е ролята му на режисьор – между забранения \"На малкия остров\" (по сценарий на Валери Петров, 1958) и рекапитулационния \"А днес накъде\" (по сценарий на Рангел Вълчанов и Георги Данаилов, 2007) създава още 17 игрални филма и 10 документални. Сред заглавията са някои от върховете на българското кино. \"На малкия остров\", \"Слънцето и сянката\" (1962), \"Инспекторът и нощта\" (1963), \"Вълчицата\" (1965), \"С любов и нежност\" (1978), \"Лачените обувки на незнайния воин\" (1979), \"Закъде пътувате\" (1986), \"А сега накъде\" (1988)... - все изстрадани от Рангел буйства на свободата върху несвободния терен на българския манталитет, територии на вечната му игра на жмичка с разните лимити, опити да се обгледа човека в екстремни мигове. Независимо дали се занимава с идеология или с жанр, дали се вдъхновява от спомени, фолклор или Фелини, дали се забавлява или тъгува, дали е патетичен или ироничен, еротичен или свенлив, Рангел Вълчанов създаваше своя смел Филм на неизбродимия артистизъм. От ексцентрично-философското road movie \"За къде пътувате\" с Георги Данаилов и оператора Радослав Спасов започнаха дръзко за времето си постмодерно пътуване. То продължи в разтърсващата драма на младежкото манипулиране \"А сега накъде\", с онзи финал на вкаменяване, който тогава възприехме като стон срещу липсата на всякакви възможности за докосване на свободата. Двадесет години по-късно Рангел направи продължението \"А днес накъде\", половината от изпълнителите дойдоха от чужбина, а сякаш нищо не се бе променило. Цитати и детайли от \"А сега накъде\" общуват с бинарността на днешното представяне на героите - документално и игрово, с \"Тайната вечеря\" и молитвата, а самият Рангел присъства в кадър като фрустриран маестро. Подобен травматичен и носталгичен жест в киното ни няма. \"А днес накъде\" започва с прелестен цитат от \"А сега накъде\" и в началото на филма лети онова митично перце, което Ани Вълчанова взема от земята. Във финала на филма е полудяла перушина, с която сякаш хиляди обезперени гълъби или надежди, мечти или илюзии се свличат върху ни. И все пак шедьовърът му е мъчително чаканата изповедално-омайна фреска на българското село \"Лачените обувки на незнайния воин\" – умопомрачителна мозайка от типажи и видения, слепена от потока на вчерашните детски вълнения и днешните мъжки тъги. Неслучайно на него бе кръстен големият проект на БНТ \"Лачените обувки на българското кино\", а самият филм попадна на седмо място в тв класацията \"10-те най-любими български филма\". Кагато спря да снима, неуморният чешит Рангел написа първата си книга със симптоматичното заглавие \"Всички ще умрем, а сега наздраве\" (2010, изд. \"Жанет-45\") - уникално четиво, подобно на автора си. В нея събира реални случки и мистификации, спомени и фикции, народопсихологически бликове... С лудата си конспиративност книгата буквално взривява жанра мемоаристика. После, когато от болестта гласът му секна, написа \"Ура! Най-после и онемях!\" (2012, изд. \"Жанет-45\"), където четем: \"След дива любовна нощ гонихме една зелена диня в морската вода и така посрещнахме изгрева на слънцето. Тогава, съвсем неочаквано, на брега спряха два сини камиона ЗИЛ – прочутите съветски \"сделани камиони\": единият пълен с жени, а другият с мъже. Незнайно откъде и за колко време, тези селяни бяха дошли за морския изгрев. Слязоха от камионите мълчаливи. Жените вдигнаха срамежливо селските си рокли малко над коленете, а мъжете навиха крачоли. Бавно нагазиха в тихите утринни води на Черно море и съвсем неочаквано запяха \"Горо ле, горо зелена!\". Това другаде няма как да се прочете. Малко преди да си отиде, излезе третата му книга \"Хем съм сам, хем няма никой\" (2013, изд. \"Сиела\"), пълна с лакърдии и проникновения. Премиерата й се превърна в жежко и ритуално обяснение в любов на неподражаемия Рангел. Наследството, оставено ни от Маестрото, е безценно – не само като филми, роли, постановки и книги, а и като гражданска позиция, човешко общуване. Неповторимо е живото му обаяние, а фестивалното пребиваване с Рангел е превиване от смях. Неслучайно пиша в сегашно време – продължава да ни липсва. Няма кой да каже заветната парола Je suis très fatigué (Много съм уморен). За него нито възрастта, нито болестите бяха повод за униние. – от интимната, през филмовата до телевизионната. Банална истина е, че ресурсът му за магнетични благолажи е неизчерпаем. С киното му са си лика-прилика – вироглави и чудати, витални и безпардонни... Случвало се е дори Рангел разказвачът да бие по остроумие Рангел режисьора. На 8 октомври във филмотечното кино \"Одеон\" малцина се събрахме, за да отбележим 90-годишнината му с чехословашкия филм \"Лице под маска\" (1970). Но това не е всичко - на обедни безплатни прожекции там ще покажат почти всичките филми на Рангел Вълчанов.  В пъстрата суматоха от образи, парадокси, реминисценции, препратки, разсъждения и внушения изскача неговата внушителна вселена. Сега, когато всичко е в минало време, голямата рекапитулация на творчеството му предстои. Все още го осъзнаваме, а Рангел ни гледа отгоре с хитро присвити очи.", "date": "2018.10.12", "title": "Безсмъртието Рангел Вълчанов"}
{"url": "https://www.dnevnik.bg/evropa/2018/10/12/3326058_brjuksel_predupredi_za_risk_ot_verijna_reakciia_ako/", "text": "Заместник-председателят на Европейската комисия Юрки Катайнен призова вчера Италия да представи проектобюджет, отговарящ на поетите ангажименти и предупреди за рисовете за Италия и другите страни от еврозоната, предаде \"Ройтерс\". Италианското евроскептично правителство предизвика безпокойства на пазара, когато обяви преди две седмици  план да повиши бюджетния си дефицит  до 2.4 процента от брутния вътрешен продукт (БВП) през 2019 година и пренебрегна бюджетните цели, договорени с партньорите от еврозоната. Ситуацията е много крехка, посочи пред репортери Катайнен, отговаряйки на въпроси за италианските бюджетни планове и първоначалната негативна реакция на пазарите. Той каза, че никой не иска финансова нестабилност, която може да засегне Италия и други страни от еврозоната, които може да пострадат от \"верижна реакция\". В сряда гръцкият централен банкер Янис Стурнарас каза, че спадът на котировките на гръцките банки се дължи на външни фактори, като според анализаторите италианските спорове с ЕС за бюджета са основната причина за пазарния натиск върху гръцките банки. Катайнен, който отговаря за заетостта и растежа, каза, че Еврокомисията се опитва да убеди Италия да промени  бюджетните си планове , които най-вероятно няма да бъдат  съобразени с европейските бюджетни правила . Всички страни от еврозоната трябва да представят пред Брюксел проектобюджетите си за догодина до 15 октомври. Европейската комисия може да отхвърли италианския проектобюджет, ако според нея той нарушава бюджетните правила. Надяваме се на добро сътрудничество с италианското правителство, каза Катайнен.Не е прекалено късно да запазим стабилността. Не е прекалено късно да гарантираме, че растежът може да продължи в Италия, допълни той. /БТА", "date": "2018.10.12", "title": "Брюксел предупреди за риск от верижна реакция, ако Италия не промени плана за бюджета си"}
{"url": "https://www.dnevnik.bg/evropa/2018/10/12/3326060_britanski_uchen_e_bil_zadurjan_dokato_izvurshval/", "text": "Британски учен е държан без обвинения в изолатор в Обединените арабски емирства, след като преди пет месеца е бил арестуван в страната, докато е провеждал проучване за своята дисертация, заяви вчера неговата съпруга, цитирана от \"Ройтерс\". Матю Хеджис - 31-годишен докторант в Дърамския университет, е бил задържан без обяснение на международното летище в Дубай на 5 май след двуседмично посещение, каза съпругата му Даниела Теджада. По думите й Хеджис се е явил в сряда пред съд в Абу Даби, но не е бил уведомен за каквито и да е обвинения срещу него. Миналата седмица той се е явил на първо изслушване пред съда. Назначен му е адвокат и е насрочено ново заседание за 24 октомври. Източник от ОАЕ, запознат със случая, каза, че ученият ще бъде обвинен в шпионаж. Говорител на британското външно министерство заяви, че британските власти оказват подкрепа на британец, задържан в ОАЕ, но не спомена името на мъжа. \"Помагаме на семейството му и поддържаме близък контакт с местните власти. Външният министър също така лично повдигна въпроса пред колегата си от ОАЕ\", каза той. В края на септември медии в ОАЕ съобщиха, че главният прокурор е разпоредил съдебен процес срещу чужденец, обвинен в шпионаж. Според англоезичния в. \"Нешънъл\" следователите са определили, че мъжът се е опитвал да предостави \"поверителна информация\" на чуждестранна служба, а при разпитите е признал, че е шпионирал./БТА", "date": "2018.10.12", "title": "Британски учен е бил задържан, докато извършвал проучване в Обединените арабски емирства"}
{"url": "https://www.dnevnik.bg/bulgaria/2018/10/12/3326064_sledvashtata_sankciia_sreshtu_kontrolirashtata/", "text": "Наложената  санкция на контролиращата ремонта  на ул. \"Граф Игнатиев\" фирма е първа и последна. След нея следва разваляне на договора, каза днес по \"Нова телевизия\" кметът на София Йорданка Фандъкова. Глобата беше наложена миналата седмица след сериозно обществено недоволство както срещу естетическата страна на свършената работа, така и срещу качеството. Първоначално от общината обявиха, че ремонтът още не е приключен и на по-късен етап ще се вземат мерки, но впоследствие дойде глобата и  пренареждането на част от плочките  на площада около църквата \"Свети Седмочисленици\". Днес Фандъкова обяви, че наблюдаването на ремонтите в София под лупа от хората е нещо нормално, а връщането за доработване и отстраняване на лоша работа също е част от процеса. \"Моята задача е да стане добре, но и да не платя нито лев за некачествено свършена работа\", уточни кметът. Фандъкова благодари още веднъж на гражданите за сигналите, но не пропусна да отбележи, че  на протеста с искане на нейната оставка  е имало политически активисти, които вече водели предизборна кампания. Кметът посочи, че санкциите са огромни, като за нея няма значение коя е глобената фирма. Йорданка Фандъкова призова, преди да се даде оценка за естетическата страна на ремонта на зоната около ул. \"Граф Игнатиев\", да се изчака целият проект да приключи, като никой не се изказва, преди да е посетил мястото лично. На среща с Камарата на архитектите ще се обсъжда конкурсът за \"Света Неделя\" В отговор на въпрос кметът на София каза, че днес ще има среща с представители на Камарата на архитектите във връзка с предстоящия архитектурен конкурс за визията на площад \"Света Неделя\". По него вече  се стигна до спор  между камарата и главния архитект на столицата, като Здравко Здравков ще присъства на днешната среща. Фандъкова припомни, че веднъж критериите по него са променяни с цел да се допусне по-широк кръг участници. Според нея при новата процедура нищо не пречи и на млади архитектурни бюра да се явят, ако се обединят. Фандъкова все пак уточни, че идеята е да се включат и големи бюра от чужбина и затова информация за конкурса е пуснат в най-престижните международни архитектурни сайтове.", "date": "2018.10.12", "title": "Следващата санкция срещу контролиращата ремонтите фирма е разваляне на договора, каза Фандъкова"}
{"url": "https://www.dnevnik.bg/sport/2018/10/12/3326066_nba_e_sportniiat_brand_s_nai-goliamo_vliianie_vurhu/", "text": "Националната баскетболна асоциация (НБА) оглави първото място в класация за най-мощен бранд в спорта, изпреварвайки Националната футболна лига (НФЛ), Формула 1 и дори Висшата лига по футбол на Англия. Класацията се прави на база на сложни алгоритми от индекса POWA, но голямо значение има и влияние върху спонсорите. Според проучването на POWA баскетболното първенство на Северна Америка е далеч пред останалите спортни шампионати в САЩ и в Европа. Класацията е изготвена след трилиони данни, които са събрани и образуват сбор от точки – популярност в социалните мрежи, онлайн търсения, качество на първенството, спонсори и приходи. Интересното е, че нито един от отборите в НБА не се класира в топ 20 индивидуално. \"НБА е мощен продукт, който доказва своето качество и най-вече атрактивност за спонсорите и потребителите като пакет\", обясняват от POWA. Единственият отбор от Северна Америка, който попада в индивидуалната класация на POWA, е \"Ню Инглънд пейтриътс\" от НФЛ. До момента първите места бяха за \"Реал\" (Мадрид) и \"Барселона\", но двата клуба вече са зад НБА. Според специалистите това се дължи на продажбата на Кристиано Роналдо, която ще доведе до отлив на интерес към двата тима и Ла Лига като цяло. Индексът на НБА е 97.610, докато на \"Реал\" и \"Барселона\" съответно 85.606 и 84.316. В Топ 10 попадат НФЛ, Висшата лига, \"Манчестър юнайтед\", Шампионската лига, Ла Лига, \"Арсенал\" и \"Ливърпул\". Сред първите 20 са още четири футболни клуба, \"Ню Инглънд пейтриътс\", Лигата по бейзбол, световното първенство по футбол, Формула 1, както и индийското първенство.", "date": "2018.10.12", "title": "НБА е спортният бранд с най-голямо влияние върху спонсорите, сочи проучване"}
{"url": "https://www.dnevnik.bg/evropa/2018/10/12/3326073_planiranite_vuglerodni_normi_zastrashavat_100_hil/", "text": "Планираните по-стриктни въглеродни норми за новите автомобили застрашават до 100 хил. работни места във \"Фолксваген\" (Volkswagen), заяви вчера президентът и главен изпълнителен директор на германския автомобилостроител, цитиран от \"Франс прес\". \"Трансформация с такава бързина трудно може да се управлява, тъй като за десет години ще трябва да се съкратят близо една трета от работните места в производството, или 100 хил. позиции\", посочи Херберт Дис пред в. \"Зюддойче цайтунг\" във връзка с решението за намаляване на емисиите между 30 и 40 на сто. Във вторник страните от ЕС постигнаха споразумение за понижаване с 35 на сто на емисиите от въглероден диоксид на новите коли през 2030 година. Ръководителят на най-голямата европейска автомобилна група отново изтъкна предупреждението,  отправено предишния ден от най-голямото автомобилно лоби , Асоциацията на германската автомобилна промишленост (VDA), която определи европейското споразумение като \"нереалистично\" и \"опасно за заетостта\". /БТА", "date": "2018.10.12", "title": "Планираните въглеродни норми застрашават 100 хил. работни места във \"Фолксваген\""}
{"url": "https://www.dnevnik.bg/na_put/2018/10/12/3325720_aviokompaniiata_na_richard_bransun_shte_izpolzva_lgbti/", "text": "Авиокомпанията на британския милиардер Ричард Брансън \"Върджин Атлантик\" пусна в продажба билети за един необикновен полет между Лондон и Ню Йорк. Той трябва да се осъществи на 29 юни 2019 г., а екипажът на самолета ще е съставен само от представители на ЛГБТИ общността. За да не бъде скучно по време на осемчасовия полет, актьорът от Бродуей Тайтъс Бърджис ще се погрижи да забавлява пътниците, като ще води програма с диджей и песни на живо. Но най-интересната част се очаква да бъде шоуто \"Драг куин\" (Drag Queen). При него мъже се гримират и се обличат в женски дрехи. Преди месец \"Върджин Атлантик\" направи реклама за полета си, която предизвика скандал. Лейси Лу, която е \"Драг куин\" артист, се оплака, че не е била избрана да участва във видеото, защото е жена. От компанията отговориха, че не полът ѝ е причината тя да не участва в рекламата, а защото е имало по-добри кандидати. Датата на полета също не е избрана случайно. На 29 юни догодина се навършват 50 години от Стоунуолските бунтове в Ню Йорк. Тогава започват сблъсъци между хора от ЛГБТ общността и местни полицаи, които продължават няколко дни. Именно тези събития се определят като повратна точка за промяната в отношението към хомосексуалните хора. Те провокират и първите гей паради.", "date": "2018.10.12", "title": "Авиокомпанията на Ричард Брансън ще използва ЛГБТИ екипаж за полет от Лондон до Ню Йорк"}
{"url": "https://www.dnevnik.bg/citat_na_deniia/2018/10/12/3326061_citat_na_denia_ochernena_beshe_ne_bulgariia_a/", "text": ". Това каза депутатът от БСП Елена Йончева в ефира на Би Ти Ви. По думите ѝ в България има много добри специалисти и криминалисти, но въпреки това няма доверие в институциите. \"Затова беше предложена помощ от Европа по разследването на престъплението. Ние призовахме в това разследване да се случат чуждестранни експерти. Едно международно разследване щеше да помогне, за да спрат всички спекулации\", каза тя.", "date": "2018.10.12", "title": "Цитат на деня: Очернена беше не България, а България на Борисов"}
{"url": "https://www.dnevnik.bg/evropa/2018/10/12/3326079_katalunskiiat_parlament_poiska_premahvane_na/", "text": "Каталунският парламент гласува вчера резолюция, призоваваща за премахване на монархията в Испания, която испанският премиер Педро Санчес определи като недопустима, предаде \"Франс прес\". Сепаратисткото движение и антисепаратистката лява коалиция \"Ен кому подем\" (\"Заедно можем\") обединиха гласовете си, за да подкрепят резолюция, която осъжда намесата на краля в каталунския конфликт и настоява за премахване \"на една остаряла и недемократична институция като монархията\". Крал Фелипе Шести е критикуван в Каталуня, особено след суровата му риторика срещу каталунските сепаратисти по време на кризата през есента на миналата година. Досега социалистът Санчес подхожда много умело към сепаратистите. След идването си на власт той възстанови диалога с тях, като предложи  референдум за по-голяма автономия  на Каталуня, но отхвърли категорично организирането на референдум за независимост, припомня АФП. Днес Санчес реагира в \"Туитър\" на вота на каталунския парламент, заявявайки, че гласуваната от него резолюция е недопустима. Това правителство ще предприеме правните действия, с които разполага, за да защити закона, конституцията и държавните институции, отбеляза той, без да уточни какви биха били тези мерки./БТА", "date": "2018.10.12", "title": "Каталунският парламент поиска премахване на монархията в Испания"}
{"url": "https://www.dnevnik.bg/bulgaria/2018/10/12/3326095_v_romskata_mahala_v_ruse_ima_zasileno_policeisko/", "text": "Засилено полицейско присъствие имаше през цялата нощ в ромските квартали \"Тракцията\" и \"Селеметя\" в Русе, където живее задържаният за  убийството на телевизионна водеща Виктория Маринова , където вчера  нахлуха мотористи . Днес стана известно, че няма данни за пострадали и ситуацията е овладяна. Това коментира комисар Теодор Атанасов по време на брифинг в града тази сутрин, цитиран от \"Фокус\" \"Нямаме данни за пострадали граждани. Обстановката е спокойна и ситуацията е овладяна и няма излишна провокация. Няма задържани лица. Към момента има засилено полицейско присъствие в два квартала\", коментира той. Хората се притесняват да се приберат по домовете си и се страхуват от отмъщение. В \"Селеметя\" дори са се въоръжили с брадви, а част от жените са напуснали домовете си в квартал \"Тракцията\". Ромите заявиха, че е имало заплахи от страна на мотористите, но до сблъсъци не се е стигнало. Хората не са сигурни за безопасността си и призоваха полицията да ги защитава.", "date": "2018.10.12", "title": "В ромската махала в Русе има засилено полицейско присъствие, след като в нея нахлуха мотористи"}
{"url": "https://www.dnevnik.bg/bulgaria/2018/10/12/3326123_svetlozar_lazarov_napusnal_ataka_zaradi_nesuglasie_s/", "text": "Причината за  оставката на бившия главен секретар  на МВР Светлозар Лазаров като координатор на \"Атака\" е заради несъгласие с политиката на правителството. Това коментира самият той в ефира на Би Ти Ви. \"Не са ме канили за главен секретар на МВР, нямам и такива амбиции\", каза той по повод оттеглянето си на 1 октомври. Лазаров съобщи, че не възнамерява да прави партия. \"Хората, които ме издигнаха мен, в момента управляват МВР. Младен Маринов го познавам от известно време. Тренирахме заедно. Той ще се справи, ако има необходимата политическа подкрепа\", каза още Лазаров. Цветан Цветанов по-рано през седмицата коментира, че \"ще е много лош знак\" Светлозар Лазаров да се върне като началник в силовото министерство. \"От този човек по темата с главния секретар не зависи нищо, не знам защо коментира, може би за да се заяжда\", отговори му Лазаров. По думите му Волен Сидеров има право да иска политическо присъствие в правителството. В събота след пътен инцидент със съпругата му Деница Гаджева лидерът на \"Атака\" Волен Сидеров каза, че ще настоява атакист да оглави професионалното ръководство на силовото ведомство. Преди време премиерът Бойко Борисов обяви, че  ще обсъди кандидатурата с президента Румен Радев . Лазаров бе главен секретар на МВР в правителството на Пламен Орешарски. Той зае партийната длъжност в средата на 2017 г. и отговаряше за партийните структури, външнополитическата комуникация и връзката с граждански сдружения.", "date": "2018.10.12", "title": "Светлозар Лазаров напуснал \"Атака\" заради несъгласие с политиката на правителството"}
{"url": "https://www.dnevnik.bg/politika/2018/10/12/3326127_bivsh_deputat_ot_gerb_se_vurna_v_parlamenta_na/", "text": "Калин Василев от ГЕРБ, който бе депутат до 20 септември т.г., положи отново клетва като народен представител днес. Той влезе в парламента на мястото на Николай Нанков, който стана зам.-министър на регионалното развитие и благоустройството. След като подаде оставка заради тежката катастрофа край Своге, Николай Нанков се върна като депутат от Ловеч в Народното събрание за по-малко от месец. В сряда  той бе назначен за зам.-министър във ведомството, което оглавяваше .", "date": "2018.10.12", "title": "Бивш депутат от ГЕРБ се върна в парламента на мястото на Нанков"}
{"url": "https://www.dnevnik.bg/sviat/2018/10/12/3326141_maduro_obvini_sasht_che_naredili_na_kolumbiia_da_go/", "text": "Венецуелският президент Николас Мадуро заяви днес, че САЩ са наредили на Колумбия да го убие, предаде ДПА, цитирана от БТА. \"Белият дом е възложил на Богота задачата да убие Мадуро\", каза президентът в изявление, излъчено по радиото и телевизията. Той не подкрепи  обвиненията си  с доказателства. Мадуро и преди е обвинявал Вашингтон, че помага на хората, които стоят зад  нападението с дронове  на 4 август срещу него в Каракас, и че води икономическа война срещу Венецуела. Веднага след нападението той обвини за него колумбийския президент Хуан Мануел Сантос, заемал поста от август 2010 до август 2018 г. В изявлението си вчера Мадуро заяви, че Бог и народът го закрилят и че ако с него се случи нещо, работническата класа трябва да започне обща стачка и бунт. Мадуро не спомена случая с градския съветник от опозицията Фернандо Албан, който почина, след като падна от прозорец в централата на агенцията за вътрешно разузнаване (СЕБИН) в Каракас в понеделник. Правителството казва, че той се е самоубил, докато опозицията обвинява властите в престъпление. Албан беше задържан заради предполагаемата му замесеност в  атаката с дроновете .", "date": "2018.10.12", "title": "Мадуро обвини САЩ, че наредили на Колумбия да го убие"}
{"url": "https://www.dnevnik.bg/evropa/2018/10/12/3326120_bulgariia_e_posledna_v_es_po_produljitelnost_na/", "text": "Средната продължителност на трудовия живот на българите през 2017 г. е била 33 години, показват данни от  анализ на \"Евростат\"  за вариантите на продължителност на професионалния живот в страните от ЕС, предаде БТА. Според данните трудовият живот на мъжете в страната продължава 34.4 години и е най-краткият в ЕС. При жените той е с продължителност 31.6 години. Средният показател за продължителността на професионален живот в ЕС е бил 36 години, отчита европейската статистика. Данни на НСИ показват, че по трудово или служебно правоотношение и на пълно работно време през въпросния период в България са били ангажирани над 3.4 млн. българи, от които над 650 хиляди в обществения сектор и около 2.4 млн. - в частния сектор. В централната администрация са били наети около 100 хиляди души, а в териториалната администрация - близо 42 хиляди, сочат данните на НСИ. Тук не са включени наетите лица в МВР и МО. Актуална справка в НОИ пък сочи, че към октомври тази година броят на отпуснатите пенсии в страната е бил 2 161 434, което показва че около 30 процента от българското население вече е извървяло професионалния си жизнен път. През 2018 г. мъжете в България са се пенсионирали на възраст 64 г. и 1 м., а жените - на 61 г. и 2 м. От 1 януари догодина възрастта за пенсиониране се вдига съответно на 64 г. и 2 м. за мъжете и на 61 г. и 4 м. за жените. Според данни на експерти масова практика в света е да се работи осем часа дневно и 40 часа седмично (както е и в България), а близо 2/3 от времето да отива в почивка или лични грижи. Така средногодишно един работещ българин се труди по около 2 хил. часа, което за 33 години среден професионален път (според данните на \"Евростат\") прави приблизително 66 хил. часа прекарани на работното място. Най-кратко се трудят в Италия, най-дълго - в Швеция  През 2017 г. средната продължителност на трудовия живот в ЕС е била 36 години, отчита \"Евростат\". На равнище държави - членки на ЕС, продължителността на трудовия живот варира от 32 години в Италия - до 42 години в Швеция. Две държави, които не са членки на ЕС, достигат пикови показатели по продължителност на професионалния живот - най-дълъг е той в Исландия - 47 години, и най-кратък в Турция - 29 години. Ситуацията при съседните на България страни е следната - продължителността на трудовия живот в Румъния и Гърция е средно по 33 години, в Сърбия и Македония - по 32 години, и в Турция - 29 години. Като цяло мъжете в ЕС се трудят с пет години повече от жените: 38 години при мъжете и 33 години при жените. Тази специфика е била правило в повечето страни на ЕС с изключение на две държави - Латвия и Литва. В Латвия няма голяма разлика в продължителността на трудовия живот между мъжете и жените, а в Литва продължителността на трудовия живот е по-дълга за жените, отколкото за мъжете. Сред държавите - членки на ЕС, Малта има най-голяма разлика между половете - там мъжете се трудят 12 години повече от жените, отчита \"Евростат\". Според европейската статистика страната в ЕС с най-висок праг на пенсиониране е била Холандия - 65.7 години, с което \"страната на лалетата\" се приближава до това да стане държавата с най-висока пенсионна възраст в Европа. В диапазона с възраст за получаване право на пенсия между 65-66 години също така спадат държави като Финландия (65.2), Франция (65.3), Германия и Испания (65.4). Най-ниски са били пенсионните прагове в Словакия, Малта и Литва - съответно по 62 години. Прогнозите на експертите са през 2020 г. средната възраст за пенсиониране в ЕС постепенно да се изравни, като достигне 65-66 години и за мъжете, и за жените, с малки разлики на национални нива.", "date": "2018.10.12", "title": "Мъжете в България работят най-кратко в ЕС, показват данни на \"Евростат\""}
{"url": "https://www.dnevnik.bg/sviat/2018/10/12/3326143_trump_i_putin_moje_da_se_sreshtnat_v_parij_na_11/", "text": "Президентите на Русия и Съединените щати Владимир Путин и Доналд Тръмп може да се срещнат в Париж на 11 ноември, ако и двамата се включат в събитията за отбелязването на Първата световна война. Това съобщи руското външно министерство, цитирано от  РИА \"Новости\" . В изявление на министерството се казва, че Русия е готова на диалог и е склона да обсъди възможни места за срещата, ако и Вашингтон проявява интерес. Това би бил вторият разговор очи в очи на Тръмп и Путин след Хелзинки. На 16 юли те се срещнаха и последва дори покана за руския държавен глава в Белия дом,  изненадала някои представители  на САЩ. По-късно Кремъл  допусна възможността  за визита на Тръмп в Москва. Тръмп смяташе да организира военен парад на 11 ноември, но го отмени и  реши да отбележи стогодишнината  от края на войната в Париж.", "date": "2018.10.12", "title": "Тръмп и Путин може да се срещнат в Париж на 11 ноември"}
{"url": "https://www.dnevnik.bg/sport/2018/10/12/3326077_uimbuldun_izrazi_gotovnost_za_dogovor_za_izluchvane_s/", "text": "Уимбълдън\" може да стане поредната спортна надпревара, която да направи революция в своето излъчване. \"Ол Инглънд клъб\" изрази готовност да преговаря с \"Амазон\" за евентуална бъдеща сделка, с която да премине към платформите за онлайн излъчване. Засега правата за излъчване на \"Уимбълдън\" на територията на Великобритания се държат от ВВС с договор до 2024 г. Партньорството между турнира и британската телевизия датира още от 1927 г. \"Амазон\" обаче навлиза все по-сериозно в спорта и вече си осигури права за излъчване на няколко шампионата. Компанията  ще излъчва на територията на Великобритания US Оpen  за следващите пет години. Освен това има права и за турнирите от сериите \"Мастърс\". \"Уимбълдън\" има история като турнира, който постоянно използва нови технологии и е отворен към новите неща, така че не виждаме нищо лошо\", каза Мик Дезмънд, който е маркетинг директор на турнира. През тази година надпреварата в английската столица използва и за пръв път  изкуствен интелект за допълнително ангажиране на публиката . Освен правата за тенис  \"Амазон\" сключи още сделка с Висшата лига . Платформата ще излъчва по 20 срещи на сезон от 2019-20 за срок от три години. Освен това \"Амазон\" подписа за две години с Националната футболна лига (НФЛ) да излъчва двубоите в четвъртък.", "date": "2018.10.12", "title": "\"Уимбълдън\" изрази готовност за договор за излъчване с \"Амазон\""}
{"url": "https://www.dnevnik.bg/bulgaria/2018/10/12/3326212_sistemata_pri_evropeiskite_sredstva_ne_predpolaga/", "text": "Системата при европейските средства и обществените поръчки не предполага политически чадър. Задействани са държавни служби, проверяват се лицата, фирмата, проектите и поръчките във връзка с \"Джи Пи груп\". Това коментира вицепремиерът Томислав Дончев в ефира на Би Ти Ви. Той подаде сигнал към Държавната агенция за национална сигурност (ДАНС), обединен с този на \"Бивол\", във връзка със злоупотреби. \" Сигналът ми  е базиран на публикация в една медия, но това е достатъчно да се извърши проверка за достоверността на нещата. В един програмен период се изпълняват 12-13 хил. проекта, огромна част се проверяват, стотици милиони финансови корекции се плащат, не всички случаи влизат в медиите\", заяви той във връзка с подадения сигнал за злоупотреби при усвояването на средства от европейските фондове, свързан с \"Джи Пи груп.\" Според Дончев на този етап няма данни  убийството на телевизионната водеща  Виктория Маринова да е свързано с журналистическото разследване по случая, което тя анонсира в последното издание на предаването \"Детектор\". \"В Европа често има нужда от жертва – някой да е лошото момче или лошото момиче и да бъде посочван. В случая с убийството на журналистката Виктория Маринова и лансирането в чуждестранни медии на версията, че нападението е свързано с работата ѝ, България беше очернена\", каза Дончев. Той припомни, че Европа в момента е в предизборна ситуация и политици от всички държави членки от различен профил и тоналност биха използвали, употребили и дори злоупотребили с такъв случай. Вицепремиерът призова за повече доверие в институциите – не е проблем да не вярваш на конкретен техен представител, но без самата структура и държавата ще спре да съществува.", "date": "2018.10.12", "title": "Системата при европейските средства не предполага политически чадър, заяви Томислав Дончев"}
{"url": "https://www.dnevnik.bg/sviat/2018/10/12/3326184_vashington_post_turciia_tvurdi_che_ima_zapisi/", "text": "Турското правителство е казало на американски висши представители, че разполага с аудио- и видеозаписи, които доказват, че саудитският журналист, сътрудничил на в. \"Вашингтон пост\",  Джамал Хашокжи  е бил убит в саудитското консулство в Истанбул този месец,  съобщи вестникът . Записите показват, че саудитски екип по сигурността е задържал Хашокжи в консулството, след като той влязъл в него на 2 октомври, за да получи документ преди предстоящата си сватба, после го е убил и е разчленил тялото му, казват американски и турски представители. Записът на гласовете вътре в посолството изважда на показ случилото се с Хашокжи, след като влязъл, каза човек, запознат със записа, който, както и останалите, пожела да запази анонимност. Чуват се неговият глас и гласовете на хора, които говорят арабски. Чува се как е бил разпитан, измъчван и после убит, каза източникът. Втори запознат със записа казва, че в него се чува как бият Хашокжи. Журналистът имал отдавнашни връзки със саудитското кралско семейство, но пишел критични материали за сегашното управление на саудитския престолонаследник Мохамед бин Салман. Съществуването на подобни доказателства обяснява защо турските представители  побързаха да обвинят Саудитска Арабия  за убийството на Хашокжи. Турските представители обаче гледат да не разпространят записите, опасявайки се, че това ще разкрие как турците шпионират чуждестранни институции в страната си, казаха източниците. \"Няма разузнавателни данни\" Остава неясно дали американските представители са гледали видеозаписа или са чули аудиото, но турските представители са описали съдържанието му на американските си колеги, отбелязва \"Вашингтон пост\". Американски представител каза, че няма разузнавателни данни саудитците да са искали да примамят Хашокжи в консулството в Истанбул. Служители от разузнаването и експерти изказаха в последните дни предположения, че 15-членният саудитски екип по сигурността, който според турски източници е бил пратен в Истанбул, може да е възнамерявал да хване Хашокжи и да го върне в Саудитска Арабия, а не да го убие. Според човека, информирал за аудиозаписа, той показва, че след убийството на Хашокжи екипът по сигурността е отишъл в дома на саудитския генерален консул, а персоналът там бил освободен по-рано. Въпреки нарастващото търсене на информация за местонахождението на Хашокжи американските представители успяха да дадат съвсем малко публични отговори седмица след изчезването на журналиста. Държавният департамент каза, че очаква саудитският посланик в САЩ да се върне от пътуване до родината си и да даде информация, отбелязва вестникът. Без продажби на оръжия? Според някои законодатели правителството  трябва да обмисли ограничаване на продажбите  на оръжие на саудитското кралство. Говорител на Държавния департамент обаче определи искането като преждевременно. Правим прибързани заключения. Засега това е хипотетична ситуация. Не знаем какво е станало. Не разполагаме с фактите, каза Хедър Науърт. Президентът Доналд Тръмп също отхвърли такава възможност. Те харчат 110 млрд. долара за военно оборудване и други неща. Ако не им ги продадем, ще си кажат: \"Благодаря много, ще ги купим от Русия или от Китай. Това не ни помага нито когато става дума за работни места, нито за компаниите, които губят от тази работа\", цитира го \"Вашингтон пост\". В САЩ, изглежда, има разногласия за това как да се действа към Саудитска Арабия. Сенаторът Боб Коркър каза, че ще трябва да бъдат наложени санкции \"на най-високо ниво\" срещу саудитското правителство, ако се установи, че то стои зад евентуалната смърт на Хашокжи. Според Коркър оръжейните сделки със Саудитска Арабия няма да бъдат одобрени от Конгреса на САЩ, ако се докаже, че е станало това, посочва \"Таймс\". Британският външен министър Джереми Хънт междувременно направи едно от най-твърдите изказвания от представител на правителството в Лондон за Саудитска Арабия, която е близък съюзник на Великобритания. \"Ние сме крайно разтревожени... Ако тези твърдения са верни, ще има сериозни последици\", заяви той. Британският милиардер Ричард Брансън заяви, че компанията му \"Върджин груп\" ще прекрати преговорите си със саудитския Фонд за публични инвестиции по планирана инвестиция от 1 млрд. долара в космически проекти на \"Върджин\". Ако съобщенията за случилото се в Турция се окажат истина, това със сигурност ще промени ситуацията и способността на всеки от нас тук на Запад да правим бизнес със саудитското правителство, посочи в изявление Брансън. Бизнесменът каза също, че заради изчезването ще се оттегли от ръководството на два саудитски туристически проекта край Червено море. /БТА", "date": "2018.10.12", "title": "\"Вашингтон пост\": Турция твърди, че има записи, доказващи убийството на саудитския журналист"}
{"url": "https://www.dnevnik.bg/sport/2018/10/12/3326236_kolin_kapernik_prizova_protestite_sreshtu_rasovoto/", "text": "Бившият куотърбек на \"Сан Франциско 49ърс\" от Националната футболна лига (НФЛ) Колин Каперник призова  протестите срещу расовото неравенство в САЩ да продължат . Спортистът, който пръв коленичи по време на националния химн на Щатите преди двубой от НФЛ, в момента е без отбор. Каперник не е играл от 2016 г., но продължава да има много голямо влияние с извънсъстезателната си дейност. След неговата проява протестите срещу полицейското насилие към цветнокожи станаха масова практика в НФЛ. Стигна се дори до намеса на президента Доналд Тръмп, който призова за уволнение на играчите, а и до днес ги критикува. \"Мисля, че е моя отговорност, а и на всички хора, които по някакъв начин имат влияние и възможности, да продължат да се борят за останалите, които са в трудно положение. Ако не го направим, ние ставаме част от проблема\", каза Каперник. Призивът на Каперник беше направен по време на церемония по връчването на медала W.E.B. Du Bois от университета \"Харвард\". Състезателят по американски футбол беше награден от асоциацията, която се грижи за правата на цветнокожите в САЩ. \"Няма да се откажа да казвам моята гледна точка и да се боря за идеите, в които вярвам\", добави Каперник. Наскоро той беше герой в  реклама на \"Найки\"  по случай 30-ата годишнина от раждането на слогана \"Просто го направи\". Видеото с участието на Каперник, Серена Уилямс, Леброн Джеймс и други спортни звезди разбуни духовете в САЩ. По-късно обаче  \"Найки\" повиши своите продажби , а акциите на компанията достигнаха рекордни стойности.", "date": "2018.10.12", "title": "Колин Каперник призова протестите срещу расовото неравенство да продължат"}
{"url": "https://www.dnevnik.bg/evropa/2018/10/12/3324991_bulgariia_pecheli_25_mln_evro_godishno_ot_zlatni_vizi/", "text": "Програмите на някои страни от Европейския съюз за продажба на паспорти и разрешителни за пребиваване на богати чужди граждани създават риск от пране на пари, защото някои от схемите не се управляват както трябва, заяви правозащитната група \"Глобал уитнес\", цитирана от \"Ройтерс\". Правителствените схеми за търговия с гражданство или право на пребиваване срещу големи инвестиции в момента се прилагат в 13 държави - членки на ЕС – Австрия, Кипър, Люксембург, Малта, Гърция, Латвия, Португалия, Испания, Ирландия, Великобритания, България, Холандия и Франция. Унгария прекрати своята програма. \"Ако имате много пари, които сте придобили по съмнителен начин, осигуряването на нов дом далеч от мястото, откъдето сте крали, не е просто привлекателно, то е разумно\", коментира Наоми Хъртс от \"Глобал уитнес\". По думите й проверките на хората, които са си купили гражданство или разрешително за пребиваване, не са задоволителни и излагат някои страни на рискове от корупция и пране на пари. В съвместен  доклад  \"Глобал уитнес\" и \"Трансперънси интернешънъл\" призовават ЕС да установи стандарти за управлението на тези схеми и да разшири правилата срещу прането на пари, които в момента се прилагат само за банки и фирми за хазартна дейност, така че да обхванат всички участници в индустрията за продажба на визи. Според данните на година България получава приходи от 25 милиона евро. Страната дава право на гражданство срещу инвестиция от 2013 г., а право на пребиваване срещу инвестиция - от 2009 г. За приходите от продажба на разрешителни за пребиваване няма информация. Българско гражданство досега са си купили 16 души, а право на пребиваване по схемата са получили 296 човека. В периода 2012 г. - октомври 2017 г. най-много руснаци (75) са получили \"златна виза\" в България, следвани от китайци (39), пакистанци (33), египтяни (28) и ливанци (25). До декември се очаква Европейската комисия да публикува доклад за програмите в отделните държави от ЕС, заяви представител на съюза. Какво се случва в ЕС За десетилетие държавите от ЕС са генерирали около 25 млрд. евро преки чуждестранни инвестиции от продажбата на най-малко 6 хил. паспорта и близо 100 хил. разрешителни за пребиваване. Испания, Латвия, Португалия и Великобритания са раздали най-голям брой - всяка над 10 хил. Следват Гърция, Кипър и Малта. Нито една от страните с изключение на Австрия и Малта не публикува списъци с новите граждани или постоянно пребиваващи. Придобиването на тези документи струва средно 900 хил. евро, но кипърски паспорт може да струва до 2 милиона, се казва в документа. Кипър е събрал 4.8 милиарда евро от програмата си, докато Португалия може да изкара близо милиард евро тази година според данните. Най-много печелят от схемата Испания, Кипър, Португалия и Великобритания, като те получават годишно съответно 976 милиона, 914 милиона, 670 милиона и 498 милиона евро. В относително изражение данните за малки икономики като Кипър и Малта са особено впечатляващи, се посочва в доклада. Чрез продажба на гражданство Кипър е спечелил 4.8 милиарда евро от 2013 г., а Малта – около 718 милиона евро в преки чуждестранни инвестиции от 2014 г. За Малта се отбелязва още, че кандидатите, които имат криминални досиета или са подследствени, биват смятани за приемливи \"при извънредни обстоятелства\". \"Недобре управлявани програми позволяват на корумпирани лица да работят и пътуват безпрепятствено в целия ЕС и да подронват общата ни сигурност\", заяви Лор Брило, експерт по борба с прането на пари в \"Трансперънси интернешънъл\". Всички държави с подобни програми с изключение на Великобритания, Кипър, Ирландия и България са част от Шенгенското пространство за свободно движение.", "date": "2018.10.12", "title": "България печели 25 млн. евро годишно от \"златни визи\", най-много са дадени на руснаци"}
{"url": "https://www.dnevnik.bg/biznes/2018/10/12/3326258_bnb_e_globila_pib_s_200_hil_lv_zaradi_nepozvolen_kredit/", "text": "Българска народна банка (БНБ) е глобила Първа инвестиционна банка (ПИБ) с максимално позволените по закон 200 хил. лв., защото \"е приела като част от обезпеченията по кредитна експозиция залог върху издадени от нея акции\", съобщава  \"Капитал\".  Според два източника на изданието кредитът е за 20 млн. евро и е бил отпуснат на единия от основните акционери в ПИБ Ивайло Мутафчиев като физическо лице. Санкцията е била наложена през август. От уточняващо съобщение на БНБ се разбира, че ПИБ е платила глобата, а към 10 октомври кредитът е погасен, а обезпечението заличено. Още подробности четете  тук. ", "date": "2018.10.12", "title": "БНБ е глобила ПИБ с 200 хил. лв. заради непозволен кредит"}
{"url": "https://www.dnevnik.bg/bulgaria/2018/10/12/3326310_glavniiat_mjuftiia_i_premierut_govoriha_za_zakona_za/", "text": "Министър-председателят Бойко Борисов се срещна с главния мюфтия Мустафа Хаджи, съобщи пресслужбата на Министерския съвет. Повод за разговора е миналите на първо четене вчера в парламента два законопроекта  за вероизповеданията , а двамата са отчели добрия диалог, воден между държавата и представителите на вероизповеданията в нея. Борисов е подчертал, че доброто партньорство между държавните институции и представителите на мюсюлманското вероизповедание допълнително допринася за недопускането на краен ислямизъм. \"Искаме в Закона за вероизповеданията да има долна граница по отношение на финансирането, която да осигури заплащането на служителите\", каза главният мюфтия след срещата, цитиран от \"Фокус\". \"Това е една стъпка, която ще влезе в историята на България, защото 28 години не се намери политическа воля, която да постави този въпрос на дневен ред. Вероизповеданията бяха маргинализирани и се смята, че те са чужди и не са част от този тази държава и от народ\", коментира още Хаджи. Той посочи, че Главното мюфтийство има няколко забележки по отношение на закона. \"Първо е въпросът за Висшия ислямски институт – за нас е важно с приемането на закона Ислямският институт да бъде акредитиран, за да може да подготвя необходимите кадри, които да служат в джамиите в България и заедно с това те да не са под външно влияние. Другото е по отношение на финансирането – за нас е важно да има долна граница, защото няма фиксирана сума, която да осигури заплащането на свещенослужителите. И може да се окажем в една позиция да не можем да ги финансираме и въпреки закона, който ще бъде приет, да продължи да съществува този проблем\", каза още той и изрази надежда на второ четене проблемите да бъдат решени. Законите предвиждат държавата да финансира религиите.  Първият закон е внесен с подписите на ГЕРБ, БСП и ДПС, а вторият е на ВМРО , внесен от името на \"Обединени патриоти\". В него се предлага държавата да финансира вероизповеданията с до 15 млн. лева на година, като субсидия получават тези, към които принадлежат най-малко 1% от гражданите на страната. Според последното преброяване такива са православното и мюсюлманското вероизповедание, а предложението е те да получават по 10 лева за всяко самоопределило се лице. В проекта на ВМРО също се предвижда финансиране за вероизповедания, към които принадлежи над 1% от населението, но не са определени други числа. \"Религиозните общности, които са под 1%, според мен трябва също да получат някакво финансиране, защото те не са по-малко българи от нас и са част от това общество и трябва да намерят своето място в него\", обясни Мустафа Хаджи. Той посочи още, че очаква покана от парламента в работната група, която ще работи по закона, да бъде поканен и човек от мюфтийството.", "date": "2018.10.12", "title": "Главният мюфтия иска да има долна граница на заплащането на служителите"}
{"url": "https://www.dnevnik.bg/sviat/2018/10/12/3326249_sasht_shte_ogranichat_iznosa_na_iadreni_tehnologii_kum/", "text": "В името на националната си сигурност САЩ ще ограничат трансферите на ядрени технологии към Китай, за да \"избегнат незаконното им отклоняване за военни и неразрешени цели\", съобщи американското министерство на енергетиката, цитирано от \"Франс прес\". \"Тези мерки за национална сигурност са плод на преразглеждането на правителствената политика, предприето поради безпокойство от усилията на Китай да се сдобие с ядрен материал, оборудване и напреднала технология от американски компании\", отбеляза в комюнике министерството в момент, когато Вашингтон подема всестранна офанзива срещу Пекин на фона на търговска война. Преразглеждането беше предизвикано от ускорените усилия на Китай да придобие американска интелектуална собственост в ущърб на американския бизнес и американските военни интереси, посочи ведомството. \"САЩ не могат да пренебрегнат последиците за националната сигурност от усилията на Китай да получи ядрена технология извън установените процедури за американско-китайско цивилно ядрено сътрудничество\", отбеляза в изявление министърът на енергетиката Рик Пери, цитиран от \"Ройтерс\". Новата политика влиза в сила незабавно и определя насоки за преразглеждане на всички съществуващи и бъдещи трансфери на технологии на Китай, посочиха министерски представители. Те отбелязаха, че голямата част от съществуващите трансфери на технологии, одобрени преди 1 януари 2018 г., вероятно няма да бъдат променени. Американският ядрен износ в Китай през 2017 г. е възлизал на 170 млн. долара, посочва \"Ройтерс\". /БТА", "date": "2018.10.12", "title": "САЩ ще ограничат износа на ядрени технологии за Китай"}
{"url": "https://www.dnevnik.bg/kultura/2018/10/12/3319774_otkus_ot_pushacha_na_mariam_petrosian/", "text": "Сензация в съвременната руска литература, която разчупва общоприетите езикови и жанрови рамки! \"Домът, в който...\" – трилогия, която спечели сърцата на милиони читатели в Русия и по света Мариам Петросян започва да работи по \"Домът, в който...\" (състоящ се от три части: \"Пушача\", \"Дневникът на Чакала\" и \"Опустели гнезда\") още в младежките си години, като пише във всяка свободна минута и добавя собствени рисунки на героите и Дома. Окончателният ръкопис е готов още през 1998 г., но е издаден едва десет години по-късно. Пътят до сърцата на читателите обаче се оказва много по-кратък и днес романът е сред най-четените и обичани произведения в Русия, високо оценявани както от читателите, така и от критиците. През 2018 г. руско онлайн издание дори включва \"Домът, в който...\" в списък с \"Десетте най-четени книги на XX век\". Произведението печели редица престижни литературни награди, сред които и Наградата за най-добра книга на руски език от автор, живеещ в друга страна, и руската награда \"Букър\" (\"Русский Букер\"). Книгата е преведена на редица езици, сред които английски, италиански, унгарски, полски, испански, френски, чешки, македонски. През 2018 г. английският превод е включен в краткия списък с номинации за наградата \"Чети Русия\". В британска документална поредица за съвременната руска литература с водещ известния актьор и писател Стивън Фрай Мариам Петросян е наредена сред шестимата най-значими автори в днешна Русия. Отворете вратата на Дома с \"Пушача\" В покрайнините на града, сред многоетажните жилищни сгради, се намира Домът. Мрачен и неприветлив, той крие зад неугледните си стени непозната и мистична вселена. Необикновените му обитатели живеят по свои закони, а във всеки ъгъл се спотайват трупани през годините тайни и неписани правила. Само смелите и жадните за приключения се престрашават да отворят вратата на Дома. И първото, което виждат насред сивия интериор, са червените маратонки на Пушача. Тийнейджър, който, подобно останалите обитатели на интерната, няма име, а само прякор. Току са го преместили от групата на образцовите отличници лицемери в друга, където момчетата са пъстри, странни, чудати, шокиращи... За Пушача тепърва започва истинското запознанство с Дома и неговите порядки, с мистичните озовавания във външния свят, със страха от изпращането на поредния випуск. Защото преди седем години това събитие е завършило с кървава разправа. Така започва тази светла, магична, завладяваща история, заредена с динамични действия, живи характери, интригуващи обрати, които редуват реалност и магичност. Това не е антиутопия, нито фентъзи, нито магически реализъм. Тази книга не е за интернат, нито за децата, живеещи в него. Това е книга за тези, които не се вписват в сивата, бездушна и скучна реалност. За тези, които я взривяват, които се измъкват от нея, които я пренебрегват. Както и за тези, които никога не са били част от нея... Със своя роман Мариам Петросян сътвори литературно чудо. Тя създаде метафора на съвременния живот, написа приказка за възрастни, която, оказа се, напоследък е много необходима. Затова \"Домът, в който...\" ще се чете и обсъжда не само от тесен кръг специалисти, но и дори от тези, които по принцип не четат съвременна литература. В по-общ план не е важно дали Петросян ще напише още нещо. Тя вече стана част от новата руска литература и ехото от този роман още дълго ще отеква. Журнальный зал. Мариам Петросян е родена в Ереван, Армения. Завършила е Колеж по изкуствата и дълги години работи като художник аниматор в Русия и Армения. Омъжена е, с две деца. \"Домът, в който...\" е дебютният й роман и въпреки че през 2014 г. излиза \"Приказка за кучето, което можеше да лети\", авторката е категорична: \"Аз не съм писателка, която е написала първата си книга. Всъщност това е единствената ми книга. Повече няма да пиша\". Все пак милионите й почитатели се надяват тя да промени решението си и да ги очарова с нови удивителни истории. Други награди за \"Домът, в който...\" \"Русская премия\" – за най-добра книга (2009) \"Большая книга\" – трето място в категория \"Награда на публиката\" (2009) \"Портал\" – победител в категория \"Открытие себя (имени В. И. Савченко)\" (2010) \"Странник\" – победител в категория \"Необичайна идея\" (2010) \"Студенческий Букер\" – за умелото преплитане на жанрове, стил и необичайност на артистичните средства (2010) \"Звёздный мост\" – Сребърен кадуцей за дебютна книга (2010) Превод Нели Пигулева Домът принадлежеше на големите. Домът беше техен дом, възпитателите присъстваха, за да поддържат реда, учителите – за да не им е скучно на големите, директорът – за да не се разбягат учителите. Големите можеха да палят огньове в стаите си и да отглеждат във ваните халюциногенни гъби, никой нищо не можеше да им забрани. Те казваха \"спицата на колелата мои\", \"застоен крен в костите\", \"дейно присъстващите части на тялото\", \"наподобяващ литургия\". Бяха разчорлени и пъстри. Показваха остри лакти и гледаха смразяващо. От тяхната зла енергия дрънчаха стъклата на прозорците, а котките се гушеха в нея, като обрастваха с искриста аура. Те сключваха бракове помежду си и се осиновяваха един друг. Нямаше никаква надежда някой друг да попадне в техния свят. Те си го бяха измислили сами. Своя свят, своята война и своите роли. Никой не помнеше заради какво беше започнала войната. Но те бяха хората на Мавъра и хората на Черепа, деляха се на черни и червени като шахматни фигури. Преди техните сбивания Домът замираше и затаил дъх, чакаше. Преди сбиванията те заключваха малките в спалните, затова за малките техните сбивания бяха пареща, гъделичкаща тайна, заключена с двойното превъртане на ключа. Нещо прекрасно, до което тепърва им предстоеше да пораснат. Те очакваха изхода на тези сражения, като отчаяно дращеха ключалките и се вслушваха. Това винаги свършваше по един и същи начин. Големите забравяха да отключат малките и малките оставаха пленници на своите спални до сутринта, до идването на възпитателите. Още като ги пуснеха, те тичаха да подушат бойното поле и да потърсят следите, които вече ги нямаше. По-късно от подслушаните разговори научаваха подробностите. Тогава голямата игра на големите преминаваше в техните игри на двора и те я играеха, докато не им омръзнеше. Покрай вратата на петнадесета спалня Скакалеца стъпва на пръсти като вражески разузнавач. От стаята се чуват гласове. Изведнъж те всички млъкват сякаш по команда и в тишината се чува само тихо свистене. Скакалеца наднича през полуотворената врата. Виолетовият Мавър седи с гръб към вратата, съвсем наблизо. Скакалеца като омагьосан разглежда врата му. Ако някого го покрият с милиард татуировки, така че те да се смесят и да се наслоят, да се покатерят една върху друга, би се получил такъв странен врат. Розовите уши на него са като долепени. Мавъра съска, изхвърля с бълбукане думи бодли, главата му подскача, а ушите му се движат отделно, сами по себе си, мънички и розови като на плъх. Скакалеца гледа Мавъра, гледа гърба на неговата количка, където има държач за чадър и кукичка, и още много непонятни работи има там, каквито няма на другите колички. Той се вслушва в съскането, но нищо не може да разбере. Един друг, очилат, с количка, облечен с пижама, отговаря на Мавъра, като почтително си прикрива устата с длан. Той забелязва Скакалеца – очите му стават кръгли – и само с устни произнася: – Марш оттук! Къдравата глава на Мавъра започва да се обръща. Скакалеца отлита от вратата и тича по коридора по-бърз от вятър. Той е единствен от малките, за когото е забранено влизането в стаите на Мавъра. 15, 14, 13. Другите могат да влизат там, но не и той. В стаите на Мавъра можеш да подаваш и да поднасяш едно или друго, да слагаш водата да кипне, да станеш чистач на обувки или мияч на съдове. Можеш да станеш резач на салам за сандвичите, които Виолетовия поглъща в огромно количество един след друг. Това е заплащането за общуването с тези от горните класове. За тези, които се справят зле с поръченията, Мавъра държи в количката си камшик. Малките сънуват в кошмарните си сънища този камшик. Камшика на Мавъра, самия Мавър и гласа му – скърцащия глас на Лилавото чудовище. Като се връщат от неговите стаи, момчетата проклинат Виолетовия и си показват един на друг белезите по дланите от камшика. Скакалеца тайно им завижда. Завижда за раните, за разказите и оплакванията – за всичко, което ги обединява в омразата им към Мавъра. Това са техни приключения, техни преживявания. Той остава встрани от това. Скакалеца забавя крачка. По-нататък е територията на Черепа. Три стаи, които го изравняват с другите момчета, защото те не могат да влизат там, както и той. Това са стаи, покрай които те също минават на пръсти. Никой от тях не е влизал там, но знаят всичко за тези стаи. Знаят, че в едната от тях няма легла, а само дюшеци, които сутрин ги подреждат един върху друг на две огромни дюшечени планини. Най-отгоре на тези планини играят на дама онези с количките. Там подовете лепнат, на первазите има редици празни бутилки. Седят върху тънки рогозки от червена слама. В тази стая живее Черепа. Хищник с очи цепки, с вледеняващ душата прякор, воин, водач, живата легенда на Дома. Идол на всички малки, герой в техните игри, недостижим идеал. Има и една друга стая, единайсета. Онази, в която има истинска колиба от бамбук. Където основното украшение е наргилето на Куция, където живее папагалът Хлапето – старият какаду, който може да псува на три езика. Момчетата знаят по кое време, като минаваш покрай отворената врата, ще видиш гърбавия Куц, който пуска мехури в прозрачното тумбесто гърне. Третата стая е онази с надписите над вратата. Там е Белокосия с кутията амулети и рибките в аквариума. Белокосия, който не обича ярка светлина. Стаята е по-тайнствена от предишните две, защото нейната врата винаги е затворена. Като минава покрай нея, Скакалеца си представя Белокосия и стаята, прави го с лекота, бил е там и всичко е видял с очите си. Притиска с брадичка амулета под тениската си и съжалява, че не може да разкаже на никого за това, което се беше случило с него. Дарът от Белокосия го доближава до големите. Силата, равна на силата на Черепа – той я носи тайно, скрита от всички. С всеки ден все по-трудно вярва в нея. Той продължава по коридора, отнасяйки на врата си своята тайна, своята гордост и спотаените съмнения. В Дома има още две стаи на малките, които могат да ходят. Те си имат свои стаи, покрай които Скакалеца се старае да не минава. Стаята на Пеещите се намира в състояние на \"студена война\" с Вехтошарника. Между тях рядко стават истински сбивания, но и едните, и другите внимателно следят враговете да не се спират в тяхната страна на коридора. Обитателите на Прокълнатата стая не се вълнуват от подобни дреболии. Тяхната стая се смята за най-лошата заради това, че тя единствена на целия етаж има прозорци към улицата. В нея живеят отвергнатите. Онези, които са били изпъдени от другите глутници. Всичко на всичко четирима. Понякога на Скакалеца му се струва, че Спортиста именно това иска да направи с него. Да премине в раздела на \"прокълнатите\". Затова той никога не се доближава до тяхната стая. Дори най-добрият в света амулет няма да го направи Череп, ако той стане един от тях. На Скакалеца Домът му изглежда като огромен кошер. Във всяка килийка има спалня, във всяка спалня съществува отделен свят. Има празни килийки – на класните стаи и на стаите за игра, на трапезариите и на съблекалните, но те не светят нощем с кехлибарено-медени прозорци, значи не бива да се смятат за истински. Понякога той нарочно остава навън до късно, за да преброи с падането на мрака живите килийки на прозорците и да поразмишлява за тях. Това винаги оставя странна утайка в душата. Защото от цялото огромно светещо с прозорците здание кошер за нещо съществуват само четири килийки. Четири малки свята, до които той има достъп. Стаята на Лоса. Стаята на Белокосия. И две стаи на Вехтошарника. При мисълта за това той се натъжава. Много добре разбира, че Вехтошарникът не му е дом и не може да бъде дом. Там не му се иска да се връща от тъмното, там не му се ще да си почива след часовете, там никой няма да те чака, ако закъсняваш. Вехтошарникът си беше така, сам за себе си. За мнозина той е дом. Те си ограждат леглата, като ги бележат със знаците за своето присъствие, както кучетата отбелязват своите територии, като пикаят на тях. Те забождат картинки на стената до главите си, правят си полици от стари кашони и слагат на тях свои неща. За всеки леглото е неговата лична крепост, която носи следи от своя стопанин. Неговото легло е голо и безлико и той не се чувства сигурен и в безопасност нито като лежи, нито като седи на него. Зад всеки прозорец си има стая и в нея живеят хора. И за тях стаята е техният дом. За всички, освен за мен. Моята стая за мен не е дом, защото в нея живеят твърде много чужди хора. Хора, които не ме обичат. На които им е все едно дали съм се върнал при тях, или не съм. Но пък Домът е голям. Нима в него няма да се намери място за човек, който не обича сбиванията? За двама...", "date": "2018.10.12", "title": "Откъс от \"Пушача\" на Мариам Петросян"}
{"url": "https://www.dnevnik.bg/skorost/2018/10/12/3326314_spodelenite_elektromobili_v_sofiia_veche_sa_nad_110/", "text": "В София вече има над 110 електромобила за споделено ползване, след като предлагащата услугата компания получи още 50 електрически коли \"Фолксваген И-ъп!\". Плановете са до края на следващата година броят на предлаганите автомобили да е над 350. Услугата \"Спарк\" се предлага в София от 11 месеца, като в началото електромобилите бяха 25. За момента регистрираните потребители са над 20 хиляди. Изпълнителният директор на \"Спарк\" Стефан Спасов уточни, че плановете за следващата година включват също изграждането на зарядна инфраструктура и разширяване на зоните, където могат да се вземат и оставят колите. За ползването на услугата е нужно да се инсталира приложение за смартфон и да се направи регистрация. Сред предимствата на колите \"Спарк\" са, че могат да бъдат оставени навсякъде, където има синя и зелена зона, плюс на още няколко ключови места като молове, големи магазини и бизнес зони. Оттам се и взимат. Заплащането е на база време, като в зависимост от трафика ползването може да излезе по-евтино, отколкото такси.", "date": "2018.10.12", "title": "Споделените електромобили в София вече са над 110"}
{"url": "https://www.dnevnik.bg/politika/2018/10/12/3326247_ministerstvoto_za_evropredsedatelstvoto_shte_bude/", "text": "След приключване на ангажиментите на България по изпълнение на трио програмата Естония-България-Австрия ще бъдат предприети необходимите действия по закриване на министерството за европредседателството и последващи процедури за извършване на ликвидационни производства. Това обяви премиерът Бойко Борисов по време на парламентарния контрол днес в отговор на въпрос на социалиста Антон Кутев за функционалните задължения на министъра по европредседателството Лиляна Павлова към момента. Трио програмата приключва с края на австрийското председателство на 31 декември т.г. \"По време на българското председателство на Съвета на Европейския съюз България се доказа като достоен, стабилен и отговорен партньор в общността. Успяхме да балансираме сериозни дебати и да демонстрираме професионален капацитет не само на политическо, а на експертно ниво. Има отправена покана да споделим с други страни натрупания опит\", обяви още Борисов. Той обяви, че и към настоящия момент министерството работи в непрекъсната координация с Естония и Австрия. \"Уверявам ви, че функционалните задължения на Лиляна Павлова не приключват с официалното закриване на българското председателство в края на юни, а с официалното приключване на трио председателството, както е залегнало в практиката на ЕС\", обяви още Борисов. Той каза, че Лиляна Павлова е председател на Съвета по европейски въпроси към Министерския съвет и  има задача да координира създаването на център за партньорство с Китай . Зам.-председателят на парламентарната група на \"БСП за България\" Антон Кутев обяви, че в повечето страни в ЕС не се създава такъв пост или министерство по време на председателството, а функциите се изпълняват от други министри. Той каза още, че в българското ведомство работят около 80 души, на които се плащат заплати и осигуровки.", "date": "2018.10.12", "title": "Министерството за европредседателството ще бъде закрито в края на годината"}
{"url": "https://www.dnevnik.bg/video/2018/10/12/3326265_video_uraganut_maikul_izravni_sus_zemiata_gradche_vuv/", "text": "Градчето Мексико Бийч с население малко над 1000 души бе опустошено от урагана Майкъл, а тази сутрин спасителните екипи още търсеха жители под руините. Най-малко  седем души загинаха , след като ветровете със скорост 250 км/ч достигнаха северните части на Флорида. Цели квартали в няколко града по северозападното крайбрежие са унищожени. Пожарникар от федералната служба за реакция при бедствия каза: \"Подготвяме се за най-лошото и се надяваме на най-доброто. Това очевидно е най-лошото.\" Вчера заради бурята над 1.2 млн. домакинства и бизнес сгради останаха без електричество. Щетите за земеделието в региона може да възлизат на 1.9 млрд. долара според Брад Рипи, метеоролог към министерството на земеделието на САЩ. На над 370 хил. души бе наредено да се евакуират, но според властите мнозина не са се съобразили с инструкциите.", "date": "2018.10.12", "title": "Видео: Ураганът Майкъл изравни със земята градче във Флорида"}
{"url": "https://www.dnevnik.bg/evropa/2018/10/12/3326272_imenata_i_oboznacheniiata_na_gorivata_po/", "text": "От днес влиза в сила ново обозначение за горивата, продавани по бензиностанциите в ЕС. Занапред знаците за бензин ще бъдат кръгли, за дизел - квадратни, а за газ - ромбоидни, предаде БТА. Промяната е част от изискванията на  директива  на ЕС за развитието на инфраструктура за алтернативните горива. Променят се също цветовете на обозначенията - те ще бъдат с черни надписи и геометрични фигури на бял фон. Променят се имената на горивата, например бензин А95-Е10 се преименува на Е10, А98-Е5 става Е5. Дизелът ще получи някое от новите обозначения B7, B10 и XTL - съответно за 7- и 10-процентно съдържание на биогориво и синтетична нафта. Алтернативните горива ще се обозначават с Н2 (водород), CNG (сгъстен природен газ), LPG (втечнен пропан-бутан) и LNG (втечнен природен газ). Подробна информация можете да намерите  тук . Предвижда се новите обозначения да бъдат въведени също в Исландия, Лихтенщайн, Норвегия, Македония, Сърбия, Швейцария и Турция. Според правилата новите знаци трябва да бъдат поставяни \"на съответните колонки и техните накрайници\" по бензиностанциите, както и \"върху капачките или в непосредствена близост до капачките на резервоарите на моторните превозни средства, за които е препоръчано да се използва това гориво и които са съвместими с него\". Те трябва да фигурират и в ръководствата за употреба на превозни средства, пуснати на пазара след 18 ноември 2016 г., пише в директивата, приета преди четири години. В нея се отбелязва, че \"поради нарастващото многообразие на видовете горива за моторни превозни средства, свързано с увеличаващата се автомобилна мобилност на гражданите навсякъде в Съюза, е необходимо на ползвателите на превозни средства да се осигури ясна и лесна за разбиране информация за наличните горива на станциите за зареждане и за съвместимостта на техните превозни средства с различните горива или зарядни точки, налични на пазара в Съюза\".", "date": "2018.10.12", "title": "Имената и обозначенията на горивата по бензиностанциите в ЕС от днес се променят"}
{"url": "https://www.dnevnik.bg/bulgaria/2018/10/12/3326329_deputatite_odobriha_nova_pomosht_za_deca_-_siraci/", "text": "Децата - сираци, които нямат право на наследствена пенсия, защото починалият им родител не е имал достатъчно осигурителен стаж, ще получават нов вид месечна помощ. Това стана чрез  промени в Закона за семейните помощи , одобрени днес на второ четене. Промените в Закона за семейните помощи за деца предвиждат от първи януари догодина тези деца да получават всеки месец определена сума, която ще се предоставя на живия родител или на настойника. Размерът ѝ ще се определи с държавния бюджет. Сред условията за получаване на помощта са детето да не е настанено за отглеждане извън семейството, редовно да посещава детска градина и училище до завършване на средно образование, но не повече от 20-годишна възраст, и да има направени всички задължителни имунизации и профилактични прегледи съобразно възрастта и здравословното му състояние. Не беше прието предложението на БСП помощта да се отпуска до 26-годишна възраст на сирака, съобщи \"Фокус\". По предложение на БСП и ДПС Народното събрание реши да не определя подоходен критерий за ползване на помощта. Според първоначалните разчети на вносителя $ Министерския съвет, за новата помощ са необходими 4 млн. лв. като 5600 деца ще могат да се възползват от нея. .", "date": "2018.10.12", "title": "Депутатите одобриха нова помощ за деца - сираци"}
{"url": "https://www.dnevnik.bg/bulgaria/2018/10/12/3326345_ne_nagnetiavaite_naprejenie_prestupleniia_izvurshvat_i/", "text": "Не нагнетявайте напрежението. Престъпления извършват и християни, и мюсюлмани, и българи, и роми, и турци, и всички, навсякъде\". Това заяви пред журналисти в кулоарите на парламента премиера Бойко Борисов по повод убийството в Русе и напрежението в ромските квартали на града. След като се разбра, че  обвиненият за убийството  на Виктория Маринова Северин Красимиров е от една от ромските махали в града,  нейните жители се притесниха, че може да се стигне до саморазправа . Вчера пък мъже на мотори преминаха през квартала, което наложи  засилването на полицейското присъствие  и в двата района в Русе, в които живеят роми. Днес пред журналистите Борисов допълни, че не се притеснява от етническо напрежение и са взети всички необходими мерки. \"Жандармерията е в Русе. Министърът на вътрешните работи Младен Маринов ми докладва, че е взел всички мерки да не се получи каквото и да било\", допълни Бойко Борисов.   тук", "date": "2018.10.12", "title": "Не нагнетявайте напрежение, престъпления извършват и българи, и роми, и турци, обяви Борисов"}
{"url": "https://www.dnevnik.bg/kultura/2018/10/12/3325746_portreti_na_znakovi_lichnosti_ot_fotografa_arnold/", "text": "Стравински край рояла, Шагал пред своя картина, Кенеди пред Белия дом - Арнолд Нюман е направил хиляди портрети на художници, писатели, актьори, музиканти, политици: Пикасо, Дали, Мондриан, Миро, Брак, Макс Ернст, Ман Рей, Артър Милър, Алфред Круп, Айн Ранд, Кристиaн Диор, Капоти, Джордж Харисън, Франко, 10 американски президенти... Част от тези образи, уловени от покойния американски фотограф, ще бъдат представени за първи път в София на десетото юбилейно издание на платформата \"Майстори на фотографията\", съобщиха организаторите. Изложбата ще включва над 50 фотографии и ще бъде на разположение на публиката между 6 ноември и 9 декември. Ден след откриването в Софийската градска художествена галерия ще има и лекция върху неговото изкуство. Тя ще бъде водена от един от най-големите експерти по творчеството на Нюман - професор Уилям Юинг, учен в областта на фотографията, куратор на изложби, автор на книгата Masterclass Arnold Newman, представяща ретроспектива на кариерата на известния фотограф, издадена от Thames&Hudson. Арнолд Нюман е американски фотограф (1918 - 2006 г.), познат като един от създателите на съвременната иконография. Посвещава 70 години от живота си на фотографията и запечатва историята на столетието, създавайки новаторски подход в портретирането - \"фотопортрет в интериор\", като разбива стереотипа на студиото, извеждайки модела от него.  Нюман разполага обектите си в среда, типична за професиите им, с което улавя същността на техния живот и работа. Този подход е широко използван днес, но през 30-те години, когато Арнолд Нюман започва да я използва, е доста необичаен подход. Освен че снима, той съвестно пише и обяснява изкуството си. Един от портретите, които не успява да направи, е на Алберт Айнщайн - ученият умира ден преди тяхната среща. За кадъра на уморената Монро по-късно пък споделя: \"Най-тъжната жена на света, която съм срещал\". Арнолд Нюман е носител на редица награди, сред които тази на Американската асоциация на медийните фотографи, приза по повод стогодишнината на Кралското фотографско общество, френското отличие \"Кавалер на ордена за изкуство и литература\". През 2005 г. списание Photo District News го обявява за един от 25-те най-влиятелни фотографи. Удостоен е с почетни докторати от девет висши учебни заведения, изнасял е лекции и е провеждал уъркшопи по целия свят. ", "date": "2018.10.12", "title": "Портрети на знакови личности от фотографа Арнолд Нюман идват за първи път в България"}
{"url": "https://www.dnevnik.bg/sviat/2018/10/12/3326332_reshenieto_za_ukrainskata_curkva_moje_da_suzdade/", "text": "Вселената\" на патриарх Вартоломей се разширява с две украински църкви, коментира \"Независимая газета\" решението на Константинополската патриаршия за предоставяне на автокефалност на украинската църква. \"Константинопол отне Киев от Москва\" и Руската православна църква (РПЦ) обвинява Вселенския патриарх, че руши основите на православието, отбелязва \"Комерсант\". Светият синод на Константинополската църква  взе вчера историческо решение  - отмени документа отпреди 330 години, с който Киевската митрополия е минала под юрисдикцията на Московската патриаршия, пояснява вестникът. Междувременно  бе свалена анатемата  от непризнатия в православния свят Киевски патриарх Филарет и от водача на Украинската автокефална църква Макарий. Константинопол възстанови засега ставропигията на Вселенския патриарх в Киев (статут на подчинение непосредствено на патриарха). Филарет заяви, че се появява възможност за създаване на единна поместна църква в Украйна. РПЦ нарече решенията \"антиканонично деяние\" и \"опит да бъдат разрушени самите основи на каноничния строй на православната църква\". Синодът на РПЦ ще разработи в понеделник програма за ответни действия. Според експерта по църковно-обществени проблеми Роман Лункин решенията на Константинопол са подготовка за събор, който ще отправи молба към Вартоломей да предостави на Украинската православна църква томос (грамота) за автокефалия. Реакциите Пренебрегнато бе мнението на РПЦ и на Украинската православна църква към Московската патриаршия (УПЦ към МП), също и на други църкви, подкрепили позицията на Московския патриарх Кирил. Константинопол сметна за възможно едностранно да преразгледа църковните граници, изтъква експертът по религиозни и обществени проблеми Роман Лункин.\"Вартоломей може да срещне враждебност и конкуренция от страна на РПЦ и други църкви от каноничната си територия - в Турция, Западна Европа, Близкия изток и САЩ. Освен това (...) Южна Осетия, Абхазия, Черна гора, Македония и африканските страни може да поискат томоси и за себе си. Ще започнат да се разпадат други патриаршии, ще се разклати целият православен свят\", прогнозира Лункин. Украинският президент Петро Порошенко допусна, че РПЦ ще продължи да действа в Украйна и след като УПЦ получи автокефалия, отбелязва РБК, като се позовава на пост, публикуван в \"Туитър\" от държавния глава. Патриарх Филарет, цитиран в украинското издание \"Гордон\", заяви, че създаването на единна канонична църква в Украйна не означава, че в страната не може да има руска православна църква. Филарет поясни, че РПЦ ще получи \"равно право да съществува\", но ще изгуби правото да се нарича украинска, добавя РБК. Константинополската патриаршия и политическите ѝ спонсори в САЩ неведнъж отправиха сигнали, че въпросът за автокефалията ще бъде решен, преди да започне президентската кампания в Украйна за изборите догодина - църковната тема не бива да се асоциира пряко с политическата, пише \"Новая газета\". Проблем и за България Началото на кампанията е насрочено за 31 декември - значи теоретично константинополският синод, който се събира два пъти месечно, има още две заседания в резерв, изчислява всекидневникът. Независимо от тази кратка \"мирна пауза\" общото развитие на украинския църковен процес отслабва още повече позициите на Московския патриарх Кирил, твърди \"Новая газета\". Главата на Руската православна църква за чужбина митрополит Иларион подчерта: \"Константинополският патриарх не може да си присвои привилегиите на папа, защото всички са равни. И трябва всичко това да се решава и да се действа според каноните\", цитира реакцията му \"Взгляд\". Според Иларион днешната противоречива ситуация около украинската църква, предизвикала разкол в църковния свят, е породена от влияние на политиката върху Вселенската патриаршия. \"Константинополският патриарх е станал много зависим от (...) различни държави, които искат (да се изостри, бел. на изданието) разделението между Украйна и Русия, искат да отслабят как ли не\" руската власт и влиянието на Русия\", смята духовникът. Решенията за Украйна ще влязат в историята като разкол на православната църква, убеден е историкът Роман Силантиев, цитиран в \"Известия\". \"Пряката намеса в работите на друга църква\" по думите му пред телевизия RT \"руши вековната система от споразумения\" след разцепването на християнството на католици и православни. Според Силантиев легализирането на разколниците ще създаде проблеми не само на РПЦ, но и на Румъния, България и Гърция, защото там също действат подобни групи от вярващи. \"Всякакви разколници може да се провъзгласят за истински архиереи или свещеници\", заяви той. Обединение? Константинополската патриаршия няма канонично право да сваля анатеми и \"според мен за такива действия трябва да бъде анатемосан патриарх Вартоломей\", помества онлайн изданието \"Нюз\" мнение на архиепископ Климент, оглавяващ Синодалния информационно-просветен отдел на УПЦ към МП. \"Не вярвам особено в това, че Киевската патриаршия ще се обедини с другата неканонична Украинска автокефална църква начело с Макарий. Защото Макарий е категорично против обединените църкви да бъдат оглавени от Филарет, както последният настоява\", добавя Климент. Създаването на единна независима църква в Украйна става още по-трудно заради проблема с радикалните националисти. Те отново взеха да заграбват храмове на УПЦ към МП, защото енориашите ходели на църква \"не там, където трябва\", посочва \"Лента\". На 14 октомври националистите честват годишнина от създаването на Украинската въстаническа армия (забранена в Русия), по традиция организират факелни шествия и се сбиват с полицията. Сега радикалите получават и друг повод за празник - църковна независимост от Москва. Това създава голям риск от заграбване на храмове и манастири, застрашена е и една от основните светини в православието - Киевско-Печорската лавра, алармира електронният вестник. И въпреки че Филарет само това мечтае - да се настани в Лаврата, явно не му харесва перспективата да предизвика кръвопролитни сблъсъци между вярващи и радикали. По всичко личи, че църковният разкол в Украйна в една или друга форма е нещо неизбежно. А дали заради него ще избухнат сблъсъци на религиозна почва - ще научим вече много скоро, допълва \"Лента\". /БТА", "date": "2018.10.12", "title": "Решението за украинската църква може да създаде проблеми в България, смята руски експерт"}
{"url": "https://www.dnevnik.bg/sport/2018/10/12/3326363_djokovich_se_klasira_za_polufinalite_na_mastursa_v/", "text": "Новак Джокович продължава уверено напред в турнира от сериите \"Мастърс\" в Шанхай, като стигна полуфиналите. Носителят на 13 титли от Големия шлем победи Кевин Андерсън със 7:6 (1), 6:3 само за час и 45 минути. Двубоят беше повторение на  финала от \"Уимбълдън\" , когато сръбският тенисист срази южноафриканеца и си върна трона в английската столица. Джокович продължава пътя си към рекордна четвърта титла в Шанхай и първа от 2015 г. По-рано през годината сърбинът стана първият тенисист, който е  печелил всеки от деветте мастърса , формирайки своеобразен кариерен \"Мастърс\" шлем. Това се случи на турнира в  Синсинати, където победи Роджър Федерер . Именно надпреварата в САЩ беше последният \"Мастърс\" преди този в Шанхай. Срещу Андерсън Джокович показа много стабилна игра. Той завърши с осем аса и направи само една двойна грешка. Сърбинът спечели 85% от точките на своя първи сервис и 61% от тези на втори. В течение на целия мач Джокович даде само една точка за пробив на Андерсън, но и много бързо я защити. Играта на южноафриканеца се свеждаше до мощния му сервис, който в първата част вървеше. Андерсън реализира десет аса само в първия сет, завършвайки мача общо с 16. Резултатът се движеше гейм за гейм, като двамата тенисисти влязоха в тайбрек. В него Джокович беше много сигурен от началото, започвайки с минипробив, след което поведе с 3:0. Андерсън взе една точка, но след това Джокович направи четири поредни и затвори сета. Втората част започна още по-добре за сърбина, който откри със сервис гейм на нула, а след това проби и подаването на съперника си. Без да прави никакви грешки и със сигурна игра от основната линия, Джокович успя да спечели втората част за 40 минути, с което затвори и двубоя. На полуфиналите сърбинът ще се изправи срещу Александър Зверев, който победи Кайл Едмънд с 6:4, 6:4 за едва 72 минути. Петият в световната ранглиста направи поредния си убедителен мач на турнира и се класира сред четиримата най-добри. Победата беше още по-ценна за Зверев, след като с нея си осигури място във финалите на АТП в Лондон през ноември. Преди него това сториха четиримата играчи пред Зверев в ранглистата –  Рафаел Надал , Роджър Федерер, Джокович и  Хуан Мартин дел Потро .", "date": "2018.10.12", "title": "Джокович се класира за полуфиналите на мастърса в Шанхай"}
{"url": "https://www.dnevnik.bg/evropa/2018/10/12/3326331_tipichno_po_bulgarski_se_podceniavame_kaza_zaharieva/", "text": "Типично по български се подценяваме. С тези думи външният министър Екатерина Захариева отговори на въпрос на депутата от парламентарната група на \"БСП за България\" Петър Витанов каква политика провежда българското правителство по разширяването на ЕС със страните от Западните Балкани след края на европредседателството. Според Витанов този приоритет е бил сформиран спонтанно, а след края на председателството се е насадило убеждението, че няма конкретни мерки по реализирането му, както и усещането за епизодични действия, а не за последователна политика. По думите на Витанов в програмата на австрийското председателство няма достатъчно съдържание за реализирането на този приоритет. Депутатът смята, че това е било въпрос на европейска конюнктура. Той коментира, че  Софийската декларация  за Западните Балкани е била отстъпление от солунския дневен ред и от стратегията за развитие и приоритетът не се развива в достатъчна степен. В отговор на критиките Захариева заяви, че България е предложила този приоритет и не е било лесно да убеди всички държави членки. Нека да не подценяваме усилията, които положихме нашите съседи и приятели да са членки на ЕС, призова министърът. Много често чувам само в България, че Софийската декларация е отстъпление, подчерта Захариева, като добави, че това не се чува в останалите държави. По думите й декларацията е бъдещата рамка с много ясни проекти как ЕС ще подпомогне този процес и тази интеграция и това се подчертава от външни анализатори. Като успехи за Западните Балкани по време на българското председателство Захариева изтъкна решение на съвет \"Общи въпроси\", а след това на Европейския съвет да се започнат преговори с Македония и Албания за еврочленство, за отваряне на нови преговорни глави със Сърбия и Черна гора и други. Ако това не е осезаем напредък, не знам кой може да постигне повече за шест месеца, да не забравяме и стратегията за Западните Балкани, която еврокомисията обяви през февруари, допълни министърът. Иска ми се поне по една тема да се обединим и да отчитаме това, което направихме, призова още Захариева. Тя подчерта, че този приоритет не е за шест месеца, и заяви, че \"за да сме добре ние, трябва и нашите съседи да са добре\". Захариева изброи срещите, които са се провели от началото на годината с представители на страните от Западните Балкани, както и тези, които предстоят, и припомни участието на България в срещата  от т.нар. Берлински процес в Лондон  по-рано тази година.", "date": "2018.10.12", "title": "Типично по български се подценяваме, каза Захариева след критика за постигнатото за Западните Балкани"}
{"url": "https://www.dnevnik.bg/politika/2018/10/12/3326401_elena_ioncheva_shte_sudi_cvetan_cvetanov_i_delian/", "text": "Депутатът от \"БСП за България\" Елена Йончева ще съди колегите си от ГЕРБ Цветан Цветанов и Делян Добрев за клевета. Поводът - в продължение на месеци те хвърляли клевети по неин адрес за пране на пари. През юли ГЕРБ поиска прокуратурата да провери  Елена Йончева заради съдружие  с мажоритарния собственик на фалиралата КТБ Цветан Василев , както и за пране на пари и други закононарушения. ГЕРБ изнесе информация , според която чрез \"Авторска телевизия\" ЕООД Елена Йончева е съдружник с регистрираната на Британските Вирджински острови  \"Далий трейдинг лимитид\", която се оказва собственост на Цветан Василев . Йончева и офшорната компания са собственици на \"Офроуд ООД\", чиито сметки са били в КТБ. В общото дружество Йончева внесла само 5 хил. лева, а офшорната фирма - 315 хил. лева. По думите на Делян Добрев през януари \"Далий трейдинг лимитид\" е свързана с фирма, която според одиторите на КТБ била куха и оттам били прокарвани средства от банката. По-рано по Би Ти Ви Йончева каза, че чрез офшорна фирма е закупена телевизионна техника. В парламента допълни: \"Всичко ще се чуе в съда. Техниката е купена през обща компания. Цялата тази сума е използвана само за техника\". Според Йончева ГЕРБ \"извършва се натиск върху всеки, който се опитва да каже нещо\". \"Ако ГЕРБ смята, че може да поръча един депутат да го притискат и хулят. Ще ги осъдя в България и в Страсбург\", обяви още тя. В отговор Цветан Цветанов каза, че не смята, че е обидил Елена Йончева. По думите му не ГЕРБ, а БСП има структура за дискредитиране на неудобни политици. ", "date": "2018.10.12", "title": "Елена Йончева ще съди Цветан Цветанов и Делян Добрев за клевета"}
{"url": "https://www.dnevnik.bg/biznes/2018/10/12/3326409_nad_15_hil_sa_bulgarite_s_godishen_dohod_nad_100_hil_lv/", "text": "Заможните българи, които са декларирали годишен доход за 2017 г. над 106.8 хил. лв., са 15 523. Това стана известно от писмен отговор на финансовия министър Владислав Горанов до Жельо Бойчев от БСП. Общата сума на платените данъци към приходната агенция е 447.5 хил. лв. Доход между 90 хил. лв и 106.8 хил. лв. са декларирали 4506 човека. В интервала от 74.4 хил. лв. до 90 хил. лв. получават 6.9 хил. българи, сочат данни на НАП. В по-ниската граница - между 43.2 хил. лв. и 58.8 хил. лв., е декларираният доход на 29.2 хил. българи. На 78.5 хил. души е начислен данък върху обявените от тях доходи в интервала от 27.6 до 43.2 хил. лв. Най-много са хората, които пред НАП са обявили годишен доход от 6120 хил. лв. Те са 1.67 млн. данъкоплатци. Следващите по брой са хората, които хазната е обложила с 10% данък върху доходи между 6 хил. и 12 хил. лв., 811 хиляди. 488 хил. са заработвали между 12 хил. лв. и 27.6 хил. лв. Декларираните суми са от работна заплата, хонорари, граждански договори, дивиденти, от наеми или от чужбина, става известно от отговора. 3,1 млн. души у нас плащат данък общ доход. През 2017 г. общият внесен от тях данък е 3,09 млрд. лв., съобщава министър Владислав Горанов.", "date": "2018.10.12", "title": "Над 15 хил. са българите с годишен доход над 100 хил. лв."}
{"url": "https://www.dnevnik.bg/sviat/2018/10/12/3326373_zaradi_avariiata_sus_sojuz_dvamata_astronavti_shte/", "text": "И двамата астронавти, които трябваше да стигнат до Международната космическа станция на борда на руския кораб \"Союз\", ще могат да го направят едва през април. Ще се забави и предвидено изстрелване на апарат за доставка на хранителни и други запаси. Това обяви директорът на руската космическа агенция \"Роскосмос\" Дмитрий Рогозин, цитиран от \"Ройтерс\". Той коментира темата ден след като авария доведе до отделяне на капсулата, в която бяха астронавтите Ник Хейг и Алексей Овчинников. Първоначалната информация бе за повреда във втората степен на ракетата, но според източници на \"Интерфакс\" става дума за проблем с важен клапан, заради който първата степен изобщо не е могла да се отдели от втората. Самият Рогозин по-късно каза за \"Интерфакс\", че е ясна \"непосредствената причина\" и тя е в проблем със странични елементи, заради който е имало \"съприкосновение\" при разделянетона първата и втората степен. Двамата се приземиха успешно в Казахстан, но според руски медии  състоянието им не е най-доброто . Проблеми и с доставките Това е първият сериозен проблем с изстрелването на мисии с кораби \"Союз\" от 1983 г. насам, макар да не е първата неизправност за тази година. Съгласно рутинната процедура Москва е отменила всички пилотирани мисии заради разследването на инцидента, което предстои (първите резултати според Рогозин се очакват на 20 октомври). Според Сергей Крикальов, който отговаря за пилотираните програми на \"Роскосмос\", може обаче да има и закъснения с планирания товар, който трябваше да се достави на кораба \"Прогрес\" (използващ същата ракетна система като \"Союз\"). \"Роскосмос\" обаче смята, че астронавтите имат достатъчно храна до април. Германец, руснак и американец са в момента на борда на МКС и се очакваше да се върнат на Земята през декември. Възможно е обаче това да се отложи до януари заради случилото се. Преди аварията Рогозин написа в \"Туитър\", че е подписал договор за изпращане на първия астронавт от Обединените арабски емирства на борда на МКС, но според \"Интерфакс\" е възможно шестмесечно забавяне заради инцидента. От 2011 г.  НАСА разчита на руски ракети, за да могат нейни астронавти да достигнат МКС. През април догодина обаче агенцията планира тестови полети на \"Спейс екс\" с двама астронавти на борда.", "date": "2018.10.12", "title": "Заради аварията със \"Союз\" двамата астронавти ще излетят в Космоса едва през пролетта"}
{"url": "https://www.dnevnik.bg/biznes/2018/10/12/3323922_tursi_se_priasna_riba/", "text": "Повечето риба, която се продава в София, идва от Гърция. Освен че може да го забележите по табелите в специализираните магазини, това потвърждават и собствениците им. Една от причините е, че потребителите търсят все повече прясна риба, при това по възможност от див улов, а не отглеждана при изкуствени условия. Освен това уловът в Черно море не предлага това разнообразие, което може да осигури този от южната съседка на България. Появата на специализирани магазини за риба и рибни продукти е видимо (някои от тях ще се представят и  на първия Fish fest , който списание \"Бакхус\" организира тази събота (13 октомври). В тях освен пресни или замразени риби се предлагат и бланширани морски дарове - скариди, октопод, филе от акула, които се приготвят по-лесно - ключово при избора според продавачите. Много хора се интересуват от здравословен живот и търсят вече преди всичко качеството, разказва Владимир Ангелов, собственик на \"Гръцка риба\" в \"Лозенец\". Собственик на друг магазин - Димитър Янев от \"Балкан фиш\", който продава в \"Дианабад\", казва, че преобладаващият интерес на потребителите не може да се сведе до един или друг вид риба, но все пак най-търсено си остава триото С това обаче съвсем не се изчерпва асортиментът на новите магазини за риба, които в допълнение се стремят да имат и българска - в общия случай пъстърва, сафрид, чернокоп - според сезона. \"Още сутринта свършва ципурата\", казва Владимир Ангелов, който получава пресни доставки всеки ден, а може да отговаря и на конкретни поръчки. Общото в търсенето на софийските купувачи е рибата по възможност да е див улов, а не отглеждана при изкуствени условия, да е наистина прясна, за някои видове - да е на филета и почистена, да е разнообразна, а не една и съща всеки ден или седмица. \"За мен по закон за големите риби прясна се смята и до две седмици\", обяснява Ангелов. Казва обаче, че никоя риба не се задържа толкова дни, а в неговия магазин стремежът е доставката да бъде разпродадена до 2 дни. Неговата преценка е, че хората все повече консумират риба. В общия случай - веднъж-два пъти седмично, а тези, които спазват определени режими - и всеки ден. Според Димитър Янев, който е от 15 г. в бизнеса, през цялото време консумацията на риба и рибни продукти е вървяла непрекъснато нагоре, но не може да се ангажира с конкретни количества. Търси се основно гръцка риба, която да е прясна, казва и той. Според него за всеки вид си има клиенти и затова залага на голямо разнообразие в магазина си. В тази посока - да се възпитат потребителите да консумират прясна риба от няколко години работи и \"Метро\", който през март обяви значително разширение на рибния асортимент. \"През 2002 г. основните предизвикателства бяха как да преодолеем недоверието, което имаше тогава към свежата риба и как да наложим този асортимент на пазара в България. През 2018 г. предизвикателствата бяха - как след като извървяхме некратък път, да надградим това ниво, което вече бяхме развили\", обясни при откриването на щанда през март Георги Илиев, директор \"Продажби\" на компанията. Разширението включва прясна риба от водите зад полярния кръг – от Исландия и европейския дял на Атлантическия океан до Аляска, както и допълнение на гамата от сурови и бланширани скариди. \"През всички тези години вложихме големи усилия че има разлика между рибата, която е прясна, и тази, която се срещаше преди години - замразената\", обяснява Диана Бонева. Явно и при други търговци тези усилия са дали резултат, тъй като споделят, че дължат продажбите си основно на клиенти, които са се уверили, че стоката е прясна и качествена. В така развилите се вкусове през последните години - скумрията и шаранът остават далеч на заден план поне за софийския пазар, а шаранът конкретно е стока, която се търси на практика само по Никулден.", "date": "2018.10.12", "title": "Търси се прясна риба"}
{"url": "https://www.dnevnik.bg/detski_dnevnik/2018/10/12/3323931_s_decata_v_pochivnite_dni_13_i_14_oktomvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - В света на киното ще бъдат въведени малките зрители с \"Мини филмов фестивал\", който ще се проведе в културния център Г8. За тях от 10 часа е подготвена и творческа работилница, водена от режисьора Радостина Нейкова. Филмите са дублирани на български език и са с вход свободен до запълване на местата в залата, а участието в работилницата по анимация е с предварително записване на ask@filmsociety.bg. Прожекциите започват от 13 часа с българска анимация, в 14 часа са \"Петсън и Финдъс\" и 15.30 часа е \"Малкият рицар Тренк\". - Националният музей \"Земята и хората\" кани малки и големи срещу вход от 1 лев на изложение на минерали, фосили и скъпоценни камъни. Ателието \"Треска за злато\" очаква децата, за да им покаже как се промива злато от речен пясък. Изненадваща е гледката под лупа на пъстрата мозайка от разноцветни минерали, съдържащи се в речните пясъци. И е твърде вероятно участниците в ателието да се сдобият със златна частица. Ще има и награди. - От 10,13 и 15 часа Детска архитектурна работилница организира  ателието \"Направи си сам – Табло за бележки и учебна програма\" , в което децата сами ще организират работното си място. Ще декорират и създадат собствено табло за напомнящи бележки, чаша за моливи, джобчета за линия, пергел и др.  - Ателие \"Какво се крие на о. Мадагаскар\" организира \"Био игри\" в детския научен център \"Музейко\" от 11 часа. В него децата между 5 и 7 години ще научат кои примати живеят там, защо са специални и колко вида са, какви други животни има на острова? Всяко дете ще си изработи значка-животно. Това ателие насърчава работата в група и творческото мислене.  - В парка \"Кайлъка\" са поканени всички желаещи на Световния ден на ходенето. Ходенето ще започне в 9.30 часа от тролейбусната спирка \"Моста\". На финала на лотариен принцип ще бъдат раздадени спортни артикули. - Детско-юношеският фолклорен фестивал \"Мисионис пее и танцува\" ще посрещне над 400 участници от цялата страна. Проявата се организира от клуба за народни танци \"Джумалийци\", с подкрепата на Община Търговище и ще се проведе в Драматичния театър и в концертната зала на Центъра за младежки дейности и инициативи.  Неделя  - Националният музей \"Земята и хората\" кани малки и големи срещу вход от 1 лев на изложение на минерали, фосили и скъпоценни камъни. Ателието \"Треска за злато\" очаква децата, за да им покаже как се промива злато от речен пясък. Изненадваща е гледката под лупа на пъстрата мозайка от разноцветни минерали, съдържащи се в речните пясъци. И е твърде вероятно участниците в ателието да се сдобият със златна частица. Ще има и награди. - Споделена неделя със Spark и VW очаква и своите малки гости от 11.30 до 16 часа в \"София Тех Парк\". По случай новите 50 светло сини електрически Volkswagwen e-up! в мрежата на @Spark - Your Electric Drive ще има игри, забавления с много награди. Входът е свободен.  - В света на киното ще бъдат въведени малките зрители с \"Мини филмов фестивал\", който ще се проведе в културния център Г8. Филмите са дублирани на български език и са с вход свободен до запълване на местата в залата. Програмата започва от 13 часа с българска анимация, в 14 часа е прожекцията \"Рицарят Ръждивко\", а последният филм е в 15.30 часа - \"Бамзе и градът на крадците\".  - Знаете ли, че прилепите са бозайници, което означава, че раждат живи своите малки и ги хранят с мляко, а телата им са покрити с козина. Те не са гризачи, въпреки че външно приличат на такива и някои хора ги наричат \"летящи мишки\". \"Най-старият\" от тях, чиято възраст е установена от човека, е на над 41 г. Още от тези любопитни факти са подготвили организаторите на  Европейската нощ на прилепите , която ще започне от 15 ч. в Софийския зоопарк на входа на зала \"Аквариум, терариум и големи котки\". Гостите на зоопарка ще могат да посетят постоянната изложба \"Тайнството на прилепите\", а за най-малките ще има различни работилници, в които ще могат да рисуват, да оцветяват и да си направят сами маска на прилеп. - Празникът на града се отбелязва под мотото \"Севлиево - столица на тиквата\". Ще има занимания по карвинг (дълбаене на плодове) в музейния комплекс \"Дандолови къщи\", оранжев кът и празничен турнир по стрийтбол. И още: ателиета, конкурси, кулинарни изложби, концерти, а тиквеникът рекордьор се очаква да е с дължина над 200 метра. Следобеда севлиевци и гостите на града ще видят пътуващия фестивал \"Улицата\", а в 17 часа във фоайето на общината е откриването на изложбите \"Тиква най-. . ., най-. . .\" и \"Тиквени фантазии\".  В 19 часа на площад \"Свобода\" започва празничен концерт, ще бъдат запалени и \"тиквените\" светлини. Вечерта ще има концерт на група \"Оратница\", нощ в музея - с отворени врати в Хаджистояновото училище и градската художествена галерия \"Асен и Илия Пейкови\". Стопаните на най-голямата тиква, показана на празника, ще получат награда. Ще има и други конкурси: за най-малка тиква, за най-красива, най-нестандартна и най-дълга тиква, където също има награди. Тиквите ще бъдат подредени в изложба на площад \"Свобода\".", "date": "2018.10.12", "title": "С децата в почивните дни (13 и 14 октомври)"}
{"url": "https://www.dnevnik.bg/sport/2018/10/12/3326334_video_koi_pecheli_v_skorostna_nadprevara_mejdu_rali/", "text": "Ред бул\" събра заедно пилота от Световния рали шампионат (WRC) Дани Сордо и състезателя по маунтинбайк Андреу Лакондегай, изправяйки ги един срещу друг в ефектна надпревара. Двамата се състезаваха за бързина по живописните терени на Лоуса, Португалия. Докато се състезават, двамата атлети отскачат в зашеметяващи полети един над друг. Кой обаче печели?", "date": "2018.10.12", "title": "Видео: Кой печели в скоростна надпревара между рали автомобил и маунтинбайк"}
{"url": "https://www.dnevnik.bg/bulgaria/2018/10/12/3326422_obvineniiat_za_ubiistvoto_v_ruse_otricha_da_go_e/", "text": "Съдът в окръг Целе в провинция Долна Саксония реши да екстрадира в България Северин Красимиров, обвинен за убийството на телевизионната водеща Виктория Маринова. Това обяви самата институция  в съобщение на сайта си . Решението е от 11 октомври 2018 г., а според него не са намерени достатъчно сериозни причини, които да възпрепятстват екстрадицията. В документа се посочва още, че Красимиров не е възразил срещу екстрадицията си и това е дало възможност за задействане на десетдневен срок, в който да бъде предаден на българските власти. Генералната прокуратура в Целе междувременно съобщи, че Красимиров частично е признал деянията си ( нападението срещу Виктория Маринова ), но не и убийството ѝ. Той освен това твърди, че нито я е изнасилил, нито е откраднал нейни вещи. По информация на  сп. \"Шпигел\"  и други германски медии той е признал по време на първия разпит, че заедно с приятел е употребил кокаин и много алкохол, а след това срещнал на брега на Дунав жена, с която влязъл в конфликт и тя го ударила, а той ѝ отвърнал по същия начин, но не можел да си спомни друго. Междувременно от българското правосъдно министерство съобщиха, че са получили искане за предоставяне на информация за условията в местата за лишаване от свобода в България, във връзка с обявения за международно издирване Красимиров. \"В рамките на своята функционална компетентност, Министерството на правосъдието е изпратило изисканата от германската прокуратура информация за настаняване на Красимиров в съответствие с европейските стандарти - 4 кв. м. жилищна площ и самостоятелен санитарен възел. Отговорът е изпратен в спешен порядък\", се казва в съобщението на оглавяваното от Цецка Цачева ведомство. На 6 октомври в 14.27 часа беше подаден сигнал за намерения труп на Виктория Мариновa на крайбрежната алея в Русе. На четвъртия ден властта обяви, че престъплението е разкрито. Обявената от премиера, главния прокурор и вътрешния министър версия е, че мотивът на престъплението е сексуално посегателство. Досега пред медии лелята на Красимиров е казвала, че го е чула да говори по телефона с майка си, на която е признал, че е изнасилил жена и затова заминава при нея в Германия. Майката на Красимиров пък заяви пред \"Нова телевизия\", че пред нея той е признал вината си. Разказал ѝ, че бил пиян и надрусан, след като е бил на рожден ден. \"Той призна, че го е направил на пияна глава, бил е надрусан. Каза ми, че не помни нищо. Започна да плаче пред мен. Той не е такъв човек\", разказа Надежда Красимирова.", "date": "2018.10.12", "title": "Обвиненият за убийството в Русе отрича да го е извършил (допълнена)"}
{"url": "https://www.dnevnik.bg/zelen/2018/10/12/3326420_sud_otkaza_da_gleda_jalbata_na_oblastniia_upravitel/", "text": "Административният съд в Бургас е оставил без разглеждане жалбата на областния управител Вълчо Чолаков срещу решението на общинския съвет в Царево за изработване на подробен устройствен план и план за застрояване на имот в защитената местност \"Силистар\", се казва в съобщение на съда, цитирано от \"Медиапул\". След  нареждане на премиера Бойко Борисов  Чолаков беше оспорил решението на общинските съветници в Царево, които дадоха разрешение за строителство в имот, попадащ в границите на природен парк \"Странджа\". Аргумент на областната управа пред съда беше, че в този случай проектът трябва да бъде съгласуван с Министерството на околната среда и водите.  Според Бургаския административен съд обаче областният управител няма право да оспорва решенията за одобряване на подробните устройствени планове или техните изменения, както и съпътстващите издаването им актове. Такива, според съда, са собствениците на съседни имоти, ако смятат, че са засегнати от намеренията за промяна на предназначение на терени или за строежи. Пред \"Медиапул\" Чолаков е казал, че ще обжалва пред по-горната съдебна инстанция. В края на август общинският съвет в Царево  даде одобрение  за изработване на план за застрояване парцел от 22 169 кв. м в местността Силистар. В съвета влизат 13 съветници, като предложението на кмета Георги Лапчев (ГЕРБ) е получило подкрепа от деветима от тях, от които 8 също са от ГЕРБ. Дни по-късно  премиерът Бойко Борисов  в качеството си на лидер на ГЕРБ нареди на съпартийците си в града да \"задържат\" решението, а на областния управител - да го оспори по съдебен ред.", "date": "2018.10.12", "title": "Съд отказа да гледа жалбата на областния управител срещу проект за строителство при Силистар"}
{"url": "https://www.dnevnik.bg/sviat/2018/10/12/3326424_melaniia_trump_az_sum_nai-tormozeniiat_chovek_na_sveta/", "text": "Първата дама на САЩ Мелания Тръмп заяви в телевизионно интервю, че може би е \"най-тормозеният човек\" на света, съдейки по това какво говорят хората за нея, предаде агенция \"Асошиейтед прес\". Тя каза това във връзка с кампанията си \"Бъди най-добрият\" (BeBest), насочена срещу тормоза в интернет. \"Бих могла да кажа, че аз съм най-тормозеният човек на света\", каза Мелания Тръмп в ексклузивно интервю за \"Добро утро, Америка\" (Good Morning America) по време на обиколката си в Африка миналата седмица. На въпроса на репортера дали наистина се смята за най-тормозения човек на света тя каза: \"Сред тях съм\". Мелания посочи, че кампанията ѝ е насочена най-вече към социалните мрежи и поведението в интернет отчасти заради това, което хората казват за нея (там). \"Имаме нужда да образоваме децата си как да изразяват своите емоции в общественото пространство, за да може, когато пораснат, да знаят как да се справят с тези неща\", каза тя. Миналата седмица първата дама на САЩ бе критикувана и осмивана заради дрехи, с които се появи в Африка. При посещението си в резерват в Кения тя носеше шапка, подобна на тези на белите колониалисти. Дрехите ѝ при пирамидите в Гиза пък бяха сравнявани с одеждите на злодея от филма за Индиана Джоунс  \"Похитителите на изчезналия кивот \" д-р Рене Белок, който сътрудничи на нацистите. Първата дама заяви също, че има хора в Белия дом, на които тя и президентът не могат да имат доверие. Тя не назова имена, но каза, че е уведомила съпруга си за тях. \"Някои от тях вече не работят в Белия дом\", посочи Мелания. Във вчерашно интервю за предаването \"Фокс и приятели\" (Fox and Friends) президентът Доналд Тръмп бе попитан защо хора, на които той и съпругата му нямат доверие, все още работят в правителството. \"Не познавах хората във Вашингтон, а сега ги познавам всичките. Познавам някои, с които ми се ще да не се бях запознавал\", продължи Тръмп, но добави, че в момента работи заедно и с някои \"чудесни хора\".", "date": "2018.10.12", "title": "Мелания Тръмп: Аз съм най-тормозеният човек на света"}
{"url": "https://www.dnevnik.bg/sport/2018/10/12/3326441_diana_petkova_se_klasira_za_finala_v_pluvniia_sprint/", "text": "Българката Диана Петкова се класира за финала в плуването на 50 метра свободен стил на младежките олимпийски игри в Буенос Айрес. 18-годишната състезателка преодоля полуфиналите с нов национален рекорд - 25.53 секунди. Предишното най-добро българско постижение в тази дисциплина беше 25.77 сек. То се държеше от Петкова и Нина Рангелова. Рангелова го постави през 2015 г., а Петкова го изравни през 2017 г. Петкова завърши втора в първата серия. Тя беше изпреварена само от китайката Дзюнсюен Ян, която финишира за 25.43 секунди. Българката влезе във финала с пети най-добър резултат. Другите, които плуваха по-бързо от нея, бяха първите три от втория полуфинал - чехкинята Барбора Сееманова (25.33 сек.), ирландката Мона Макшери (25.42 сек.) и словенката Неза Кланчар (25.47 сек.). Останалите три участнички във финала са американката Кейти Дъглас (25.57 сек.), японката Маюка Ямамото (25.62 сек.) и рускинята Елисавета Клеванович (25.74 сек.). И трите плуваха в полуфинала на Петкова. Финалът на 50 метра свободен стил при жените е тази вечер в полунощ българско време.", "date": "2018.10.12", "title": "Диана Петкова се класира за финала в плувния спринт на младежката олимпиада"}
{"url": "https://www.dnevnik.bg/skorost/2018/10/12/3326473_ofertite_za_izgrajdaneto_na_putia_mezdra_-_botevgrad/", "text": "Агенция \"Пътна инфраструктура\" обяви обществените поръчки за избор на изпълнител за изграждането на 33 км от пътя между Мездра и Ботевград, съобщиха от агенцията. Проектът ще се финансира със средства от републиканския бюджет, като първоначалните разчети са, че ще струва 302 млн. лв. без ДДС. Това е втори опит да се намери строител на участъка, след като  първата процедура беше спряна в края на септември . За първи път при изпълнението на тези обществени поръчки ще се приложи нова схема на плащане, която предвижда цялата стойност на договора да се разплати на изпълнителя, след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок. Отсечката от Мездра до Ботевград е най-сложната от цялостния проект за нов път до и от Видин. Участъкът е разделен в два лота, за да може на обекта да се работи едновременно и да завърши в кратък срок. Пътят ще бъде с две платна с по две ленти за движение в посока с габарит 20 м. Трасето ще следва съществуващия път, като се развива по нов терен в участъците, обхождайки селата Люти дол, Типченица, Новачене и Скравена. Пресичанията на републиканските и общинските пътища ще се осъществяват чрез кръгови кръстовища. Срокът на изпълнение и за двата лота е 1096 дни, от които 180 дни за проектиране и 916 дни за строителство. За първия лот офертите се приемат до 17.30 ч. на 3 декември 2018 г., а за втория до 17.30 ч. на 10 декември 2018 г. Направлението Видин – Ботевград е приоритетен проект в инвестиционната програма на АПИ и МРРБ до 2022 г., тъй като ще се осигури бърза и удобна връзка между автомагистралите \"Хемус\", \"Тракия\" и \"Струма\". С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик, се казва в съобщението.", "date": "2018.10.12", "title": "Офертите за изграждането на пътя Мездра - Ботевград ще се приемат до декември"}
{"url": "https://www.dnevnik.bg/razvlechenie/2018/10/12/3326471_holograma_na_eimi_uainhaus_shte_napravi_svetovno_turne/", "text": "Холограма на покойната британска изпълнителка Ейми Уайнхаус ще направи световно турне като част от партньорство, подписано между наследниците на певицата и компанията BASE Hologram, съобщи \"Ролинг стоун\". Все още не е насрочена точна дата за начало на турнето, но се очаква тo да започне в края на 2019 г. Според официалното изявление шоуто ще включва дигитално ремастерирани аранжименти на известните парчета на Уайнхаус. Холограмата ще бъде допълнена от група на живо, беквокалисти и театрални декори. \"Това за нас е мечта\", казва бащата на Уайнхаус - Мичъл. \"Да я видим отново на сцената е нещо много специално, което е трудно да се опише. Музиката на дъщеря ни докосна живота на милиони хора и това означава, че творчеството й ще продължи по този иновативен начин.\" Турнето на холограмата на Ейми Уайнхаус ще набира средства за фондацията на името на изпълнителката. Организацията се бори със злоупотребата с наркотици и алкохол сред младите, като предоставя и други услуги за младежи в неравностойно положение. Това ще е трето голямо холограмно турне за компанията BASE Hologram. Тази есен тя направи премиера на първите си две продукции с участието на Рой Орбисън и известната оперна певица Мария Калас. Догодина се очаква да е готов и друг техен проект, създаден за място, а не за турне. Той се казва \"Открития: Светът на динозаврите от Джак Хорнър\" и в него известният палеонтолог, послужил като прототип на героя от филмите \"Джурасик парк\" на Стивън Спилбърг, ще развежда посетителите из находки от юрската ера.", "date": "2018.10.12", "title": "Холограма на Ейми Уайнхаус ще направи световно турне"}
{"url": "https://www.dnevnik.bg/biznes/2018/10/12/3326478_spas_rusev_se_e_otteglil_ot_sobstvenostta_v_sofiiskiia/", "text": "Най-големият акционер в БТК Спас Русев се е оттеглил като съсобственик в централния софийски хотел \"Интерконтинентал\", съобщи  \"Капитал\".  Изданието припомня, че там Русев партнираше с  \"Галакси инвестмънт груп\" на основателите на \"Винпром Пещера\" Антон Щерев и Атанас Петров. Преди време с тях той беше в съдружие и в друг петзвезден софийски хотел - \"Хилтън\", който също вече е изцяло в ръцете на пловдивската група. Сега с оттеглянето и от \"Интерконтинентал\" на практика Русев се разделя с хотелския бизнес в София.  От \"Галакси инвестмънт груп\" са потвърдили пред \"Капитал\", че вече имат пряк едноличен контрол над дружеството, държащо мажоритарния пакет в хотела. От хотелиерския бизнес е излязъл и синът на Русев - Евгени. Всичко по темата четете  тук.", "date": "2018.10.12", "title": "Спас Русев се е оттеглил от собствеността в софийския \"Интерконтинентал\""}
{"url": "https://www.dnevnik.bg/sport/2018/10/12/3326408_liderut_vuv_formula_2_shte_kara_za_uiliams_za_2019_g/", "text": "Лидерът във Формула 2 Джордж Ръсел ще дебютира във Формула 1 през 2019 г. 20-годишният британец, който е протеже на \"Мерцедес\", ще кара за \"Уилямс\" през следващия сезон. \"Мечтая за този момент, откакто се помня. Сега най-накрая мога да го кажа - официално ще бъда пилот във Формула 1. До всички, които направиха това възможност - благодаря ви. Това означава всичко за мен. Нямам търпение да започна\", заяви Ръсел. Ръсел е много близо до световната титла във Формула 2, като два кръга преди края на сезона води с 37 точки пред втория Александър Албън. През 2017 г. британецът стана шампион във Формула 3, като в края на същата година записа два уикенда като тест пилот на \"Форс Индия\". С привличането на Ръсел в \"Уилямс\" догодина ще има най-малко трима британци във Формула 1. Другите двама са световният шампион Люис Хамилтън и 18-годишният Ландо Норис, който ще дебютира в най-популярната автомобилна надпревара с \"Макларън\". В \"Уилямс\" Ръсел ще заеме мястото на Ланс Строл. Очаква се канадецът да премине в \"Рейсинг пойнт форс Индия\", който в началото на август беше купен от неговия баща Лорън Строл. \"Уилямс\" все още не е обявил втория си пилот за 2019 г. Фаворити за мястото са руснакът Сергей Сироткин, който кара за отбора този сезон, и полякът Роберт Кубица, който е тестов пилот на британците. Сезон 2019 във Формуал 1 ще постави  нов рекорд за най-ниска средна възраст на пилотите.", "date": "2018.10.12", "title": "Лидерът във Формула 2 ще кара за \"Уилямс\" oт 2019 г."}
{"url": "https://www.dnevnik.bg/politika/2018/10/12/3326477_spored_cvetanov_mnogo_evropreiski_politici_sa/", "text": "В хибридната атака спрямо България за убийството на Виктория Маринова бяха подведени много европейски политици, но те направиха разграничение от първоначалните си постове и подкрепиха усилията на правителството. Това каза председателят на парламентарната група на ГЕРБ Цветан Цветанов в парламента, цитиран от \"Фокус\".  Цветанов посочи, че всъщност тази новина е била транслирана във всички международни обмени. \"Тук трябва да се поинтересуваме тези, които направиха съответните бдения и протести, защо всъщност приложиха този механизъм за очерняне на страната\", допълни той. По думите му така не се прави политика. \"Може да дойде време, когато тези, които очернят страната, да им се наложи да управляват. Тогава какъв подход биха предприели\", допълни той. На въпрос дали вижда намеса на БСП в международния отзвук за убийството Цветанов отговори: \"Свободата на словото е нещо, което няма никакви ограничения. Всеки един може да напише всичко, всеки един може да го сподели в социалните мрежи по начин, който смята за необходимо. Това, за което винаги съм настоявал, е, че трябва да се придържаме към някаква политическа хигиена\". ", "date": "2018.10.12", "title": "Според Цветанов много европейски политици са подведени в хибридната атака срещу България за убийството в Русе"}
{"url": "https://www.dnevnik.bg/evropa/2018/10/12/3326469_polsha_blokira_doklad_za_pravata_v_es_zashtitaval/", "text": "Полското правителство заяви, че налага вето на приемането на годишния доклад, свързан с основополагащата Харта на основните права на Европейския съюз, защото тя не призовава към закрила на християните и евреите от религиозна дискриминация, предаде \"Асошиейтед прес\". Решението на министъра на правосъдието Збигнев Жобро да се противопостави на последния доклад по прилагането на Хартата на основните права на ЕС означава, че той няма да събере единодушните гласове на страните членки, което е условие, за да бъде приет. Ветото е част от  редица спорове  между сегашното консервативно полско правителство и лидери от ЕС  за основните ценности . Полският министър на правосъдието каза, че се е обявил против, защото предложеният доклад специално подчертава нуждата от закрила на хората от ЛГБТ общността, децата и жените мигранти, но не споменава и дума за християните и евреите. Европейската комисия публикува от 2010 г. годишни доклади за това как се прилага Хартата в подкрепа на правата и свободите./БТА", "date": "2018.10.12", "title": "Полша блокира доклад за правата в ЕС, защитавал хомосексуалните, но не и християните и евреите"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/10/12/3326520_predvideni_sa_160_mln_lv_na_godina_za_pogasiavane_na/", "text": "За периода 2019-2021 г. са предвидени по 160 млн. лв. на година за изчистване на задълженията на Националната здравна каса (НЗОК) към страни от Европейския съюз. Това коментира министърът на здравеопазването Кирил Ананиев в парламента. По думите му в тази бюджетна прогноза се цели погасяване на всички просрочени задължения към други държави по реда на европейските регламенти. \"Задълженията на България по правилата за координация на системите за социална сигурност надвишават възможностите по бюджетния показател за този вид плащане от НЗОК. Към 31 декември 2017 година общата стойност на неприключилите искове от другите държави възлизат на 259.1 млн. лв.\", съобщи той. \"Приетите със Закона за бюджета на НЗОК за 2018 година средства за здравноосигурителни плащания за медицинска помощ, оказана в съответствие с правилата за координация на системите за социална сигурност, са в размер на 73 млн. лв.\", съобщи здравният министър. По думите му с приетия план за плащания на НЗОК през 2018 година средства са планирани по направления на плащания - 4 млн. лв. за заплащане от районните здравноосигурителни каси за оказана медицинска помощ на чужди осигурени лица по време на техния престой и пребиваване в България\". Други 69 млн. лв. са предвидени за възстановяване на извършени разходи за осигурени в НЗОК лица по време на техния престой или пребиваване в друга държава.", "date": "2018.10.12", "title": "Ще бъдат опуснати 160 млн. лв. на година за задълженията на здравната каса към страни от ЕС"}
{"url": "https://www.dnevnik.bg/zdrave/2018/10/12/3326576_zdravnoto_ministertvo_pak_tursi_jelaesht_da_dostavi/", "text": "Здравното министерство ще се опита отново да намери кандидат, който да поиска да достави високопроходими линейки и линейки със задвижване 4х4 заедно с необходимото за тях оборудване. Ведомството е обявило днес поредната обществена поръчка за доставка на тези линейки. Общата прогнозна стойност без ДДС е 15 572 400 лв. При предишната обществена поръчка, пусната от Министерството на здравеопазването, за линейки  никой от кандидатите не подаде оферта за високопроходими линейки . Тогава от здравното министерство коментираха, че ще повикат потенциалните кандидати и доставчици на другите линейки, за да разберат какво ги е отблъснало и защо не са подали оферти и за високопроходимите.", "date": "2018.10.12", "title": "Здравното министерство пак търси желаещ да достави високопроходими линейки"}
{"url": "https://www.dnevnik.bg/ot_vas/novini_ot_vas/2018/10/12/3325989_paveta_sled_remont/", "text": "След ремонта на улица \"Джеймс Баучър\" и улица \"Света гора\"", "date": "2018.10.12", "title": "Павета след ремонт"}
{"url": "https://www.dnevnik.bg/sport/2018/10/12/3326577_nurmagomedov_i_makgregur_sa_otstrani_do_iziasniavane/", "text": "Звездите на смесените бойни изкуства (ММА) Хабиб Нурмагомедов и Конър Макрегър бяха отстранени временно от Спортната комисия на щата Невада заради инцидентите след края на  двубоя им за световната титла в лека категория на UFC. Наказанието им влиза в сила на 15 октомври и ще продължи до изясняване на случая. На 24 октомври Нурмагомедов и Макгрегър ще бъдат изслушани от комисията, която след това ще реши дали да възстанови състезателните им права, или да удължи санкцията. Очаква се 30-годишният руснак и 30-годишният ирландец да получат и големи глоби, за което намекна президентът на UFC Дейна Уайт. Дори да получи наказание обаче, Нурмагомедов няма да бъде лишен от световната си титла, каза Уайт в сряда. Нурмагомедов спечели категорична победа срещу Макгрегър, но след това се поддаде на провокациите от лагера на съперника и предизвика меле в публиката. В същото време трима души от щаба на руснака нападнаха ирландеца, който все още се свестяваше от мача. Впоследствие двамата бойци бяха изведени с полицейски ескорт от залата, а церемонията по връчването на пояса и традиционните речи не се състояха. След срещата трима души от щаба на Нурмагомедов бяха арестувани. По-късно и тримата бяха освободени, след като Макгрегър не пожела да повдигне обвинения срещу тях. На пресконференцията след двубоя Нурмагомедов  се извини за действията си, но се оправда с провокациите от Макрегър и екипа му . Според руснака ирландецът и неговият щаб не са показали никакво уважение към него и към спорта. Той припомни и инцидента от април, когато Макгрегър и хората му нападнаха и потрошиха автобус, в който пътуваше Нурмагомедов. \"Той говореше за религията ми, за страната ми, за баща ми. Дойде в Бруклин и потроши автобус, едва не уби двама души. Защо хората не говорят за това? Моят баща ме е учил винаги да уважавам другите. Аз показах уважение. Той и хората му само говореха\", каза Нурмагомедов. Руснакът заяви, че провокациите са продължили по време на целия двубой. По думите му той е бил обиждан от лагера на Макгрегър, като е бил наричан \"дагестански плъх\" и др. В четвъртък Нурмагомедов заплаши, че ще напусне UFC, ако неговите съотборници Ислам Махачев и Зубайра Тухугов бъдат изхвърлени от най-популярния шампионат по ММА заради участието си в мелетата след мача в Лас Вегас. ", "date": "2018.10.12", "title": "Нурмагомедов и Макгрегър са отстранeни до изясняване на случая"}
{"url": "https://www.dnevnik.bg/photos/2018/10/12/3326537_fotogaleriia_zvezdi_i_hvurchashti_shapki_na_kralskata/", "text": "Втора кралска сватба зарадва Великобритания тази година - първата братовчедка на принц Хари, принцеса Южени, се омъжи за годеника си Джак Бруксбанк днес. 28-годишната Южени и 32-годишният Джак са двойка от осем години. Южени ще запази титлата си на принцеса, но ще има правото и да вземе фамилията на съпруга си.", "date": "2018.10.12", "title": "Фотогалерия: Звезди и хвърчащи шапки на кралската сватба във Великобритания"}
{"url": "https://www.dnevnik.bg/skorost/2018/10/12/3326597_grobnica_i_curkva_shte_budat_otstranenie_ot_traseto_na/", "text": "Римската фамилна гробница и раннохристянската църква, които попадат в трасето на магистрала \"Струма\" край село Покровник, ще бъдат преместени, съобщиха от Агенция \"Пътна инфраструктура\". АПИ започва процедура за изготвянето на проект за консервация и реставрация на част от археологическите обекти в района, които имат експозиционна стойност. Това става възможно, след като агенцията е получила от Специализирания експертен съвет за опазване на недвижимите културни ценности указание, с което се предписва преместване на два обекта и запазването на частите от римската вила и баня, които са извън трасето на магистралата. След като проектът за консервация и реставрация бъде готов, той ще бъде съгласуван от Националния институт за недвижимо културно наследство и положително становище ще трябва да даде и Министерството на културата. Строителството на Лот 3.1 от автомагистрала \"Струма\" в участъка на археологическия обект ще продължи след приемането на тези дейности от компетентните институции, се казва в съобщението. През седмицата на среща в Благоевград  беше намерено консенсусно решение  за находките, удовлетворяващо и археолозите, и строителите.", "date": "2018.10.12", "title": "Гробница и църква ще бъдат отстранени от трасето на \"Струма\""}
{"url": "https://www.dnevnik.bg/sport/2018/10/12/3326340_nad_100_sustezateli_se_vpuskat_v_posledniia_start_ot/", "text": "За шеста поредна година на Витоша ще се проведе екстремното състезание по спускане с планински велосипеди Home Mountain Bike Cup. Надпреварата е финален кръг от Българските даунхил серии, като преди това етапи от шампионата приеха Петрич, Пампорово, Чепеларе и Ботевград. Състезанието на Витоша ще се проведе в неделя (14 октомври), като квалификациите започват в 11.30 ч., а финалите са от 14.30. До момента са се записали над 100 участници, а организаторите очакват броят им да се увеличи. Регистрацията е отворена до събота , когато състезателите ще се запознаят с трасето. То е с дължина 2 км и преминава в непосредствена близост до Драгалевския лифт. Трасето включва множество стръмни и скоростни отсечки, корени, камъни и други естествени и изкуствени препятствия, съобщиха организаторите. Интригата в сериите се запазва до последно, като състезанието на Витоша ще определи крайното класиране в повечето категории. При мъжете за първото място ще се борят Росен Ковачев и Йоан Нейчев, които са разделени от 30 точки. При юношите младша възраст надпреварата е между Мартин Каръпски и Йордан Анчев, а при юношите старша възраст ще спорят Иван Кобуров и Румен Белезирев. При жените Изабела Янкова и Виктория Гончева делят първото място с по 360 точки.", "date": "2018.10.12", "title": "Над 100 състезатели се впускат в екстремна велонадпревара на Витоша"}
{"url": "https://www.dnevnik.bg/kultura/2018/10/12/3326571_izcialo_bulgarska_programa_s_muzika_na_petur_dunov/", "text": "В известната концертна зала \"Мюзикферайн\" във Виена ще бъде световната премиера на звуково-пространствения спектакъл \"Етюди на бъдещето\", създаден по мотиви от музикални произведения на наричания духовен водач и учител Петър Дънов, съобщиха от българското посолство в Австрия. Концертът ще бъде на 20 октомври от 11 ч.. За първи път в залата ще се представи изцяло българска програма, чийто автор е младият диригент Йордан Камджалов. Участниците в нея са музикантите от \"Генезис оркестър\", хора и ансамбъла на \"Музикална лаборатория за човека\". Преди световната си премиера спектакълът ще бъде представен в зала \"България\" на 16 октомври от 21.30 ч. Петър Дънов е наричан от последователите си \"Учителя\" и \"Беинса Дуно\". Той е основател на религиознофилософско учение, което е признато от българската държава и регистрирано като отделно вероизповедание. То е известно под името \"дъновизъм\", а последователите му се наричат \"Ученици на всемирното бяло братство\". Дънов учи музика още като дете и свири на цигулка. След 1900 г. започва да композира мелодии и да пише текстове, които по-късно предава на своите ученици като методология за хармонизиране на психичните процеси. Автор е на 150 музикални произведения, които са изпълнявани в много държави в Европа, също и в САЩ и Канада. От тази година Йордан Камджалов е музикален директор и главен диригент на Хърватската национална опера и филхармония в Риека. С множеството си успехи той е определян като \"истинско откритие\" и \"диригент с магическо въздействие\". Билети за събитието може да намерите  тук .", "date": "2018.10.12", "title": "Изцяло българска програма с музика на Петър Дънов ще звучи във виенската \"Мюзикферайн\""}
{"url": "https://www.dnevnik.bg/bulgaria/2018/10/12/3326561_starata_kultura_izliza_veche_kato_sedmichnik_k/", "text": "Екипът на доскорошния седмичник \"Култура\" удържа на думата си и вече излезе вторият брой на вестник \"К\". Редакционният екип е същият - с главен редактор  Копринка Червенкова,  която още през май т.г. обяви че се възстановява дейността на фондация \"Пространство Култура\", която ще издава вестник \"К\". А издателят на \"Култура\" - фондация \"Комунитас\", създаде с друг екип месечно  списание с името \"Култура \", което започна да излиза през септември. В първия брой на седмичника \"К\" редакционният екип представя изданието като \"вестник за критика, дебати и културни удоволствия\" и се ангажира да отразява различните гледни точки към събития и хора. \"Фатално е - и за културата, и за обществото, налагането на една единствена гледна точка, една единствена правилна идея\", се казва в анонса на първия брой. Кредото на изданието е, че новото, което променящите се времена носят, трябва да бъде присаждано внимателно върху традициите. Защото - пише екипът, така се гради и културата на една нация - чрез приемственост, а не чрез прекъсване. В първите два броя се представени интервюта с поета Ани Илков, статия-анализ за интернета и ерозията на демокрацията от Йовко Ламбрев, обзор на есенните художествени изложби в Пловдив, много критически - театрални и литературни - материали, рецензии на български и чуждестранни книги и драматургия. Вестникат излиза всеки петък.", "date": "2018.10.12", "title": "Старата \"Култура\" излиза вече като седмичник \"К\""}
{"url": "https://www.dnevnik.bg/bulgaria/2018/10/12/3326633_obshtina_varna_e_odobrila_novo_stroitelstvo_v_morskata/", "text": "Общинският експертен съвет по устройство на територията във Варна е одобрил нов строеж върху близо 3 дка в приморския парк - Морската градина. Това се разбира от отразеното в протокол от последното заседание на комисията, което се е състояло на 25 септември т.г. Става дума за проект, внесен в комисията от дружеството \"Феста делфинариум\", част от \"Феста холдинг\" на Петя Славова. Според неговото съдържание компанията възнамерява да изгради върху терен в непосредствена близост до Делфинариума си \"басейн за делфини и тюлени, амфитеатър, лятно заведение, административни технически съоръжения за обслужващите системи и съоръжения\". Освен всичко това проектът предвижда и изграждането на аквапарк. Решението на експертния съвет е първия етап от процедурата за одобряване на строителството, а последната дума ще има главният архитект на Варна Виктор Бузев. Днес той не бе открит на мобилния му телефон. Според експерти, с които \"Дневник\" разговаря, в момента която да позволи строителството в конкретния имот, част от Морската градина на Варна, освен ако не бъдат нанесени промени в Общия устройствен план на града. Основанията за тези твърдения са, че в момента съществува само предварителен проект на план за регулация и застрояване на Приморския парк, който не предвижда зона за застрояване в този имот. В същото време според Общия устройствен план на Варна цялата територия на Морската градина е зелена площ, в която могат да бъдат предприемани единствено отчуждителни процедури с цел паркостроителство. Така дори и за парцела, собственост на \"Феста делфинариум\", да бъде изработен Подробен устройствен план, той не може да позволи застрояването, прието от общинския експертен съвет на 25 септември. Проектът на компанията за във варненската Морска градина идва само няколко месеца след като стана известно, че  от 2014 г. до 2017 г. в атракциона, който притежава, по неясни причини са умрели четири новородени делфина , а тюлен на няколко месеца  се е удавил заради немарливост на персонала . След публикациите от \"Феста делфинариум\" се оправдаха за смъртта на животните и с това, че липсвала подходяща база за отглеждането им и спряха да отговарят както на електронните съобщения, така и на телефонните позвънявания на \"Дневник\". Вероятно с този мотив за създаване на по-добри условия за делфините и тюлените сега през Общинският експертен съвет по устройство на територията във Варна е минало и предложението за строителството на аквапарк в Морската градина. В протокола от заседанието на съвета не са отразени дебатите по точките от дневния му ред. Проблемите със застрояването на Морската градина във Варна имат Всеки следващ кмет на града започва мандата си с обещания за спирането му, а само няколко месеца по-късно оправдава неспособността да се справи с проблема, като обвинява за това предшествениците си. Изключение не направи и сегашният кмет на Варна Иван Портних (ГЕРБ). Последният пример за това стана известен в края на септември, когато се оказа, че администрацията му е издала удостоверение за въвеждане в експлоатация (Акт 16) на  един от най-скандалните строежи в Морската градина  – двуетажна сграда, собственост на дружеството \"Зърнени храни – гр. Силистра\". Заради протестите, съпътствали строителството й, Портних бе заявил: Не друг, а неговата администрация обаче разреши ползването на къщата,  чиято застроена площ се оказа пораснала три пъти  при трансформацията си от общински имот в частен, след това старата постройка на мястото бе съборена от  \"силни пориви на вятъра\" в тих и слънчев пролетен ден , а накрая новата, появила се на нейно място,  се оказа нанесена в кадастъра четири години преди да е построена . Още през 2012 г. забраната за строителство в Морската градина, уж регламентирана с новия Общ устройствен план на Варна, При това след консултация с премиера Борисов, който тогава бе в първия си мандат. Още тогава специалисти припомниха одобрения през 2002 г. подробен устройствен план (ПУП ) на приморската зона като предварителен проект, който е влизал в сила \"на парче\", като за всеки терен на територията на парка са били изготвяни план-извадки, които също са влезли в сила и не можеха да бъдат отменени с Общия устройствен план. Така на територията на парка се появиха множество \"сгради с обществено предназначение\", които по-късно се оказаха жилищни блокове. Решението за нанасяне на корекции в окончателния вариант на варненския Общия устройствен план, които да гарантират, че в Морската градина няма да се строи, беше взето след протести на граждани и екоорганизации под мотото \"Окупирай Варна\". Причина за тях бяха одобрените \"специфични правила\" за застрояването на парка. В крайна сметка обаче Изключение от всички забрани за строителство в парка прави и  проектът \"Алея Първа\" на \"Холдинг Варна\" , част от бизнес групата около \"Химимпорт\" и Централна кооперативна банка. Той обхваща цялата крайбрежна ивица в северната част на Морската градина и при приемането на новия Общ устройствен план бе изключен от територията й, независимо че най-голямото й предимство в исторически план е била естествената граница на естествената гора с плажа. Става дума за 122 дка крайбрежни терени в непосредствена близост до морето, за които вече има издадени разрешения за строеж. През лятото на 2009 г., в самия край на управлението на тройната коалиция, те бяха продадени на \"Холдинг Варна\" от тогавашния областен управител Христо Контров (ДПС) на цена около 50 евро за кв.м. Справка с Общия устройствен план на Варна показва, че на морския бряг под бъдещия строеж на \"Феста делфинариум\" също е предвидено изграждането на водни атракции като част от проекта \"Аля Първа\" на \"Холдинг Варна\". Самият Общ устройствен план беше изработен от друго дружество, свързано пак с \"Холдинг Варна\" - \"ТПО-Варна – център за проучване, проектиране и бизнес осигуряване\".", "date": "2018.10.12", "title": "Община Варна се готви да одобри ново строителство в Морската градина"}
{"url": "https://www.dnevnik.bg/evropa/2018/10/12/3326657_brjuksel_prizova_za_spirane_na_granichniia_kontrol_v/", "text": "Европейската комисия призова днес да се сложи край на удължаването на граничния контрол в Шенгенското пространство, предаде \"Франс прес\". \"Не мога да си представя Европа със затворени вътрешни граници, никога няма да позволим Европа да се върне към миналото си\", заяви еврокомисарят по миграцията Димитрис Аврамопулос на среща в Люксембург с вътрешните министри на 28-те държави членки. Дойде моментът да се сложи край на граничния контрол, допълни той. Шест страни прилагат от 2015 г. контрол по границите в Шенгенското пространство (Франция, Германия, Австрия, Дания, Швеция, Норвегия), използвайки правни механизми за временно отменяне на принципа за свободно движение в него. Повечето страни оправдаха мерките с нелегалната миграция в ЕС, но изтъкват и опасения за сигурността, свързани с джихадистките атентати в някои европейски страни. Германия ще удължи контрола по границата с Австрия с още половин година, до 11 май, заяви междувременно вътрешният министър Хорст Зеехофер, цитиран от ДПА. Решението въз основа на аргумента, че мигрантите лесно могат да се придвижват между страните от ЕС и че липсва контрол по външните граници на блока, ще бъде официално представено пред ЕС по-късно днес. \"Условията за отменяне на контрола по вътрешните граници все още не са налице\", каза той./БТА", "date": "2018.10.12", "title": "Брюксел призова за спиране на граничния контрол в Шенген"}
{"url": "https://www.dnevnik.bg/sport/2018/10/12/3326598_video_jusein_bolt_vkara_dva_gola_v_priiatelski_mach/", "text": "Световният рекордьор в спринта на 100 и 200 метра Юсейн Болт, който кара пробен период в австралийския отбор \"Сентръл коуст маринърс\", се разписа два пъти в приятелската среща срещу \"Макартър саут уест юнайтед\". Тимът на Болт победи с 4:0, като 32-годишният ямаец започна срещата на върха на атаката. Головете на Болт дойдоха в началото на втората част, като той остана на терена до 75-ата минута. \"Мечтите се превръщат в реалност благодарение на усърдната работа. Първият ми старт и вкарах два гола. Чувството е добро, щастлив съм, че излязох и показах на света, че се развивам\", каза Болт след двубоя. При първия гол в 57-ата минута Болт беше изведен зад отбраната, пребори се със защитник и отбеляза след прецизен удар с левия крак. 11 минути по-късно голямата звезда на леката атлетика се възползва от грешка в защитата и спокойно вкара в опразнената врата.  Болт се надява да осъществи мечтата си за  кариера във футбола , като подпише професионален договор с австралийския тим. Ямаецът поясни, че е получил огромна подкрепа от треньора Майк Мълвей. \"Треньорът ми каза: \"Ще ти се открият възможности, някои ще вкараш, други ще пропуснеш, но не свеждай глава. Изправи се и опитай пак\", заяви Болт.  \"Сентръл коуст маринърс\" е четвъртият отбор, в който бившият спринтьор тренира. Той се пробва още в \"Борусия\" (Дортмунд), \"Мамелъди съндаунс\" и норвежкия \"Стрьомсгодсет\". В края на август Болт изигра първия си мач, след като влезе като смяна в 71-ата минута за \"Маринърс\", но  голямата звезда на леката атлетика се представи неубедително .", "date": "2018.10.12", "title": "Видео: Юсейн Болт вкара два гола в приятелски мач"}
{"url": "https://www.dnevnik.bg/bulgaria/2018/10/12/3326677_dji_pi_grup_da_bude_izvadena_ot_vsichki_evropeiski_i/", "text": "Премиерът Бойко Борисов възложи на председателя на Агенция \"Пътна инфраструктура\" (АПИ) Светослав Глосов да намери форми \"още днес \"Джи Пи груп\" да се извади от проектите с европейско и държавно финансиране\". Освен това министър-председателят разпореди да се направят проверки на всички пътни ремонти, извършени от компанията, съобщиха от правителствената пресслужба. \"Всеки, който е заподозрян и тече разследване срещу него - да се извади от конкурсите и да си докаже правотата и невинността. Дотогава нямат право да участват в конкурси\", каза Борисов без да уточнява дали ще настоява всички изпълнявани проекти от компанията да бъдат спрени на този етап. В началото на седмицата  прокуратурата обяви, че е запорирала пари и е блокирала парични преводи  на стойност около 14 млн. евро на фирми и търговци около строителната фирма \"Джи Пи груп\" във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства. В средата на септември Софийската градска прокуратура възложи на Държавна агенция \"Национална сигурност\" (ДАНС) проверка на публикация в \"Биволъ\", във връзка с която  двама журналисти - български и румънски, бяха задържани  край Радомир, докато работят по разследване за корупционни практики на \"Джи Пи груп\". Борисов не иска да му се петни името \"Единствените ми претенции към строителите са били качество и срок\", каза Борисов пред журналисти в Асеновград и уточни, че никога не е правил компромиси с качеството. По този повод той припомни, че е накарал чужда компания да преасфалтира 19 км от магистрала \"Тракия\" край Ямбол, защото спестили от асфалт. За отсечката от магистрала \"Хемус\" при Ябланица пък анулирал търг за 100 млн. лв. и след това държавата получила по-добра оферта. \"Няма да дам да ми се петни името. Докато тече разследването, нямат право да участват в конкурси\", добави премиерът. \"Джи Пи груп\" е изпълнител и на ремонта на столичната ул. \"Граф Игнатиев\"  и пространството пред столичната църква \"Св. Седмочисленици\". Те предизвикаха обществено недоволство, но от Столична община подчертаха, че ремонтите продължават. Борисов допълни, че е възложил на АПИ с Института по пътища и мостове да следят стриктно за качеството на пътната настилка. \"Има фирми за надзор и компетентни хора, които получават заплата за това. Ако са проспали нещо, прокуратурата да ги обвини и да ги вкара в затвора\", каза още той. Действащите проекти на \"Джи Пи груп\" Строителната фирма \"Джи Пи груп\" участва в две обединения от фирми, които строят метрото по третата линия в проекти за над 200 млн. лева. Първото обединение е \"Метро Билд Център\", състоящо се от фирмите \"Джи Пи Груп\", \"Станилов\" ЕООД, \"Интер Про\" ООД, \"БИАС-М\" ЕООД. Стойността на договора е 93 895 303 лв. Обединението строи станциите на бул. \"Патриарх Евтимий\", при \"Националния дворец на културата’ и при \"Медицинска академия\". Чрез \"Метробилд-запад\" \"Джи пи груп\" строи две от четирите метростанции между \"Овча купел\" и \"Горна баня\" по проект за 97 млн. лева. В обединението влизат още самостоятелно фирмата, изпълнява ремонта на ул. \"Граф Игнатиев\", парка около \"Св. Седмочисленици\" и улиците \"Солунска\", \"Славянска\", \"6-ти Септември\" за 24 млн лева. На 20 август комисия в Столичната община избра обединението \"Инфра груп 2018\" за изпълнител на ремонта на трамвайното трасе по линия 5 от Съдебната палата до кв. \"Княжево\". В него влизат \"Джи пи груп\" и \"РВП Илиенци\", а стойността на ремонта ще е 46 млн. лева с ДДС. Парите са по оперативна програма \"Региони в растеж\". Очаква се дейностите да започнат през пролетта. Обединение от същите две фирми направи и реконструкцията на трамвайните линии по бул. \"България\" през това лято за 2 млн. лева. \"Джи Пи груп\" се отказа да строи най-дългия тунел в България В отговор  ръководството на \"Джи Пи Груп\" заяви, че се отказва да бъде строител на най-дългия в България тунел  \"Железница, който е част от магистрала \"Струма\". Решението е мотивирано с \"полза на обществения интерес от предотвратяване на огромните загуби на държавния бюджет и в подкрепа на пътната безопасност\". Едновременно с това компанията отчита, че заради започналите проверки има реална опасност да не спази графика за изпълнение на тунела, заради което пък България може да загуби финансирането на цялата магистрала \"Струма\" и да се наложи да върне парите в бюджета на ЕС. От Столичната община уточниха пред \"Дневник\", че към момента нямат постъпило официално искане \"Джи Пи груп\" да бъде извадена от всички проекти, които осъществява на територията на столицата.", "date": "2018.10.12", "title": "\"Джи Пи груп\" да бъде извадена от всички европейски и държавни проекти, поиска Борисов"}
{"url": "https://www.dnevnik.bg/bulgaria/2018/10/12/3326760_turgut_za_novite_vlakove_na_bdj_beshe_sprian_vremenno/", "text": "БДЖ-Пътнически превози\" спря временно обществената поръчка за доставка на 42 нови влака за 675 млн. лв. До решението на компанията се стигна, след като в Комисията за защита на конкуренцията (КЗК) е получена жалба срещу търга. Китайската компания CRRC внесе жалбата миналата седмица . Тя настоява за разяснения на процедурата, предоставена от ръководството на БДЖ на 25 септември. Същото разяснение е обжалвано и от германската \"Сименс Мобилите\" на 8 октомври и на 12 октомври е образувано производство по иска, но не е поискано спиране на търга. Още две жалби има срещу поръчката, но заради тръжните правила. Те са на водещите световни производители на влакове –  германската компания \"Сименс\"  и чешката \"Шкода\". И в техните жалби няма искане за временно спиране на процедурата. \"БДЖ - Пътнически превози\" обяви мегапоръчката си за нови мотрисни влакове през август. Тя е на стойност 675 млн. лв. и включва поддръжка на мотрисите за срок от 15 години. Компанията се нуждае от 85 нови влака, които да бъдат купени на два етапа. Първите 42 броя - до 2023 г., а втората порция от 43 - до 2028 г., което ще поднови 85% от наличния подвижен състав.", "date": "2018.10.12", "title": "Търгът за новите влакове на БДЖ беше спрян временно"}
{"url": "https://www.dnevnik.bg/politika/2018/10/12/3326517_barekov_se_nadiava_siderov_da_povede_konservatorite/", "text": "Волен Сидеров е най-разпознаваемият консервативен политик в България според социологическо проучване, цитирано от евродепутата Николай Бареков. Според него Сидеров може и трябва да оглави голяма консервативна коалиция на европейските избори, която да стане втора сила. \"Атака\" ще кандидатства в Алианса на консерваторите и реформистите в Еврова (АКРЕ). АКРЕ се надяват да управляват в ЕС в коалиция с Европейската народна партия след изборите за Европейски парламент през май 2019 г. Волен Сидеров пък се надява \"Обединени патриоти\" да се явят на изборите в коалиция с други \"патриоти\". Това се разбра на конференция на тема \"Обединеният консерватизъм - ключовата посока в развитието на България\", на която присъстваше и Ян Захрадил, член на ръководството на ЕКР (групата в европейския парламент) и президент на АКРЕ. Самата конференция започна с час закъснение, тъй като Бареков, Сидеров и Захрадил са се срещнали с премиера Бойко Борисов. Според Бареков срещата е била, за да се види дали е възможна коалиция между ЕНП и ЕКР след изборите. \"Всичко е възможно\", отговорил Борисов според Бареков. Ако двете европейски партии постигнат на изборите резултат 450 места (от 750), ще могат да взимат самостоятелни решения, смята Бареков. Той съобщи: \"Колегите от \"Атака\" взеха решение, което одобряваме, че ще подадат своите документи за членство на нашата месечна среща в Кишинев\". \"Тук сме, за да се обединим, за да дадем път на новото консервативно обединение\", заяви Бареков. След него думата взе Сидеров, който беше написал изказването си, нещо необичайно според собственото му признание. \"Ние, народите от бившия комунистически лагер, преминахме през големи изпитания. Аз съм участник в дисидентските антикомунистически движения отпреди 30 години. Основател съм на софийската организация на независимия профсъюз \"Подкрепа\", чийто създател д-р Константин Тренчев прекара няколко месеца в затвора за дейността си\", прочете Сидеров. След падането на комунизма българите и братята им по съдба от Източна Европа очаквали бурен разцвет на демократическите свободи и стандарта на живот, но вместо това получили неолибералната доктрина за привилегии на малцинствата. Затова Сидеров избирал да живее \"в Европа на отечествата\". \"Нека заедно с нашите съмишленици от всички държави на евросъюза се включим в решаващата битка за Европа през май месец 2019 г.!\", прочете Сидеров за финал на изказването си. Консерваторите искат да имат комисари Ян Захрадил обясни защо е важно консерваторите да са част от мнозинството в Европейския парламент. \"Това, че сме част от мнозинството, би означавало, че ще можем да повлияем на избора на комисарите. Европейската комисия е главният изпълнителен орган на ЕС и подготвя законодателните актове, които после се имплементират от страните членки. Именно затова държим увеличим присъствието си\", каза Захрадил. \"Затова е толкова интересно да наблюдаваме опитите на Бареков да създаде широка консервативна коалиция. Разбира се, съвсем не е моя работа да съветвам как да се коалирате. Видях обществено допитване, което показва, че българското общество би се зарадвало на някои консервативни принципи\", каза още Захрадил. Проучването е правено от президентския съветник Борислав Цеков Автор на проучването, което цитира Бареков, е правният съветник на президента Борислав Цеков през оглавявания от него Институт за модерна политика. Той беше и кандидат-депутат от БСП, и бивш депутат от НДСВ. \"Агенцията на господин Цеков беше избрана с конкурс, финансиран от Европейския парламент\", уточни Бареков. Цеков пък уточни, че то е правено от д-р Петко Петков. Преди да прочете извадки от изследването, Цеков говори надълго и широко за \"могъщия политически импулс, който е възходът на традиционните американски консерватори, чийто изразител е президента Тръмп\". Според Цеков Тръмп слагал край на \"статуквото на неолибералния глобализъм, което беше прието без алтернатива дори и у нас\". Според Цеков данните от проучването сочат доминация на съвкупния брой на хората, които се определят в дясното – 31%. Като крайнодесни се самоопределяли 1.9%, десни консерватори - 12%, а като десни либерали - 17%. В политическия център са 16%. Лявото е представено от 27%. Крайнолеви са 1.2%, 25% се определят като социалисти, а като социалдемократи - 5.5%. \"Това проучване констатира, че у нас има смесване и покриване на идеологически микс\", констатира Цеков. Имало хора, искащи високи данъци, но са срещу еднополови бракове и бежанци и т.н.. Самото проучване все още не е публично. По отношение на асоциирането на консервативните идеи с конкретни политически субекти изследването показва, че повече от 33 % посочват ГЕРБ като партия, която защитата консервативни ценности. Като други политически формации, изповядващи консервативните ценности, анкетираните са посочили партиите, съставляващи \"Обединени патриоти\", \"Презареди България\", \"Демократи за силна България\" и \"Демократична България\".  Сидеров се надява ВМРО и НФСБ да го приемат като водач Рано е да се представи предизборен съюз, но моите идеи са този съюз да е \"патриоти плюс\", каза Волен Сидеров. Той добави, че държи \"Обединени патриоти\" да участват заедно на европейските избори и очаква отговор от другите лидери на партии в коалицията. Това са Красимир Каракачанов (ВМРО) и Валери Симеонов (НФСБ). Надявам се, че моите колеги ще приемат това не като състезание между трите партии, а като едно мое водачество, което ще увлече и тях, каза Сидеров за подаването на документи за членство в АКРЕ. Бареков добави, че ако трябва най-заслужилият да води листата за европейските избори, това ще е Волен Сидеров. \"Нямам нищо против Сидеров да лидира този процес.  \" На въпрос от залата как Сидеров ще влезе в партийно обединение, в което е член и партията на президента на Турция Реджеп Тайип Ердоган - \"Партия на справедливостта и развитието\", Бареков отговори, че Ердоган е със замразено членство. \"Докато \"Атака\" стане член на алианса, той ще бъде изключен\", заяви Бареков. Политиката е изкуство на възможното, добави Сидеров. \"Атака\" може и да не стане член на АКРЕ Ян Захрадил няколко пъти е заявявал, че Крим е незаконно анексиран от Русия, а Волен Сидеров е на обратната позиция. \"Трябва да се призная, че не съм съгласен със Сидеров по този въпрос\", каза Захрадил пред \"Дневник\". \"Наистина вярвам, че Крим е окупиран от Русия и това е направено в нарушение на международното право\", каза Захрадил. Аз съм тук по покана на Николай Бареков, който е мой колега в Европейския парламент, който има наистина интересно изследване на общественото мнение, а как консервативните сили ще се обединят в България е български проблем, добави Захрадил. \"Този въпрос трябва да бъде отправен към моя приятел Николай Бареков, тъй като той е главният агент на обединението на консервативните сили и той трябва да намери начин\", каза Захрадил, попитан как АКРЕ ще работи със Волен Сидеров, чиито позиции са анти НАТО и евроскептични. За да стане \"Атака\" член на АКРЕ, трябва съгласието на всички 39 партии и е достатъчен само един глас против, уточни Ян Захрадил.", "date": "2018.10.12", "title": "Бареков се надява Сидеров да поведе консерваторите към европейския парламент (допълена)"}
{"url": "https://www.dnevnik.bg/evropa/2018/10/12/3326559_brjuksel_iska_za_spirane_na_pari_zaradi_vurhovenstvoto/", "text": "Европейската комисия предлага занапред спирането на европейските фондове за държава от ЕС, в която върховенството на закона е под заплаха, да бъде предприемано не с единодушие, а с квалифицирано мнозинство. Това съобщи днес еврокомисарят по бюджета Гюнтер Йотингер на пресконференция, цитиран от БТА. Съветът на ЕС и Европейският парламент разглеждат сега този въпрос. За мен той остава много важен и ще продължа да се боря, добави еврокомисарят. Йотингер отбеляза, че ако това предложение се приеме, \"малцинства няма да могат да блокират\" намерение за спиране на средствата от ЕС за дадена страна от Общността. Еврокомисарят уточни, че има \"широко мнозинство\" за въвеждането на решения в тази област  без единодушие . По общностните правила \"квалифицирано мнозинство\" за приемането на решение в Съвета на ЕС се постига с гласовете на 55 на сто от държавите, представляващи 65 на сто от населението. Идеята  за спиране на еврофондове  при нарушения на върховенството на закона вероятно  ще срещне съпротивата  на  Полша  и  Унгария , срещу които има задействани процедури по този въпрос. Будапеща заяви, че ще наложи вето на налагането на санкции срещу Полша по т.нар.  процедура по чл. 7 , а по-късно и Варшава обеща да върне услугата.", "date": "2018.10.12", "title": "Брюксел иска за спиране на пари заради върховенството на закона да не трябва единодушие"}
{"url": "https://www.dnevnik.bg/sviat/2018/10/12/3326692_ako_sega_v_germaniia_imashe_izbori/", "text": "Тези дни германците са затаили дъх в очакване на изборите в Бавария. Едва ли има други местни избори в страната, които да оказват по-голямо влияние върху политиката на федерално ниво и върху управляващата широка коалиция от консерватори и социалдемократи, която напоследък става все по-непопулярна. На изборите, които ще се проведат в неделя (14 октомври), се очаква Християнсоциалният съюз (ХСС) - баварската посестрима на партията на Ангела Меркел (ХДС), да получи най-ниския резултат в историята си. Срив се очаква и при социалдемократите. Затова пък Зелените набират сили и стават по-популярни. Зелените - втора сила От актуалното допитване \"Дойчландтренд\", проведено от социологическия институт Infratest-dimap по поръчка на германската обществено-правна телевизия ARD, става ясно, че ако в Германия тази неделя се провеждаха парламентарни избори, сегашната управляваща коалиция не би постигнала мнозинство. В проучването са участвали 1500 души от цялата страна, то е проведено в началото на тази седмица. Резултатите от допитването са катастрофални за консерваторите от ХДС/ХСС и социалдемократите от ГСДП: ако парламентарните избори в Германия бяха тази неделя, те биха събрали съответно 26% и 15%. Както за едните, така и за другите това би означавало 3% загуба на гласове в сравнение с нагласите от началото на септември 2018. Същевременно десните популисти от \"Алтернатива за Германия\" (АзГ) биха получили 16%. Най-голям скок правят Зелените, които се засилват с три процента - те биха спечелили 17 на сто от гласовете на германските избиратели и така биха станали втора политическа сила на федерално ниво - директно след ХДС/ХСС. 56%: \"Меркел е виновна\" На въпроса \"Кой е виновен за лошото представяне на правителството?\" повече от половината анкетирани са дали следния отговор: канцлерката Ангела Меркел (56 процента). Това е донякъде изненадващо - все пак медиите сочеха лидера на ХСС Хорст Зеехофер като основен виновник за конфликтите в правителството. В допитването на ARD обаче едва 31% от участниците смятат, че Зеехофер е виновен за лошото представяне на кабинета. И само 2% са на мнение, че социалдемократите са отговорни за неуспехите на управляващите. Германците са сравнително доволни от начина, по който правителството се справя с престъпността: половината от участниците изразяват одобрение по този въпрос. 31% смятат, че управляващите имат добра миграционна политика. Само 23% са на мнение, че правителството се справя добре с темата \"околна среда\" и едва 16% одобряват жилищната политика. Актуалното допитване за политическите нагласи сред германците потвърждава тенденциите от предишни проучвания: като цяло настроенията сред населението са значително по-лоши от личното положение, в което се намира отделният човек. Мнозинството избиратели (53%) критикува остро правителството, но цели 77% оценяват икономическата ситуация в Германия като добра или дори много добра. Накратко: Германия е дълбоко неуверена в самата себе си.", "date": "2018.10.12", "title": "Ако сега в Германия имаше избори"}
{"url": "https://www.dnevnik.bg/photos/snimka_na_denia/2018/10/12/3326581_snimka_na_denia_18-karatovata_keit_mos/", "text": "Бюст на Кейт Мос от 18-каратово злато попадна в колекцията \"The Midas Touch\", която беше представена в аукционната къща \"Сотбис\" в Лондон, Великобритания.", "date": "2018.10.12", "title": "Снимка на деня: 18-каратовата Кейт Мос"}
{"url": "https://www.dnevnik.bg/sport/2018/10/12/3326789_adrian_andreev_si_osiguri_medal_na_dvoiki_ot/", "text": "Адриан Андреев си осигури медал от младежките летни олимпийски игри. 17-годишният българин и австралийският му партньор Ринки Хиджиката се класираха за финала в тенис турнира на двойки след убедителна победа срещу французите Юго Гастон и Клеман Табур - 6:1, 6:4 за 52 минути. Час по-рано Андреев игра мач за бронзовия медал в индивидуалната надпревара. Европейският вицешампион при юношите поведе с 4:0 срещу бразилеца Жилберт Соарес Клиер Жуниор, но  получи травма в кръста и се отказа при резултат 4:6, 1:3. Турнирът на двойки все пак осигури отличие за Андреев в Буенос Айрес. В събота българинът и Хиджиката ще се изправят срещу поставените под №1 Факундо Диас Акоста и Себастиан Баес от Аржентина в битката за златните медали. Андреев игра с Диас Акоста в полуфиналите поединично, като отстъпи в два сета. Баес, който беше поставен под №2, стигна до четвъртфиналите, където беше спрян от Гастон, който в събота ще си оспорва златото на сингъл с Диас Акоста. Андреев преследва втора престижна титла на двойки през 2018 г.  Българинът спечели трофея от юношеския US Open  в тандем с Антон Матушевич от Великобритания", "date": "2018.10.12", "title": "Адриан Андреев си осигури медал на двойки от младежките игри"}
{"url": "https://www.dnevnik.bg/evropa/2018/10/12/3326428_triabva_li_na_polsha_takova_mega_letishte/", "text": "Новото централно летище на Варшава \"Centralny Port Lotniczy\" (CPL)  трябва да бъде изградено  на 40 километра западно от полската столица. То ще се намира на 15 минути път с влак от централната жп гара на Варшава. \"Това е най-големият проект в по-новата история на Полша\", казва заместник-министърът на инфраструктурата Миколаж Вилд. Той добавя, че летището може да се превърне във \"вратата на ЕС към Изтока\". Мегалетището ще струва 70 милиарда полски злоти (около 16.5 милиарда евро) и ще има капацитет да превозва първоначално 45 милиона пътници, а по-късно - 100 милиона. Това означава, че то ще се конкурира с лондонското \"Хийтроу\", парижкото \"Шарл де Гол\" и амстердамското \"Схипхол\". Първата фаза от строителството ще погълне 35 милиарда злоти - над 10% от бюджета на страната. То трябва да бъде изградено на площ от 3 хиляди хектара и да бъде открито през 2027 година. Изграждането на прилежащ град с промишлена зона и конгресен център също е част от мегапроекта. Според плана сегашното летище на Варшава \"Фредерик Шопен\" ще трябва да бъде закрито. Правителствени източници твърдят, че е безсмислено то да бъде разширявано, защото се намира в покрайнините на града и в непосредствена близост до район, в който живеят няколкостотин хиляди души. През 2012 година там беше построен нов терминал и нова гара, но до четири години летище \"Шопен\" ще достигне максималния си капацитет от 20 милиона пътници годишно. През 2017 година през него са минали 15.75 милиона пътници, което го превръща в най-голямото летище в Централна и Източна Европа, изпреварващо дори пражкото \"Вацлав Хавел\". По официални данни през 2017 година през полските летища са преминали общо 34 милиона пътници - с 12% повече от 2015 година. \"Страната е важен пътен възел за редица дестинации - Лос Анджелис - Тел Авив, Виена - Токио, Шанхай - Париж и Ню Йорк - Техеран\", се посочва в приета през ноември 2017 резолюция по въпроса. В документа се твърди още, че ако не бъде построено ново и по-голямо летище, Полша няма да може да мери сили със западноевропейските страни по отношение на въздушния транспорт и така ще изпадне във втора лига. Как ще финансират проекта? Досега полското правителство не е представило конкретен план за това как смята да финансира проекта. Миналата година шефът на Полския фонд за развитие PFR Павел Борис заяви, че имало груб план за това как да бъдат поети разходите, които нямало да натоварят държавния бюджет. Тогава той добави, че фондът разполагал с нужните средства, за да се включи в проекта. Заместник-министър Вилд междувременно обяви, че прилежащите инфраструктурни обекти, които не са част от същинското летище, могат да бъдат финансирани с европейски пари. Ана Конерт от Института по въздухоплаване към университета \"Лазарски\" във Варшава обаче не вижда никакви шансове дори и за частично европейско финансиране на мегапроекта. Тя смята, че изграждането му ще стане изцяло с пари на данъкоплатците. През юни 2018 са водени преговори с фирми от Сингапур, а заместник-министърът Миколаж Вилд заяви, че Китай и Южна Корея също били възможни партньори за финансирането на проекта. С около 9 милиона превозени пътници през тази година (прогноза) полската авиокомпания LOT се нарежда едва на 19-о място сред европейските авиопревозвачи. Дори в самата Полша авиокомпанията не успява да се нареди на първото място - нискотарифни компании като \"Уизер\" и \"Райънер\" я изпреварват. Полският авиопревозвач разполага със 73 самолета, от които 11 \"Боинг Дриймлайнер\", с които обслужва дестинациите си до Чикаго, Ню Йорк и Лос Анджелис в САЩ, където живеят големи полски общности. През 2012 година LOT беше спасена от фалит с държавни средства и оттогава компанията се развива добре. Плановете са до края на годината да бъдат открити 12 нови дестинации, включително до Сингапур. Кандидатът на опозицията за  кмет на Варшава  Рафал Тжаковски е против закриването на сегашното летище. Според него е по-смислено средствата да се вложат за неговото ремонтиране, както и за ремонта на едно друго летище, отдалечено на около 40 км от Варшава, което обслужва предимно полети на \"Райънер\". Според бившия председател на надзорния съвет на авиокомпанията LOT Яцек Кравчик пък реалните разходи за построяването на новото летище ще се окажат значително по-високи от очакваното. А ако се повтори историята с BER? Освен това се чуват и предупреждения, че новият проект ще е пагубен за всички регионални летища, които бяха построени в Полша след присъединяването на страната към ЕС през 2004 година. От \"Райънер\" твърдят, че бъдещото централно летище край Варшава може да се окаже със същата съдба като новото берлинско летище \"Берлин Бранденбург\" (BER). То се строи от 20 години, а всъщност трябваше да е готово през 2011. Откриването му беше отложено за 2020, а разходите за изграждането му накрая експлодираха. \"Да не забравяме, че CPL край Варшава трябва да е още по-голямо и от това в Берлин\", подчертава Ана Конерт от университета \"Лазарски\".", "date": "2018.10.12", "title": "Трябва ли ѝ на Полша такова мегалетище"}
{"url": "https://www.dnevnik.bg/sviat/2018/10/12/3326791_izrael_osudi_dve_novozelandki_prizovali_pevica_da/", "text": "Израелски съд нареди две новозеландски активистки да платят на три израелски девойки близо 45 000 шекела (около 10 000 евро) обезщетение, задето са призовали певицата Лорд да отмени концерта си в еврейската държава. Джъстин Сакс и Надя Абу-Шанаб са написали миналия декември отворено писмо към  певицата, която също е от Нова Зеландия , а по-късно е започнала кампания от групата Boycott, Divestment and Sanctions (BDS). Лорд е отменила шоуто си малко след това. Двете осъдени новозеландки не са присъствали на делото, но написаха в сайта thespinoff.co.nz, че няма да платят глобата и ще използват присъдата си, за да съберат поне същата сума пари за лечение на психически проблеми в Газа. Макар че ищците са получили обратно парите за билетите си, според адвокатката им те са пострадали заради \"очакванията си да видят любимия си музикант и огромното разочарование след отмяната на концерта\". Законът, на който се позовава жалбата, е една от мерките на Израел срещу международното движение за бойкот. Поддръжниците на тази инициатива твърдят, че това е ненасилствен способ за защита на  палестинската кауза .", "date": "2018.10.12", "title": "Израел осъди две новозеландки, призовали певица да бойкотира страната"}
{"url": "https://www.dnevnik.bg/sport/2018/10/12/3326792_machut_psj_-_curvena_zvezda_e_razsledvan_zaradi/", "text": "Двубоят между ПСЖ и \"Цървена звезда\" от груповата фаза на Шампионската лига е разследван от френските власти за необичайно високи залози.  Парижкият тим победи с 6:1 , но според вестник \"Екип\" има залози за над 5 милиона евро сръбският шампион да загуби с пет гола. Националната финансова прокуратура на Франция разследва двубоя, след като е получила сигнал от УЕФА. От ПСЖ коментираха веднага, изразявайки своето учудване и възмущение\". \"ПСЖ спазва всички ценности на футболната игра и се стреми към коректно поведение. Отричаме всякакви форми на съмнителни практики, които биха могли да нарушат цялостта на спорта\", добавиха от клуба. До момента другият замесен клуб \"Цървена звезда\" не е коментирал новината. Двубоят се изигра на 3 октомври в Париж, като за ПСЖ хеттрик отбеляза Неймар. Единсон Кавани, Анхел ди Мария и  Килиан Мбапе  се разписаха по веднъж, а за \"Звезда\" отбеляза Марко Марин.", "date": "2018.10.12", "title": "Мачът ПСЖ - \"Цървена звезда\" е разследван заради необичайно високи залози"}
{"url": "https://www.dnevnik.bg/sport/2018/10/12/3326795_mladejkite_nacionali_zavurshiha_naravno_sus_sloveniia/", "text": "Младежкият национален отбор по футбол завърши 1:1 при гостуването на Словения. Срещата беше предпоследна от квалификациите за Евро 2019. Съставът воден от Антони Здравков изгуби шансове за класиране на шампионата, който ще се проведе в Италия и Сан Марино, но играеше за честта си и за евентуално второ място. Втората позиция обаче вече е извън възможностите на националите, които се нуждаеха от две победи до края. На срещата в Целе Словения поведе с попадение на Лука Сусняра в 63-ата минута. Той се разписа след подаване на Брекало и гршека в българската защита. Веднага след гола на словенците Здравков направи две промени и тимът на България заигра по-добре. Резултатът беше изравнен четири минути преди края на редовното време. Тогава влезлият само шест минути по-рано Тонислав Йорданов се разписа и донесе точката на България. След срещата Словения е втори с 15 точки и си гарантира позицията в крайното подреждане. Българите са трети с 10 точки от две победи, четири равенства и три поражения, както и голова разлика 10:10. Последният мач на младежките национали е гостуване на Люксембург на 16 октомври.", "date": "2018.10.12", "title": "Младежките национали завършиха наравно със Словения"}
{"url": "https://www.dnevnik.bg/bulgaria/2018/10/12/3326796_bulgariia_e_izbrana_za_chlen_na_suveta_po_pravata_na/", "text": "В рамките на 73-ата сесия на Общото събрание на ООН в Ню Йорк България бе избрана днес за член на Съвета по правата на човека (СПЧ) за периода 2019-2021 г. 180 от общо 188 присъствали и гласували държави-членки на ООН подкрепиха страната, съобщава външното министерство. Резултатът на България е пети сред осемнадесетте страни-кандидатки за член на СПЧ и първи сред страните-кандидатки от ЕС, заедно с Италия. За първи път България издига кандидатурата си за този орган. България е поела ангажимент да подпомага независимостта на структурите на ООН по правата на човека, както и да работи за защитата на правата на детето, равенството на жените и мъжете, правата на хората с увреждания, създаването на толерантни общества и др., отчитайки ангажиментите по изпълнение на Целите за устойчиво развитие 2030. Съветът по правата на човека е междуправителствен орган в рамките на системата на ООН, отговарящ за насърчаването и защитата на правата на човека по света и за справяне със ситуации на нарушения в тази област. Съветът има правомощието да обсъжда всички тематични въпроси и ситуации на правата на човека, които изискват вниманието му през цялата година, както и да прави препоръки по тях.", "date": "2018.10.12", "title": "България е избрана за член на Съвета по правата на човека"}
{"url": "https://www.dnevnik.bg/ot_vas/galeriiotvas/2018/10/12/3326281_chitatelska_fotogaleriia_struilica/", "text": "По поречието на река Девинска, близо до гр. Девин в Западните Родопи, се намира много приятната екопътека \"Струилица\".", "date": "2018.10.12", "title": "Читателска фотогалерия: Струилица"}
{"url": "https://www.dnevnik.bg/sport/2018/10/12/3326793_hubchev_se_opasiava_naprejenieto_predi_kipur_da_ne_se/", "text": "България влиза в двубоя с Кипър от Лигата на нациите в ролята на фаворит. Това заяви селекционерът Петър Хубчев на пресконференцията си преди срещата. В първите си два мача съставът  победи Словения с 2:1  като гост и  Норвегия с 1:0 на \"Васил Левски\" . Според Хубчев по-големите очаквания могат да създадат и напрежение. Селекционерът изрази опасения, че това може да повлияе. \"Пределно сме наясно, че очакванията към нас след две победи ще са по-големи. Тук ще изникне въпроса и за напрежението. Аз обаче не мога да гарантирам нищо, затова и не обещавам. Усещам по приказките, действията и живота на футболистите в лагера, че има малко по-голямо напрежение\", обясни Хубчев. Селекционерът обаче пожела да се говори по-малко за предходните мачове, които отборът спечели в турнира. Според Хубчев дотук българските национали са опровергали твърденията, че не могат да печелят като гост, затова се надява да опровергаят и факта, че трудно се справят в ролята на фаворит. \"По-различен подход в тренировките и подготовката няма. Отношението ни е едно и също към всеки мач, затова ако успеем да го направим, отпада всякакъв елемент на притеснение\", добави Хубчев. Той определи съперникът Кипър като техничен отбор, който не може да бъде подценяван. Капитанът Ивелин Попов изрази оптимизъм преди двубоя. \"Постигнахме две победи и вярваме, че можем да постигнем нещо голямо в тази група. Но като цяло сметки не правим. Концентрирани сме изцяло за предстоящия мач, както беше и при предишния лагер\", обясни нападателят. Футболистът на \"Спартак\" (Москва) обясни, че българските играчи не трябва да подценяват съперника, който има двама представители в групите на Лига Европа. \"Чувстваме се добре, след като идват победите, идва и увереността. Знаем нашите възможности и стил на игра. Техните футболисти играят и в кипърското първенство, и в чужбина. Кипър има два отбора в групите на Лига Европа. Знаем какво можем и не трябва да отстъпваме от това\", коментира Попов.", "date": "2018.10.12", "title": "Хубчев се опасява напрежението преди Кипър да не се отрази на националите"}
{"url": "https://www.dnevnik.bg/sviat/2018/10/12/3326801_lavrov_vidia_provokaciia_ot_vselenskiia_patriarh_i/", "text": "Вселенският патриарх Вартоломей предприема провокация спрямо украинската църква с пряката подкрепа на САЩ. Това е заявил руският външен министър Сергей Лавров в интервю за френски медии, съобщава БТА. \"Украинският патриархат не е обръщал гръб на Руската православна църква, защото Украинската православна църква към Московския патриархат е против провокациите, които сега подхваща Костантинополскит патриарх Вартоломей с пряката публична подкрепа на Вашингтон\", казва Лавров. Пред френските журналисти той засяга също теми като обвиненията към Русия за кибератаки и сирийската криза. По думите на първия дипломат на Русия, когато \"по естествен начин\" приключат \"истериката\" и \"пристъпите на политическа лудост\" с тези обвинения за руски хакерски атаки, тогава Москва ще чака опонентите си \"на юридическото поле за сериозен професионален и непропагандистки разговор\". Лавров подчерта, че споразумението между Русия и Турция за създаване на демилитаризирана зона в сирийската провинция е временно. Според него конфликтът в Сирия ще приключи, когато бъде възстановена \"властта на сирийския народ\" и когато \"всички, които не са поканени, напуснат тази територия\".", "date": "2018.10.12", "title": "Лавров видя провокация от вселенския патриарх и САЩ към украинската църква"}
{"url": "https://www.dnevnik.bg/photos/2018/10/12/3326468_fotogaleriia_svetovnite_snimki_na_denia_-_12_oktomvri/", "text": "Таку Танигучи от Япония се състезава в дисциплината 50 метра свободен стил плуване на младежките олимпийски игри в Буенос Айрес, Аржентина.", "date": "2018.10.12", "title": "Фотогалерия: Световните снимки на деня - 12 октомври 2018 г."}
{"url": "https://www.dnevnik.bg/sviat/2018/10/12/3326806_ruskiiat_poslanik_v_london_othvurli_obvineniiata_che/", "text": "Руският посланик в Лондон Александър Яковенко отрече днес, че агенти от военното разузнаване на родината му са опитали да убият бившия двоен агент Сергей Скрипал и че Русия е отговорна за различни хакерски атаки срещу организации по света, съобщава БТА. Според него руско-британските отношения са на ниско равнище, защото Лондон води кампания за дискредитирането на Москва. Той отговори отрицателно на въпрос дали приема обвиненията, че покушението срещу Скрипал през март е дело на руски агенти и се отклони от прекия отговор на въпроса дали двамата заподозрени са служители на руското военно разузнаване ГРУ. Александър Яковенко отхвърли обвиненията от Великобритания, САЩ и Холандия, че ГРУ е извършвало хакерски атаки срещу редица организации по света с цел да подкопае западните демокрации. Според посланика британските власти държат в тайна разследването за отравянето на Скрипал и дъщеря му в Солсбъри и отказват сътрудничеството на Москва. Яковенко предупреди, че в близко бъдеще Русия ще отправи към Великобритания \"сложни въпроси\" за изводите в доклада за покушението в Солсбъри", "date": "2018.10.12", "title": "Руският посланик в Лондон отхвърли обвиненията, че Москва стои зад отравянето на Скрипал"}
