{"url": "https://www.dnevnik.bg/evropa/2019/11/29/3999031_poliacite_veche_predpochitat_germaniia_pred/", "text": "                         \"Плащаме по-добре, предлагаме повече социални облаги и по-добро работно време. Климатът в Германия е по-хубав от този във Великобритания, също и храната. Пък и Полша е по-близо. Да не говорим за сигурността, която дава членството на страната в ЕС\", гласи текстът на една обява, публикувана от Университетската болница в Дюселдорф, целяща да привлече на работа полски медицински сестри от Великобритания в Германия. Доктор Тобиас Пот, съставил текста на обявата, твърди, че e бил мотивиран от сегашния глад за медицински кадри в Германия и възможността да бъдат привлечени някои от медицинските кадри, работещи във Великобритания, които може би са разколебани от очертаващата се несигурност, свързана с предстоящия Брекзит. Германски компании активно привличат полски работници от Острова Камил Волчик от германската Агенция по труда казва, че множество германски компании, предимно в сферата на здравеопазването, логистиката, строителството и промишленото производство, се опитват да привлекат полски работници, които се канят да напуснат Великобритания. Някои от компаниите дори занижават изискванията си за владеене на немски език, включително и поради това, че държавата отпуска на компаниите финансови средства за езикови курсове на персонала. Германският трудов пазар винаги е бил един от най-желаните за полските трудови мигранти\", казва за ДВ Волчик. Той припомня, че дълго време след присъединяването на Полша към ЕС поляците не са имали право да работят в Германия, както и това, че за мнозина немският език е бил сериозна пречка. Сега обаче и този проблем отпада, защото полските граждани все повече могат да ползват английските си познания и в Германия. В резултат на това вече се забелязва тенденция: броят на поляците, работещи във Великобритания, е намалял с 98 хил. до ниво от 695 хил., което означава, че в Германия вече работят повече поляци (общо 706 хил.), отколкото на Острова. За първи път от 2006 година насам Великобритания отстъпва първото място в тази класация. По данни на Статистическата служба на Полша броят на полските икономически мигранти в страните от ЕС се е увеличил повече от двойно през 2017 година - достигайки ниво от 2.5 милиона души. В Германия междувременно има 783 хил. полски трудови мигранти - те вече са втората най-многочислена чужда общност в Германия - след турците. Много поляци вече започват да се връщат обратно в родината си. Няколко последователни години на стабилен икономически растеж в родната им страна направиха така, че много полски фирми изпитват глад за работна ръка. Близо 18% от фирмите в Полша наемат работници от Украйна, показва изследване на Агенцията по труда. Но привличането на украинска работна ръка става все по-трудно, тъй като и други европейски страни като Германия и Чешката република ги привличат с все по-високи заплати. Както написа полският ежедневник \"Газета Виборча\", в момента в Полша работят 1.3 милиона украинци. За първи път от близо десетилетие насам през настоящата 2019 има превес на завръщащите се в родината си поляци. Много от тях, изглежда, са притеснени от това как ще им се отрази предстоящият Брекзит, както и от промените в курса на британската лира. Финансовият фактор вече не мотивира особено силно полските граждани да си търсят работа на Острова. Правителството в Полша иска да върне своите съграждани от чужбина Заплатите в Полша са нараснали, а с помощта на програма за инвестиции в нови работни места правителството във Варшава иска да запази възходящата тенденция. Мариуш Джеглевски, социолог от Краковския педагогически университет, който изследва миграцията, потвърждава, че сегашното полско правителство гледа като на свой приоритет връщането на поляците от чужбина. В същото време Кралският колеж за медицински сестри в Лондон е загрижен от хроническия недостиг на медицински сестри във Великобритания. Само в Англия има 41 хил. незаети места за медицински сестри, а след референдума за Брекзит през юни 2016 година над 10 хил. медицински сестри и акушерки от страни - членки на ЕС, са напуснали Обединеното кралство.", "date": "2019.11.29", "title": "Поляците вече предпочитат Германия пред Великобритания"}
{"url": "https://www.dnevnik.bg/bulgaria/2019/11/29/3999150_s_cacarov_i_geshev_stranata_e_na_praga_na/", "text": "С Иван Гешев главен прокурор и Сотир Цацаров председател на антикорупционната комисия страната е на прага на институционална криза. Това каза евродепутатът от \"Демократична България\" Радан Кънев пред БНТ. Според него те ще са като един безконтролен и един всевластен орган, който \"съвместно с кръга медии около ДПС ще се опитват да делегитимират съда\". Коментарът му дойде, докато обясняваше решението си  да гласува \"въздържал се\"  за резолюцията за присъединяването на ЕС към документа за борба с насилието, основано на пола, известен като Истанбулската конвенция. Той подчерта, че преди е подкрепял приемането на документа в България, но решението на Конституционния съд, който отмени задължителното ѝ гласуване, го накарало да промени мнението си. \"Много симпатизанти на \"Демократична България\" държат страната да е част от Истанбулската конвенция и са изключително чувствителни по темата. Почувствах силно разочарование от много от тях. Напълно разбирам и осъзнавам разочарованието. Конституционният съд обаче е най-висшата институция и трябва да се съобразя с нея\", каза Кънев. Според него конвенцията \"разкъсва обществената тъкан\" и казуса няма как да се реши с едно гласуване в Европарламента. По думите му опита да се накарат всички страни в ЕС да я приемат помага само на националистите при развиването на пропагандните им тези. Радан Кънев коментира и  оставката на социалния министър Бисер Петков . За него това е едно от министерствата с най-силна администрация, която е изключително професионална. Липсвало обаче политическо лидерство. Именно заради това било време начело на министерството да застане политическа фигура, която да извърши необходимите реформи в сферата.", "date": "2019.11.29", "title": "С Цацаров и Гешев страната е на прага на институционална криза, обяви Радан Кънев"}
{"url": "https://www.dnevnik.bg/photos/2019/11/29/3999170_fotogaleriia_s_fakelno_shestvie_vmro_otbeliaza/", "text": "С факелно шествие ВМРО отбеляза 100-годишнината от подписването на Ньойския договор. Събитието е традиционно за симпатизантите на партията, като е наречено \"Български марш\".", "date": "2019.11.29", "title": "Фотогалерия: С факелно шествие ВМРО отбеляза годишнината от Ньойския договор"}
{"url": "https://www.dnevnik.bg/bulgaria/2019/11/29/3998749_kratki_novini_taksi_i_lineika_se_sbluskaha_v_centura/", "text": "                         Проверката за смъртта на 3-годишното дете е удължена Срокът за проверката на смъртта на 3-годишното дете в София беше удължен. Това обяви здравният министър Кирил Ананиев в парламента. Детето почина преди около две седмици, след като родителите обиколили три болници в търсене на помощ. Заради случая директорите и на трите болници бяха освободени от длъжност по настояване на премиера Бойко Борисов. Път, свързващ Стара Загора и \"Тракия\", ще бъде ремонтиран догодина При намиране на средства от държавния бюджет през следващата година ще бъде ремонтиран път II66, който свързва Стара Загора с магистрала \"Тракия\", съобщи днес в рамките на парламентарния контрол министърът на регионалното развитие Петя Аврамова. Става въпрос за 18.5 км. от село Богомилово до пътен възел \"Чирпан изток\". По предварителни оценки, за ремонта ще са нужни около 12 млн. лева с ДДС. На пътя не е правен основен ремонт от 1994 година.   Пациент на УМБАЛ \"Св. Анна – София\" (бившата Окръжна) буйства в коридора на отделение на Клиниката по хирургия, съобщиха от болницата. Приетият за планова операция мъж започнал да удря, блъска, души и обижда лекари и сестри. Мъжът размахвал белезници и заплашвал с арест. Счупил и врата на клиниката. Предварително е сложил на камерите гумени ръкавици, за да предотврати заснемането. Пострадалите лекари и сестри са с физически травми и в психически шок. Причината за изблика му се изяснява. МВР съобщи, че 50-годишният пациент е задържан. Изложба представя традициите и съвременността по Пътя на коприната Преподаватели от Националната художествена академия в София и от Централната академия за изящни изкуства в Пекин отбелязаха с изложба 70-годишнината от установяването на дипломатическите отношения между България и Китай. В експозицията \"Пътят на коприната: от традициите към съвременността\", представена във филиал \"Двореца\" на Националната художествена галерия участват 40 български и 51 китайски автори. Стиловете са разнообразни - от класическата живопис и графика до дигиталния печат и смесените техники. Изложбата ще продължи до 26 януари 2020. Миналата година в рамките на сключените споразумения в Китай се проведоха поредица съвместни изложби. В Истанбулския университет започва да се преподава български език На церемония днес в Истанбулския университет официално се поставя началото на преподаването на български език, съобщи БНР. Досега на университетско ниво българският език и литература се изучаваха само в университета в Анкара. Факултативният курс ще се води в Катедрата по славянски езици и литератури към Факултета по литература. Такси и линейка се сблъскаха в центъра на София през нощта Лекарка и медицинска сестра са приети в \"Пирогов\" след среднощна катастрофа между такси и линейка, съобщи БНТ. Двамата шофьори са с леки наранявания. Инцидентът станал в 2 часа през нощта. Линейката пътувала от Перник към София, за да откара пациент за спешно лечение в Александровска болница. На кръстовището при баня \"Мадара\" такси блъснало линейката, тя поднесла и се забила в дърво в близката градинка. Болният, който имал сърдечен проблем, не е пострадал. Лекарката и медицинската сестра пострадали след като били затиснати от носилката.", "date": "2019.11.29", "title": "Кратки новини: Проверката за смъртта на 3-годишното дете е удължена"}
{"url": "https://www.dnevnik.bg/evropa/2019/11/29/3998946_bulgarite_otnovo_sa_posledni_v_es_po_otdavane_na/", "text": "Общо 32% от европейците посочват борбата срещу изменението на климата и опазването на околната среда като  . Това е най-често посочваният отговор в 11 държави членки, особено сред респондентите в Швеция (62%), Дания (50%) и Холандия (46%).  обаче е на последно място по този показател - 14%, като преди нея са Латвия (15%), Румъния и Гърция (и двете по 17%). Това са част от резултатите в ново проучване на общественото мнение на Евробарометър, поръчано от ЕП и проведено през октомври 2019 г.       Климатичните промени вече бяха посочени като един от водещите стимули гражданите да гласуват на европейските избори през май, особено за младите хора. За първи път в проучване на Евробарометър хората поставят изменението на климата на първо място в списъка с приоритети за ЕС, се посочва в съобщение на Европарламента.      В проучването на Евробарометър също така бе зададен въпросът . Абсолютно мнозинство от европейците (52%) смята, че това е изменението на климата, последвано от замърсяването на въздуха (35%), замърсяването на моретата и океаните (31%), обезлесяването (28%) и нарастващото количество отпадъци (28%). За 52% от  замърсяването на въздуха е посочено като основен проблем, свързан с околната среда. Протестите, водени от младежите През изминалата година протестите на младежите за повече действия против изменението на климата мобилизираха милиони хора в ЕС и в световен мащаб. Новото проучване на Евробарометър показва, че близо 60% от европейските граждани са уверени или убедени, че протестите, водени от младите хора, имат пряко влияние върху политиката както на национално, така и на европейско ниво.  В Ирландия (74%), Швеция (71%) и Кипър (70%) е най-голям делът на гражданите, които вярват, че   в сравнение с 42% от гражданите в Чехия и 47% от гражданите на Обединеното кралство. 53% от  (по-нисък е процентът само в Чехия, Великобритания и Словения) смятат, че протестите ще доведат до предприемане на мерки на европейско ниво, докато 38% от българските респонденти (по-нисък е процентът само в Чехия - 37 на сто) вярват, че това ще се случи на национално ниво.      Българите са на последно място и по процент на заявилите (16 на сто), че въпросът, който ги е накарал да гласуват на последните избори за Европейски парламент, е борбата срещу климатичните промени и защитата на околната среда. Проучване през септември  показа, че е два 10%  от българите (на последно място в Европейския съюз) смятат, че климатичните промени са най-сериозният проблем пред света като цяло. Настоящото проучване на Евробарометър е проведено от Кантар, между 8 и 22 октомври 2019 г., чрез пряко стандартизирано интервю сред 27 607 граждани на ЕС над 15-годишна възраст от всички 28 държави членки. Пълният доклад от проучването и конкретните данни и ще бъдат публикувани на 10 декември 2019 г.", "date": "2019.11.29", "title": "Българите отново са последни в ЕС по отдаване на значение на борбата с климатичните промени"}
{"url": "https://www.dnevnik.bg/bulgaria/2019/11/29/3999179_spored_karanikolov_monitoringut_vurhu_bulgariia_ne/", "text": "Министърът на икономиката Емил Караниколов е на мнение, че Механизма за сътрудничество и проверка върху България не трябва да отпада. Той обаче уточни пред БНТ, че мониторинг трябва да има за всички държави в Европейския съюз. \"Корупцията не е тръгнала от България и не е само в България\", каза той в защита на тезата си. При публикуването на  последния мониторингов доклад  Европейската комисия обяви, че България е изпълнила критериите за отпадане на Механизма за сътрудничество и проверка (МСП), но че иска да чуе мнението и на Европарламента и Европейския съвет. Това означава, че докато не се постигне съгласието на другите 26 държави-членки на Съвета, механизмът едва ли ще отпадне. Борбата за завода на \"Фолксваген\" накара Караниколов да направи и предложение \"държавите от региона да се обединяват и да кандидатстват за такива големи стратегически обекти\". Той подчерта, че България е постигнала много, тъй като е достигнала до финалната фаза на надпреварата, като припомни, че победителят все още не е избран. По думите му името на България е било очернено в последните 30 години, тъй като \"държавата беше абдикирала от образование и култура, както и от законодателство\". \"Опетнихме и името на държавата. Имаше възможност без да работиш да станеш милионер, което е недопустимо\", каза още той.", "date": "2019.11.29", "title": "Според Караниколов мониторингът върху България не трябва да отпада"}
{"url": "https://www.dnevnik.bg/sviat/2019/11/29/3999177_napadenie_s_noj_i_v_haga_ima_raneni/", "text": "Няколко души са ранени при нападение с нож на търговска улица в Хага, съобщи местната полиция. Патрули и екип на спешна помощ са на мястото. Това се случва часове след нападение с нож на мост в центъра на Лондон, в което загинаха двама минувачи, а полицията застреля нападателя. Местни издания твърдят, че инцидентът е станал през филиал на Hudson's Bay (собственик на някои от водещите модни брандове) на Grote Marktstraat в центъра на холандската столица. Извършителят е избягал и полицията издирва 45-50-годишен мъж \"леко мургав и с малко къдрава коса, шал и анцуг\" Твърде малко се знае все още за обстоятелствата, в какво състояние са ранените и колко хора изобщо са замесени в случилото се. Холандският в.\"Де Телеграаф\" цитирай свой източник, според койт ожертвите са били подбрани напълно произволно. Това напомняло на случай от май миналата година, когато Малик Ф. се нахвърли върху хора, почиващи си на една от градските тераси с кафенета и уби трима души. Полицията е отцепила района и държи всички на разстояние от мястото. Центърът на Хага е пълен с хора и заради търговските промоции на т.нар. Черен петък.", "date": "2019.11.29", "title": "Нападение с нож и в Хага, има ранени"}
{"url": "https://www.dnevnik.bg/photos/2019/11/29/3998975_fotogaleriia_svetovnite_snimki_na_denia_-_29_noemvri/", "text": "Изсъхнал общински язовир в Южна Африка.", "date": "2019.11.29", "title": "Фотогалерия: Световните снимки на деня - 29 ноември 2019 г."}
{"url": "https://www.dnevnik.bg/politika/2019/11/29/3998747_bsp_iska_sudut_da_kontrolira_prokuraturata/", "text": "БСП иска съдът да контролира прокуратурата по отношение на отказите за образуване на досъдебно производство. Това предвиждат предложения за промени в Наказателно-процесуалния кодекс, които социалистите днес внасят. Според лидера Корнелия Нинова така ще се възстанови до голяма степен чувството за справедливост, тъй като \"независимият български съд\" ще налага контрол върху прокуратурата. Тя обяви, че в момента, ако някой подаде сигнал до прокуратурата и тя откаже да образува досъдебно производство по различни причини - субективни, икономически, политически или лобистки, този процес приключва, а това създава чувство на несправедливост. Заради което БСП предлага всеки да може да обжалва действията на прокуратурата пред съда, за да не се допускат произвол и злоупотреби от страна на прокурори. Това по думите й било дискутирано от Комитета на министрите на Съвета на Европа, заради което се очаквало и положително становище от Венецианската комисия. Социалистите пък щели да търсят подкрепата и на другите партии. На въпрос защо БСП не предлага възможност за разследване на главния прокурор, Нинова отвърна, че предложенията са и способ за това. \"Когато някой жалбоподател подаде жалба в съда срещу акт на главния прокурор, това вече е стъпка за разследване на неговите действия, на това, че е отказал да образува производство, и т.н.\", допълни лидерът на БСП. Зам.-председателят на парламентарната група на ГЕРБ Красимир Ципов обяви, че депутатите от партията изразяват резерви към тези предложения. Той каза, че и в момента има съдебен контрол върху някои актове на прокуратурата, а по отношение на актовете за досъдебно производство - имало инстанционен контрол в прокуратурата. По думите му ако се въведе и съдебен контрол, съдът няма да има време да се занимава с друго. ", "date": "2019.11.29", "title": "БСП иска съдът да контролира прокуратурата"}
{"url": "https://www.dnevnik.bg/zelen/2019/11/29/3998712_struma_poteche_chervena_pri_pernik_alarmiraha/", "text": " Централната рибноопазваща организация за пореден път от няколко месеца насам  сигнализира за индустриално замърсяване  на Струма в Перник, за което свидетелства червеният цвят на реката. Природозащитниците, които работят за зарибяване и мониторинг на местните водоеми, обявяват, че започват организация на протест с блокиране на магистрала Е 79. Неправителствената организация съобщава също, че проверката на регионалната инспекция на екоминистерството и на басейновата дирекция не е установила замърсителя, въпреки че оцветяването на реката е било проследено нагоре по течението. През септември периодичните притоци на мръсна вода от града бяха причинили и  масово измиране на риба  в язовир \"Лобуш (\"Пчeлина\"). То беше предшествано от няколко сигнала за замърсяване до регионалните институции, подавани от Централната рибноопазваща организация и Риболовен клуб \"Балканка\". През последната седмица природозащитници алармираха и протестираха неколкократно за систематични проблеми в управлението на реките в България и скорошните случаи на изравяне на коритото на  река Вит  и източване на водата от  река Въча . През последния месец град Перник премина на режим на ограничен достъп до вода заради  маловодие на язовир \"Студена\"  при съмнения за мерките по управлението му и за възможно източване от водноелектрическа централа.", "date": "2019.11.29", "title": "Струма потече червена при Перник, алармираха природозащитници"}
{"url": "https://www.dnevnik.bg/zelen/2019/11/29/3998548_otgovorni_po_priroda/", "text": "     С убедеността, че действията носят промяната, Kaufland непрестанно разработва проекти с конкретен принос в полза на обществото и опазването на околната среда. Цялостната си политика за устойчиво развитие компанията допълва с отговорното производство на собствените си текстилни марки. В последната година Kaufland представи широк асортимент собствен текстил за цялото семейство, сред който Kuniboo - дрехи за най-малките, Hip&Hopps за деца на възраст между 6 и 12 години, дамската колекция Oyanda и мъжката Townland. За да гарантира високото качество на собствения си текстил, за производството му Kaufland използва органичен памук. Стремежът на компанията към социално отговорно производство се гарантира и чрез Глобалния стандарт за органичен текстил (GOTS)*. Разработен от водещи международни организации, той следи цялата производствена верига от полето до гардероба, а именно – от отглеждането на памука до крайния продукт. Един продукт може да носи \"GOTS органичен\" етикет само ако е произведен от 95% естествено отгледани органични влакна, а за да притежава печата \"GOTS %\", се изискват поне 70%. Памукът за собствените марки текстил на Kaufland се култивира органично, което означава, че се поддържа ниска консумация на вода и се преработва без използването на вредни за околната среда химикали – без изкуствени торове, химически дефолианти и хлор. Сертификатът GOTS е част от серия мерки в стратегията за устойчив текстил на Kaufland. Като компания с отговорно и последователно отношение към обществото и околната среда Kaufland се включи в глобалната кампания Greenpeace – Detox на международната организация Greenpeace, с която подкрепя избягването на опасни химикали и спазването на важните екологични и социални стандарти на производствените условия. В допълнение, Kaufland сертифицира собствения си текстил и по стандарти като kotex** и преобразува опаковките на собствените си текстилни продукти от пластмаса в картон. Чрез цялостната си серия от действия Kaufland се стреми да подобрява качеството на живот и като доказва, че доброто качество може да е на достъпна цена.", "date": "2019.11.29", "title": "Отговорни по природа"}
{"url": "https://www.dnevnik.bg/razvlechenie/2019/11/29/3998760_pussycat_dolls_se_subirat_10_godini_sled_razdialata_si/", "text": "Групата \"Пусикет долс\" (The Pussycat Dolls) се събира отново 10 години след раздялата си, съобщи Би Би Си. Новината е трябвало да бъде пазена в тайна, макар слухове за нея да кръжат отдавна. В крайна сметка е била разкрита непредвидено по време на предаването X Factor: Celebrity, в което водещата вокалистка на формацията Никол Шерцингер е съдия. Вече официално е обявено, че групата ще се събере в оригиналния си състав и ще изнесе девет концерта във Великобритания през април 2020 г.. The Pussycat Dolls се разделиха сравнително рано в кариерата си - през 2010 г., след едва два издадени албума. Причината не е в липсата на слава или комерсиален успех. С хитовете Stickwitu и Don't Cha достигат първото място в британските чартове, а с песни като Jai Ho, Beep, Buttonz и When I Grow Up се нареждат в челните десетки по време на петте си съвместни години. След раздялата им повечето се заемат с отделни свои проекти. Най-популярна остава Никол Шерцингер, която записва един успешен солов албум, участва в продукции на \"Уест енд\", а в последните години е популярен съдия в риалити шоуто за таланти X Factor във Великобритания. До 2011 г. тя имаше силно отразявана в медиите почти 3-годишна връзка с пилота от Формула 1 Луис Хамилтън. След това за известно време имаше близки отношения и с българския тенисист Григор Димитров и дори посети България заедно с него през 2017 г..", "date": "2019.11.29", "title": "Pussycat Dolls се събират 10 години след раздялата си"}
{"url": "https://www.dnevnik.bg/bulgaria/2019/11/29/3998776_poslanikut_na_sasht_gotovi_sme_da_sankcionirame/", "text": "САЩ са готови да санкционират корумпирани български официални лица и техните семейства, за да помогнат на България да засили своята демокрация и свободна пазарна икономика. Това съобщи американският посланик Херо Мустафа пред Атлантическия клуб. Това е нейната втора програмна реч, откакто пое поста преди около месец и втората в рамките на една седмица след тази пред Американската търговска камара в България миналия петък. Ще използваме инструменти, които \"имат зъби\", какъвто е Секция 7031C от американски закон, който дава право на държавния секретар на САЩ да не допускат на американска територия служители в чуждестранни правителства и членове на техните семейства, когато разполага с достоверна информация за участието им в корупция в големи размери. Този закон изисква от държавния секретар публично или в поверителен план да посочи такива лица и близките им. Обхватът на термина \"официално лице\" е доста широк - от държавни служители през депутати до членове на Върховния съд. Това вече е приложено в Румъния спрямо доскорошния лидер и най-влиятелен човек в националната политика Ливиу Драгня. Той бе осъден на затвор за корупция и сега е забранено на него и на децата му Валентин и Мария да влизат в САЩ. Цитираната от посланик Мустафа част от въпросния закон (Department of State, Foreign Operations, and Related Programs Appropriations Act) посочва още, че той действа още корупция, свързана с извличане на природни богатства или тежки нарушение на правата на човека. ( ) За забраната за влизане в САЩ не е задължително санкционираното лице да е поискало виза, за да бъде наказано. Освен това в закона изрично се посочва, че в такива случаи не действа друг закон, съгласно който всички въпроси, свързани с кандидатстване за визи, имиграция или гражданство са поверителни и не се коментират. Държавният департамент никога не потвърждава или отрича случаи, когато се заговори, че на някого е забранено да се издава виза, като се позовава на конфиденциалност на консулската процедура. До няколко дни пристига специален съветник по правните въпроси, постоянно базиран в американското посолство в София, допълни Мустафа. Посланикът не посочи името на този очакван отдавна служител, но заяви, че това е жена и очаква да работи с нея в тясно сътрудничество. Законът \"директно засяга външната политика, икономиката и интересите на националната ни сигурност на САЩ и на партньорите ни\", обясни още посланикът. \"Подобни твърди мерки ще донесат на България полза в дългосрочен план, тъй като строгото придържане към върховенството на закона е в толкова голяма степен свързано с българското политическо и икономическо бъдеще.\" В допълнение, каза още Херо Мустафа, развиването на силна демокрация изисква да бъде защитавана и свободата на медиите и да се уважават гласовете на малцинството. \"Само когато всички гласове се чуват и гражданите имат доверие в правителството си и институциите си, България ще може да разгърне пълния си потенциал. САЩ ще продължат да подкрепят българското гражданско общество, да развиват едно свободно и прозрачно медийно пространство и ще изтъква колко е важно да бъдат защитавани човешките права.\" \"Стремейки се към напредък при върховенство на закона изключително много ценя контактите и партньорите на посолството с неправителствените организации, отдаващи усилията си за развитие на човешкия капитал, прокарване на правосъдни реформи и допринасят за развиване на успехите и развиването на частния сектор в България\", каза в заключение посланикът.", "date": "2019.11.29", "title": "Посланикът на САЩ: Готови сме да санкционираме корумпирани от властта в България"}
{"url": "https://www.dnevnik.bg/evropa/2019/11/29/3998486_polskata_lot_shte_leti_mejdu_budapeshta_i_varna_prez/", "text": "Полският национален авиопревозвач LOT ще пусне директни полети от Будапеща до Варна и Дубровник от лятото на 2020 г.. Това заяви в унгарската столица Будапеща главният търговски директор на компанията Михал Фиджул. Директните полети ще са сезонни и ще се изпълняват веднъж седмично в неделя. Ще започнат от 7 юни и ще продължат до 27 септември. За новите маршрути LOT ще използва бразилските самолети Embraer E195. От авиокомпанията допълниха, че ще увеличат броя на директните полети между Будапеща и Сеул от следващия май, тъй като търсенето за тази дестинация се е увеличило. Дестинациите, в които полският авиопревозвач оперира, са 131. От Терминал 2 на летище София LOT предлага директни полети до Варшава и Будапеща.", "date": "2019.11.29", "title": "Полската LOT ще лети между Будапеща и Варна през лятото"}
{"url": "https://www.dnevnik.bg/bulgaria/2019/11/29/3998801_pojarut_v_pirogov_ne_e_trugnal_sled_vzriv/", "text": "Пожарът в най-голямата спешна болница у нас \"Пирогов\", при който  в сряда загинаха двама тежкоболни пациенти , не е тръгнал след взрив. Това се разбра от отговори на вътрешния министър Младен Маринов на въпроси на журналисти в парламента. Часове след пожара се смяташе, че той е тръгнал, след като поради неизяснена причина е била възпламенена част от системата за подаване на кислород. Проверяваше се и версията, че причината е запалена цигара. На въпрос дали е имало взрив в \"Пирогов\" Младен Мариднов каза днес: \"Не. Оказва се, че няма и стена, която да е разрушена. Има и пропукана стена. Най-вероятно е започнало първо горене, след това се е чуло нещо като пукот вследствие на високата температура.\" Попитан за версията, че пожарът е тръгнал от цигара, той добави: \"Работим и по такава версия. Трябва да видим откъде е тръгнала искрата, тъй като при боравенето с концентриран кислород винаги има опасност от горене, и то при висока температура.\"", "date": "2019.11.29", "title": "Пожарът в \"Пирогов\" не е тръгнал след взрив"}
{"url": "https://www.dnevnik.bg/analizi/2019/11/29/3998696_otvoreno_pismo_do_premiera_naiasno_li_ste_che_dori/", "text": "                         До МЗ – на вниманието на Кирил Ананиев До МТСП – на вниманието на Бисер Петков До Комисията за защита от дискриминация Господа, като участник във всички протести на майки на деца с увреждания, като човек с чувство за гражданска отговорност и правещ и невъзможното за облекчаване на живота на децата и хората с увреждания в държавата, си позволявам, на прага на идващите празници, да ви попитам: – Вие наясно ли сте, че всеки трети пост в социалните мрежи е просия за лечение или рехабилитация или помощно средство? – Вие наясно ли сте, че хей там наоколо – – Вие наясно ли сте, че камиони с помощни средства стотна употреба от Европа идват тук и деформират още повече и без това болни деца? – Вие наясно ли сте, че на тийнейджър с детска церебрална парализа (ДЦП) му се \"полага\" помощно средство на всеки 3 г.? – Вие наясно ли сте, че децата растат? (представете си, дори и децата с увреждания растат) – Вие защо не опитате да си държите децата и внуците по 3 г. в едни обувки, а смятате, че един позиционен стол или инвалидна количка не умаляват? дават се не от някоя фирма която гледа да продаде това което е внесла, а от социален ЕРГОТЕРАПЕВТ, който да е достатъчно компетентен да съобрази динамиката в развитието и растежа на пациента. – Вие наясно ли сте колко деца допълнително увреждате и се оперират от сколиоза и какво ли още не, вследствие използване на неподходящи за конкретния човек помощни средства? АКО случайно не сте наясно с някой от горните въпроси и нямате компетентни лица, които да ви ги разяснят – аз поемам ангажимент да ви осигуря едно групово посещение от майки с прилежащите им деца с колички и да ги попитате дали помощните средства, които се \" раздават\" в държавата, са подходящи и качествени, да ви разяснят как се събират пари за подходящи и да ви покажат документи колко струват тези подходящи помощни средства. Полудяла да събира пари за ентерална храна, дърва за огрев и инвалидни колички бясна жена", "date": "2019.11.29", "title": "Писмо до премиера: Наясно ли сте, че и децата с увреждания растат?"}
{"url": "https://www.dnevnik.bg/bulgaria/2019/11/29/3998361_bulgarskata_koleda_subira_pari_za_visokotehnologichna/", "text": "Седемнадесетото издание на благотворителната инициатива \"Българската Коледа\" събира пари за подкрепа на деца с различни заболявания, а целта е да се купи съвременна високотехнологична апаратура за прецизна диагностика, съвременно лечение и активна рехабилитация. Официално кампанията започва днес. \"Във всяка педиатрична специалност съществуват редица тежки болести. Според последните проучвания сериозни заплахи за здравето на децата се сочат онкологичните заболявания, генетичните увреждания, увреждания вследствие на недоносеност, психични разстройства, включително и такива, свързани с развитието, и вродени аномалии. Грижата за детското здраве е приоритет. Значим е приносът на лекари, специалисти, рехабилитатори, ерготерапевти, психолози, логопеди за подобряване на комплексната грижа за болните деца. Но за да постигне детското здравеопазване своите цели, трябва да се включат иновациите, които са значим двигател в борбата за спасяване на детския живот\", съобщиха от президентството. Сред целите на кампанията са купуване на апарати за рехабилитация, за изследване на потребността от използване на антибиотици за лечението, както и системи за отвличането на вниманието на болните деца. Кампанията \"Българската Коледа\", която от 1 декември 2018 г. досега събираше пари за децата с тежки заболявания и увреждания, събра 2 440 000 лв. Подпомогнати са 551 и е закупена апаратура.", "date": "2019.11.29", "title": "\"Българската Коледа\" събира пари за високотехнологична апаратура за лечение на деца"}
{"url": "https://www.dnevnik.bg/analizi/2019/11/29/3998622_za_loshite_i_dobrite_centrali_v_elektroenergetikata/", "text": "                         В българското общество целенасочено е насадено мнението, че т. нар. американски централи – \"Ей и Ес\" Гълъбово (ТEЦ Марица-Изток-1) и \"КонтурГлобал\" (ТЕЦ Марица-Изток-3) са \"лошите\". Те били направени от жадния за огромни печалби частен капитал, за да изсмукват българския бизнес. Затова си били осигурили дългосрочни договори за изкупуване на електроенергията на високи цени. Няма значение, че тези договори са подписани от НЕК, както и това, че централите трябва да изплащат началните разходи (особено ТМИ-1). Това, че ТМИ-1 е и практически отговаря на всички съвременни екологични изисквания, очевидно също няма никакво значение. Както и това, че само тя може ефективно да участва в първичното и вторичното регулиране на енергосистемата. Очевидно няма особено значение и това, че НЕК притежава 30% от ТМИ-3 и следователно също има интерес от големите печалби на дружеството. За 2018 год. общите приходи на ТМИ-1 са 656,762 млн лв, а нетната печалба - 94,239 млн лв (14,3% от приходите). За 2018 год. общите приходи на ТМИ-3 са 634,9 млн лв, а нетната печалба – 96,5 млн лв (15,2% от приходите). Тези проценти обаче не са толкова фрапиращи - от Топ 20-те компании в сектора с близки резултати през 2018 г. са \"Електроразпределение север\" – 13,7 % и \"Овергаз мрежи\" – 12,1%. АЕЦ \"Козлодуй\" е с нетна печалба от 10,6%. Отвсякъде се сипят внушения, че и през тази година \"лошите\" американски централи ще са начело по печалби, тъй като те са гарантирани от договорите им. Съгласно междинния консолидиран финансов отчет на АЕЦ \"Козлодуй\" за първото полугодие на т. г. произведената електроенергия е нараснала с 2% в сравнение със същия период на 2017 г. (основно поради повишената мощност). Оперативните приходи от дейността на централата за шестмесечието са 636,8 млн. лв., а нетната печалба – 160,8 млн лв (25,2% от приходите). Сиреч \"лошите\" са останали далеч назад по печалби от държавната АЕЦ. На какво се дължи огромният ръст на печалбата на АЕЦ \"Козлодуй\"? Може би централата рязко е намалила разходите си. Някои пера (разходи за материали, за външни услуги, за амортизации) действително са намалени. Други обаче са нараснали значително – например разходите за персонал (3690 души) - с 40,9 млн лв (36%), достигайки 154,6 млн лв. Възнагражденията на директорския състав пък са се увеличили с 95 хил. лв (24%), достигайки 494 хил. лв. На пръв поглед истински парадокс – при нарастване на разходите с над 7%, печалбите силно нарастват, вместо да спадат. Обяснението обаче е много просто. Продажбите на регулирания пазар (по утвърдена от КЕВР фиксирана цена 54 лв/МВтч) са намалели с 31% и са били 1,039 млрд кВтч (13,4% от общите). Продажбите на свободния пазар (на борсата) нарастват до 6,693 млрд кВтч (растеж от 10,3%). Същевременно продажната цена нараства много повече. Двата фактора (главно вторият) водят до рязко увеличение на приходите и на печалбите. Продажбите, приходите и постигнатата цена на МВтч на АЕЦ \"Козлодуй\" на свободния пазар за първото полугодие на 2018 и 2019 г. са следните: – 2018 г.: продадени 6 067 400 МВтч, получени 400 552 000 лв (66,02 лв/МВтч); – 2019 г.: продадени 6 693 260 МВтч, получени 571 775 000 лв (85,42 лв/МВтч). Когато един производител има много по-високи приходи, това винаги е за сметка на купувачите. Ако приемем, че купучачите са едни и същи, през първото полугодие на 2019 г. за същото количество ядрена електроенергия, закупено на борсата, както през 2018 г., те са платили 117,7 млн. лв. повече. Както е известно, основният купувач на ток на борсата е българският бизнес и рязко увеличената цена, на която АЕЦ \"Козлодуй\" е продавала, е довела до много по-големи разходи за него. Без съмнение това резултира в увеличение на цените на произвежданите стоки и услуги, намаляване или загуба на конкурентност и други негативни процеси. В тази връзка наскоро един приятел, който има супермаркети в Североизточна България, ми каза – в началото на 2018 г. имах оферти за 80-85 лв/МВтч, а сега най-ниската е над 117 лв/МВтч. Изчерпал съм всички резерви и трябва да вдигам цените. Много колеги, включително и аз, преди години предупреждавахме, че при тази корумпирана администрация създаването на свободен пазар може които да доведат до скок в цените на тока. Така и стана. Сега предстои постепенно премахване на регулирания пазар и излизане на домакинствата и малките фирми на борсата. Само си представете как 2 млн. пенсионери се ориентират прекрасно в борсовите секрети, свободно сърфират в интернет и си осигуряват изгодна оферта за ток! Е, не е нужно много ум да се разбере, че след няколко години ще констатираме рязко покачване на цените на тока за бита по същите причини. От много краткия отчет (5 таблици) на АЕЦ \"Козлодуй\" за 9-те месеца на 2019 г. става ясно, че приходите от продажба на ток са 996,9 млн лв (ръст над 185 млн лв в сравнение със същия период на 2018 г.). В отчета няма данни за продажбите на електроенергия, но може да се оцени, че средната цена, на която централата е продавала на борсата за деветмесечието, е около и над 91 лв/МВтч, а през последното тримесечие – около и над 100 лв/МВтч. Нетната печалба е достигнала 307,9 млн лв (30,9%). Струва ми се, че А \"лошите\" американски централи – ряпа да ядат с техните двукратно по-ниски печалби. Постигнатите огромни печалби на АЕЦ \"Козлодуй\" обаче потъват някъде без видим резултат, а централата отново (вече пета поредна година) не е изпълнила задължението си, при \"благоприятни финансово икономически резултати ежегодно да изпраща минимум 50 т отработено гориво за преработка\". Така е записано в съответната стратегия, осъвременена от министър Теменужка Петкова и приета от Министерския съвет на 02.09.2015 г. Наглото неизпълнение на този документ очевидно не е никакъв проблем за нея и другите министри, вицепремиери, премиер, ядрен регулатор, прокуратура, \"опозиция\" и т.н. Тази година оправданието е \"продължителния характер на подготвителните работи\". В предишни години причините бяха \"неблагоприятни метеорологични условия, необходимост от нови анализи, технологични проблеми, климатични промени\" и всичко, което може да ви щукне в главата. Вероятно неблагоприятните условия ще продължат и през 2020 г. По неизвестни за науката причини тези проблеми възникват след 2014 г., когато г-жа Теменужка Петкова става министър на енергетиката. Дотогава от централата без проблеми са транспортирани за преработка около 1252 т отработено гориво. От 2015 г. площадката се превръща в ядрено бунище, на което вече се съхраняват около 1000 тона отработено гориво. Между другото то съдържа около 11 тона плутоний, или около 11 милиона грама плутоний. Една десета от грам плутоний да попадне в тялото ви, сте мъртви. Междувременно министър Петкова не престава да отправя призиви към българските граждани да бъдат спокойни. Тези финансови резултати на АЕЦ \"Козлодуй\" бяха шумно оповестени с фанфари в средствата за масова информация. Никой обаче не попита откъде идват нарасналите печалби, кой плаща за тях? Никой не обърна внимание на ясната връзка между рязкото увеличаване цената на тока от държавната АЕЦ \"Козлодуй\" (даваща 34% от електроенергията) и нарастването на цените на свободния пазар. В един репортаж по БНТ централата дори бе похвалена, че е спестила пари, като не е изпратила отработено гориво за преработка?!? Изумително, какво спестяване, какви шест-пет!?! Тези разходи не са спестени, те просто се отлагат във времето и ще трябва да се поемат от нашите деца, внуци и правнуци. Управляващите ги отнемат без ничие знание и съгласие, което означава че ги Да добавя, че тихомълком на тяхна сметка се трупат и огромните разходи (7-8 млрд лв) за погребване на отработеното гориво и/или високоактивните отпадъци от неговата преработка. Някак си вече привикнахме, че е почти нормално да се краде по всевъзможни начини от нас данъкоплатците, но да се възхваляват милиардни кражби от нашите деца, внуци и правнуци ми изглежда... скандално е много меко казано. Как управляващите работят за бизнеса и бъдещите поколения? Моят отговор е – в електроенергетиката резултататите са стотици милиони загуби за бизнеса и трупането на милиардни задължения за бъдещите поколения.", "date": "2019.11.29", "title": "За \"лошите\" и \"добрите\" централи в електроенергетиката"}
{"url": "https://www.dnevnik.bg/sport/2019/11/29/3998698_pecheli_li_ludogorec_ot_gola_na_espanyol_v_96-ata/", "text": "В съвременната си история \"Лудогорец\" изглежда орисан да преминава през напрежение и драматизъм. Подобен е случаят от четвъртък вечерта, когато гол на \"Еспаньол\" в 96-ата минута срещу \"Ференцварош\" преобърна развоя в групата в полза на българския шампион. Мачът в Будапеща завърши 2:2, като  равенството помогна на \"Лудогорец\" да запази второто си място  и да бъде във водеща позиция за класиране преди последния кръг. Воденият от Станислав Генчев тим събра седем точки след равенството с ЦСКА в Москва и води с една пред третия \"Ференцварош\" преди директния сблъсък на 12 декември в Разград. Ако \"Еспаньол\" не беше изравнил, в последния си мач \"Лудогорец\" щеше да се нуждае единствено от победа. Сега вече и равенството ще класира българския първенец за 1/16-финалите.      Покрай очевидния плюс обаче идва и важният въпрос - може ли \"Лудогорец\" да се подведе в подхода си и това да изиграе отрицателна роля. В българския отбор уверяват, че ще излязат с мисълта за победа на 12 декември. \"Ако излезем с мисълта, че ни устройва равен, със сигурност ще загубим двубоя\", каза вратарят Пламен Илиев пред БНТ. \"Очаква ни тежък двубой, в който излизаме за победа\", допълни националът. \"Дори \"Ференцварош\" да бяха победили, пак всичко си зависеше от нас. Ние при всички положения в домакинския мач срещу тях ще играем за победа\", каза треньорът на \"Лудогорец\" Станислав Генчев. Съперничеството между двата отбора през сезона ще завърши така, както започна - с голям залог. Те се срещнаха най-напред в квалификациите в Шампионската лига, като тогава \"Ференцварош\" спечели и двата мача. След това в групите на Лига Европа \"Лудогорец\" показа друго лице и  стигна до гръмка победа с 3:0 като гост . Важен фактор може да се окаже и времето, тъй като мачът в Разград е в средата на декември и е възможно температурите да са много ниски.", "date": "2019.11.29", "title": "Печели ли \"Лудогорец\" от гола на \"Еспаньол\" в 96-ата минута"}
{"url": "https://www.dnevnik.bg/gradska_sreda/2019/11/29/3997021_jp-zavodut_padna_-_porednata_bezzashtitna_arhitekturna/", "text": "Сградата на Локомотивно-вагонния завод в София, по-известен като ЖП-завода зад Централна гара, беше съборена неотдавна. Съобщението се появи първо в социалните мрежи като некролог за кончината на най-старата оцеляла промишлена сграда у нас. Тя е строена в края на ХIХ век като \"Главна железопътна работилница\" на Княжество България и е образец на най-ранната индустриална архитектура. Това не е било достатъчно, за да бъде обявена за паметник на културата и така да бъде опазена и реставрирана. Сега там има само камари от тухли и камъни, в които ровят фадроми и багери. \"Това е много сериозен проблем – почти нямаме защитени обекти на културното наследство, които са индустриални сгради\", коментира арх. Ангел Захариев, автор на спечелилия идеен проект за Предгаровия площад. \"Конструкцията на ЖП-завода можеше да бъде запазена и да бъде превърнат в сграда, свързана с култура, с изкуство. Това беше идея за тази сграда с безспорни качества и ценност. Има много подобни проекти в Европа, но за съжаление, разбрах, че наскоро е била съборена\", каза за \"Дневник\" той . ЖП-заводът е работил до началото на 90-те години, когато персоналът е наброявал близо 7000 души. През 2003 г. окончателно е затворен и новият тогава изпълнителен директор на БДЖ Наско Цанев търси варианти за бъдещето му. Първо територията на завода е разделена на две. В едната част е по-голямата площ от терена на завода. Тя е предложена за продажба на търг, организиран от министерството на транспорта.      Тайният търг е спечелен от фирмата \"ТЦ-ИМЕ\", която се свързва с Цветан Василев и КТБ. За сумата от 9.1 милиона лева са купени 241.26 дка. Сделката още тогава е определяна като много изгодна за купувача и неслучайно друг играч в търга – фирма на Христо Ковачки, подава жалби за процесуални нарушения. Държавната земя излиза, че е купена под 18 евро/кв.м, докато тогава пазарната цена на такива терени с инфраструктура и само на 2 км от идеалния център на София, е била 150-180 евро/кв.м. Три години по-късно \"ТЦ-ИМЕ\" препродава 120 дка от имота за 27 пъти по-висока цена - за 60 милиона евро, на испанска компания за недвижими имоти, съобщава тогава \"Медиапул\". Идеята на испанците е била там да се построи огромен мол и висока офис сграда, но започва финансовата криза и се отказват от намеренията си. Главният архитект на София по това време, Петър Диков, аплодира сделката като първа крачка към овладяване на пустеещите територии северно от Централна гара. Те са наречени местност \"Задгарова артерия\". През 2004 г. министърът на транспорта Николай Василев дава разрешение БДЖ да влезе с апортна вноска в смесено дружество с частната фирма \"Трансимпекс\". Тя е собственост на \"Адлер БГ\", която е на \"Транс Нове\", а тя - на \"Вато 2002\". Последната пък е притежание на \"Нове интернал\", собственост на Васил Божков.  Апортът на БДЖ в смесеното дружество \"БДЖ-Трансимпекс\" АД са халетата на ЖП-завода и терен от 68 дка. Те трябва да се оборудват с модерни съоръжения за извършване на основен ремонт на електрически локомотиви на БДЖ. Поне такава е била идеята. \"БДЖ-Трансимпекс\" АД е с капитал 5.27 милиона лева, като частната фирма влага 3.4 милиона. Планираните основни ремонти на електрически локомотиви \"Шкода\", модел 44 и 45, така и не започват. Защо - в БДЖ и до днес не могат да кажат. От там дори заявиха пред \"Дневник\", че не са били уведомени за събарянето на ЖП-завода. Едва ли има нови инвестиционни намерения, свързани с железопътния транспорт на мястото на стария ЖП-завод, предположиха от пресцентъра на БДЖ. Делът на държавното предприятие от 35% в смесеното дружество е запазен досега. Тодор Кръстев, кмет на район \"Сердика\", на чиято територия е ЖП-заводът, не знаеше за разрушаването му, но каза за \"Дневник\", че преди известно време собствениците поискали разрешение за разчистване на опасни стени. Кметът на \"Сердика\" е дал разрешението на \"БДЖ-Трансимпекс\".      На въпрос на \"Дневник\" имат ли издадено разрешение за събаряне на стария ЖП-завод, от \"БДЖ Трансимпекс\" отговориха, че \"всички извършени дейности са съгласувани с необходимите институции, в чийто ресор е издаването и одобряването на съответните документи. Дружеството притежава нужните уведомления, заявления, становища и други документи\". Засега от дружеството собственик не са изяснили какво ще правят на мястото на ЖП-завода. \"На този етап сме в процес на обсъждане и проучване на различни възможности за ползване на имота. Сред обсъжданите варианти е и дългосрочното му отдаване под наем\", съобщиха от \"БДЖ Трансимпекс\".", "date": "2019.11.29", "title": "ЖП-заводът падна - поредната беззащитна архитектурна забележителност"}
{"url": "https://www.dnevnik.bg/sviat/2019/11/29/3998511_protesti_po_vreme_na_kriza_-_livan_ochakva_oshte_haos/", "text": "Стотици ливански жени преминаха в шествие покрай някогашна фронтова линия в ливанската столица вчера, носейки бели рози и ливански знамена, за да протестират срещу избухналите предната нощ сблъсъци между противостоящи групировки, при които бяха ранени десетки хора. Жените изразиха решимостта си да не допуснат връщане на страната към гражданската война. След 40 дни на протести обаче възниква политическа безизходица, събуждат се стари религиозни и политически съперничества, всеки ден се стига до улични сблъсъци, включително и в райони, които представляваха смъртоносни фронтови линии по време на вътрешноливанския конфликт от 1975 до 1990 г. Малката средиземноморска страна преживява също най-тежката си финансова криза от десетилетия с безпрецедентен контрол над капиталовите потоци. И с нажежаването на страстите са налице сериозни опасения, че Ливан се свлича надолу към дълъг период на нестабилност. \"Изправени сме между две заплахи, които се надпреварват една с друга: заплахата от финансов колапс и заплахата от колапс на сигурността. Ситуацията е безпрецедентна\", каза Набил Бу Монсеф, заместник-главен редактор на вестник \"Ан Нахар\". Нощните сблъсъци - главно юмручни схватки и замеряния с камъни между поддръжниците и опонентите на президента Мишел Аун - избухнаха в градове и села из страната с десетки ранени и 16 задържани заради участието си в тях, съобщиха Ливанският Червен кръст и армията. Президентът все още не е провел консултации с парламентарните блокове за номинирането на нов премиер след оставката на правителството преди месец. Премиерът в оставка Саад Харири, който е фаворитът на Аун и на радикалите от \"Хизбула\" да оглави и новия кабинет, оттегли кандидатурата си за премиер, като изрази за изход от политическата безизходица след 40-те дни на протести. Протестиращите прибягнаха към затваряне на пътища и към други тактически похвати, за да окажат натиск върху политиците да отговорят на техните искания за ново правителство. При последния изблик на насилие, започнал в неделя през нощта, противници на двете главни шиитски групировки - \"Хизбула\" и движението Амал на шефа на парламента Набих Бери - нападнаха протестиращите на околовръстния път на Бейрут. По време на гражданската война тази пътна артерия свързваше предимно мюсюлманските квартали в западната част на града с християнските райони в източната му част. Тежки сблъсъци имаше във вторник вечерта между хора в шиитското предградие Чия и съседния християнски район Ейн Румане, където привърженици на \"Хизбула\" и на съперничещи групи, поддържащи десните християнски Ливански сили, се замеряха с камъни. Една стрелба в Ейн Румане през април 1975 г. даде искрата за 15-годишната гражданска война, в която загинаха близо 150 000 души. Същата вечер между привърженици и опоненти на Аун имаше юмручни боеве и замеряния с камъни в северния град Триполи, втория по големина в Ливан, при което бяха ранени 24 души. Седмина от тях бяха настанени в болница. В планинския град Бикфая бяха ранени 10 души, петима от които бяха хоспитализирани, при сблъсъци между привърженици на Аун и на дясната християнска партия \"Фаланга\", съобщи Червеният кръст. Насилието избухна, след като колона от десетки коли с привърженици на Аун навлезе в града, който традиционно е бастион на фалангистите. Вчера около 300 жени преминаха в шествие покрай бившата фронтова линия между Ейн Румане и Чия, след като се събраха по средата и си размениха бели пози. Някои носеха плакати, които гласяха: \"Всички сме един народ\", \"Всички имаме една болка\". Те скандираха \"Не на гражданската война!\" Но в отсъствието на правителство и на каквото и да било политическо решение, анализаторите предричат още вълнения и неизбежна нестабилност. \"Очаквам още хаос. Докато страната е без политическо ръководство, тя е изложена на опасности. Няма правителство, а има пълен срив на конституционния процес за формиране на правителство\", каза Бу Монсеф. Нарастващите опасения за сигурността са отражение и на бързо влошаващата се финансова криза в страната, която има едни от най-големите дългове в света. Заради недостига на доларови запаси за да съхранят ликвидността, което още повече парализира страната и надува цените поради опасенията от финансов колапс. Фирмите и домакинствата са изложени на хаоса. Хората не знаят как ще се справят с предстоящите доларови плащания за образование, здравни застраховки и жилищни наеми. Компаниите са сериозно затруднени да изплащат заплатите на персонала, други вече са намалили заплатите или просто освобождават служители. Някои експерти смятат, че т. нар. \"подстрижка\", при която държавата отнема част от спестяванията на вложителите, за да покрие своите дългове, е неизбежна мярка за справяне с кризата. Гуверньорът на централната банка Риад Саламе обаче отхвърля тази опция. В сряда десетки протестиращи се събраха пред централната банка в деловия квартал на Бейрут Хамра, настоявайки за фискални мерки, които да не засегнат малките вложители и бедните хора. Край тях бръснари и фризьори безплатно подстригваха мъже и жени на фона на безпокойствата за спестяванията на вложителите. \"Налагат ни определени ограничения, заради които а в същото време едрите бизнесмени могат на прехвърлят парите си\", каза Ребека Сааде - една от протестиращите, докато фризьорка я подстригваше. \"Хората се чудят как да намерят долари, за да си платят наема или да си купят храна, при баснословно растящи цени, а те ни обвиняват, че протестираме\", заяви тя. В съобщение на ливанската армия бе посочено, че са задържани 16 души, участвали в насилието, и че 33 войници са били ранени в Триполи от камъни и коктейли \"Молотов\". Други 10 военни били ранени, докато разделяли враждуващите тълпи в Чия и Ейн Румане. Още 8 войници били ранени в Бикфая.      Сблъсъците между протестиращите и поддръжниците на \"Хизбула\" поставят в деликатно положение ливанската армия и силите за сигурност и заплашват да отворят опасните разломни линии в страната, оказала се в политическа задънена улица. Харири подаде оставка на 29 октомври в отговор на масовите протести, подпалени от нови данъци и от тежката финансова криза. Неговата оставка изпълни едно от ключовите искания на протестиращите, но потопи страната в несигурност при липсата на ясен път към разрешаване на икономическите и социалните ѝ проблеми. Харири настояваше да оглави правителство от технократи, докато неговите опоненти, включително \"Хизбула\", искат кабинетът да включва както експерти, така и политици. Според Бу Монсеф \"Хизбула\" смята, че едно правителство, съставено само от технократи и изключващо (шиитската) групировка, ще бъде подарък за Америка, която иска (\"Хизбула\") да не участва в управлението. \"Някои хора, особено в партиите, свързани с държавата, залагат на това, че колкото повече отслабва въстанието, толкова повече ще се смекчават и условията, които Харири поставя\", каза Мустафа Алуш, представител на (сунитското политическото) движение \"Мустакбал\" (Бъдеще) на Харири. /БТА", "date": "2019.11.29", "title": "Протести по време на криза - Ливан очаква още хаос"}
{"url": "https://www.dnevnik.bg/detski_dnevnik/2019/11/29/3998073_jivotut_v_zashtiten_dom_kakvo_e_sguvaneto_na_kashoni/", "text": "Явор Каменов е на 23 години и е със зрителни и интелектуални затруднения. Израснал е в институция и това повлиява развитието му много. По време на големия процес по закриване на домове той е преместен от Берковица в защитеното жилище в Монтана. Липсват му основни навици, които се изграждат още в детството. Трудно например познава часовника, все още трудно се ориентира във времето. Не е работил досега, но се оказва, че добре се справя при конкретна задача. Днес Явор работи в пчелина на сдружение \"Закрилници\" в Монтана и вече е придобил трудови навици, включително за работа в екип. Справя се добре с работата и е усвоил много нови умения. Това е, което знам предварително за младежа, за когото \"Дневник\" ще разкаже като медиен партньор на  кампанията на УНИЦЕФ \"С очи за всички\" . С инициативата си детският фонд на ООН в България цели да повиши информираността, разбирането и чувствителността по отношение на правата на децата и младите хора, живеещи с увреждания. Говоря по телефона със социалния работник Милен Гечовски, който е председател на управителния съвет на сдружението. Казва, че сварвам него и четирима младежи, сред които Явор, в разгара на работата по голяма поръчка, дадена им от завода за акумулатори \"Монбат\" - имат да сгъват много кашони. Разказва за сдружение \"Закрилници\", за своята функция в него, за възможността хора с интелектуални затруднения да бъдат наемани на работа, за ролята на социалните предприятия и какво е да работиш рамо до рамо с човек с увреждания. Питам го за Явор - откога го познава, каква работа му е осигурило сдружението, как е напреднал и в какво е наистина добър.\"Знаете ли какво, защо не Явор да разкаже сам за себе си\", пита и му подава телефона. \"Една журналистка от вестник \"Дневник\" ще те пита да разкажеш за живота си, за работата си\", чувам, че го подготвя. Явор подминава въпросите за детството си, но с охота разказва за жилището, в което живее в момента и работата, която върши. Щастлив е, че е пчелар, в началото малко се страхувал от пчелите, но когато отишли с Милен Гечовски и му купили специален костюм, се успокоил. Вече не се страхува, и вади мед. Имали богата продукция, спечелил и заплата, с която си купил препарат и си изчистил стаята в защитеното жилище, в което живее с още шестима, всичките от институциите. Сега се вълнува много, превъзбуден е, сгъват кашони, казва, че се е научил как. \"Явор не просто се промени, той се преобрази. Като му купихме булото за пчелар и костюма, той стана друг човек\", разказва Милен Гечовски. - Аз съм като космонавт, нали? - Да, Яворе, като космонавт си. В пчелина Явор работи заедно с младеж на неговата възраст и с подобна диагноза, който обаче е израснал в семейството си. Гечовски разказва, че разликата между двамата е голяма. \"Много по лесно е да работим с младежа от семейна среда, който има основни знания, навици умения и е по-приспособим, доколкото с Явор трябваше да започнем от А, Б и трябваше да изграждаме основни умения, които са характерни за деца...\" - Здравей, аз само искам да кажа за кашоните - сгънахме ги всичките! 360 бройки! - Браво на вас, страхотни сте! Много работа сте свършили. - Заминават за Америка, или... някъде в чужбина. Ако са намачкани кашоните, няма да ги приемат, нали? - Предполагам, че няма да ги приемат. - В началото малко ги мачкахме, но после се научихме и станаха много хубави. Сега заминават за Америка. Чакаме нова поръчка. Аз само това исках да кажа. Извинявай, ако ти досаждам. - Не ми досаждаш, радвам се, че се обаждаш. Може да ми звъниш и друг път от телефона на господин Гечовски. - Добре. Довиждане! - Довиждане, Яворе!", "date": "2019.11.29", "title": "Животът в защитен дом: Какво е сгъването на кашони за Явор Каменов"}
{"url": "https://www.dnevnik.bg/analizi/2019/11/29/3998447_bez_fakli_za_nyoi/", "text": "В хладната привечер на 27 ноември виждам как пред Народната библиотека \"Св. св. Кирил и Методий\" се събират млади хора. Двама-трима сред тях с плакати срещу Ньойския договор. Сто години по-късно, разбира се. Ето ти среща с историята. Изчислявам наум, че те би трябвало да са поне петото поколение след края на Първата световна война. Ала в съвсем друго време. И в съвсем друга България, което е видимо. Усмихнати и ведри лица, без видим отзвук от някаква историческа травма. Нищо общо с наелектризираните младежки шествия навремето (през 1929 г. или 1939 г.), запечатани на фотографиите, носещи изблика на колективна болка. Никаква прилика и с тъмната и фанатизирана маса на \"Луковмарш\": няма бръснати глави, качулки, агресия, нито налудничави татуировки. Приличат на съученици, събрали се след часовете. Приближавам се, заговарям някои от тях. Оказва се точно така. Група момичета казват, че са от Първа английска, имало и малка група от Немската. Членове на клуб \"Родолюбие\", сформиран преди година. Останалите са студенти по история. Общо стотина души, не повече. Искат да отбележат датата, нали е важна за българската история. Междувременно обсъждат свои си работи и някакви неизвинени отсъствия. Дискретно встрани съзирам двама полицаи. Чакат ги, кога ще тръгнат. На мен пък ми е интересно накъде ще поемат. Между двете световни войни властта прави всичко възможно студентските шествия да не протестират пред посолства на съседни държави, да не говорим за великите сили, защото това не само влошава отношенията на България, но и парализира малкото възможни дипломатически инициативи. Тогава има истински сблъсъци между полицията и студентите по \"Царя\", бой с палки и съответно с дръжките на черните знамена. Чувам, че полицаите говорят по радиостанциите си, оттам явно ги подканват, говорят им нещо за \"Орлов мост\". Съобразявам, че става дума за предварително обявеното автошествие на майките на деца с увреждания срещу Валери Симеонов. Днес част от самозваните \"патриоти\" имат проблем със собствения си народ, какъв ти там Ньой През деня пък попаднах на протеста на синдикалистите от \"Подкрепа\" по повод на болничните, забъркан най-вече от ВМРО. Кашата е пълна. Две училищни барабанчета дават сигнал и шествието бавно и спокойно тръгва в редица. Трам-таратам На кръстовището на Университета минувачи ги гледат с почуда. \"Някакво училищно тържество\", допусна една жена. Никой изглежда не разпознава знамето с частите на България или лозунгите за Ньой. Колоната стига до парламента. До паметника на Цар Осводител \"ура-патриоти\" все пак са паркирали три коли с черни знамена, може би през деня са държали речи, които съм пропуснал. Чуват се каба-гайди. Но на запис. Жива душа не се вижда. Студено е, а и \"политическите патриоти\" явно си имат по-важни грижи. Шествието неусетно стига до Военния клуб. Накъде ли ще поемат, гадая аз. Дали не по \"Раковски\", към Вазовата къща, както е било през 1919 г.? Тогава, при веста за тежките клаузи на Ньойския договор, за откъсването на Западните покрайнини, на Добруджа и непосилните репарации, събралото се множество, объркано, просто не знае какво да стори, накъде да поеме. По спомени на съвременници някой внезапно казва: \"Към Вазов\" и всички тръгват. Голям брой хора изпълват \"Раковска\" в близост до дома му. Скандират името му. Възрастният народен поет не знае как да реагира. Накрая излиза на балкона, стъписан, посрещнат е с овации. В същото време се отваря прозорец от отсрещната сграда (днес БДЖ, тогава Министерски съвет). Някакъв министър решава, че стеклото се множество е дошло при властта и чака реч. Освиркват го. Вазов наново излиза на балкончето си, със сълзи в очите. На няколко пъти сочи с ръка към гърлото си, че е останал без глас, че няма думи. И се прибира. След време публикува във в. \"Мир\" извинение към българския народ и неговата младеж. Поразяващ по достойнството си текст и акт. Пише, че се разкайва, ако с любовта си към отечеството и към земята на св. Климент е подтикнал българите да дадат толкова скъпи жертви. Спира се на това и в анкетата си с проф. Иван Шишманов. Дали младите хора от шествието са чували за това? Едва ли. Няма го в учебниците. А то е важно за националното ни самосъзнаване. И наистина издига народния поет на пиедестал. Шествието за Ньой обаче отминава \"Раковски\", продължава към някогашния царски дворец, а оттам – към площад \"Света Неделя\". Тук навремето са посрещнали стоте хиляди пленници, завърнали се след подписването на Ньойския мирен договор – парцаливи, измъчени, полуживи. Тогава от парламентарната трибуна отдават почит на жертвите – 150 000 само в Първата световна и общо 400 000, ако се съберат с предходните войни. 400 000 души само за шест години (1912-1918 г.). Чудно ли е тогава, както пише в свой репортаж журналистът Стефан Танев, че черните забрадки в столицата властват в пъти над всички други дамски капели, прикриващи късо подстриганите коси по новата мода \"бубикопф\"? И сякаш утаилата се болка на този площад с нещо провокира чудовищния атентат през 1925 г., най-кървавия за своето време. Инспириран от Съветска Русия, но организиран от бивши фронтови офицери, членове на БКП, решили с хаос да вземат властта в една страна, намираща се на ръба на бездната. По \"Витошка\" шествието за Ньой предизвиква умерена почуда. Звукът на училищните барабанчета се смесва с музиката от заведенията. Туристически групи си правят селфита с шествието. Млади гърци, понеже вървя отстрани, ме питат за какво е протеста. Казвам им: \"Срещу Ньойския договор\". Нищо не им говори, разбира се. Уточнявам: \"Версайската система след края на Първата световна война\". Никаква реакция. Усмихват се, одобряват. Някои от шествието също се снимат с туристическите групи. Фейсбук с лекота съвместява всякакви различия. Разбирам, че крайна точка на шествието е \"лъвчето\" пред НДК. Скоро стигаме там. Момичетата и момчетата правят кръг. Някой казва: \"В памет за жертвите\". Оказва се, че са купили свещи. Няма подготвени речи. Минута мълчание. Раздават свещите. Едно момче излиза и казва: \"Сигурно и вие имате по някой загинал прадядо. Потърсете името му\". Студено е. Момичетата и момчетата са се сгушили в яките си, пристъпват от крак на крак. Момиче до мен полугласно допълва – за \"незнайните\". Питам го, знаели защо са \"незнайни\". Чувало ли е, че войниците на фронта – и от нашата, и от другата страна – носели на ръката си пластинка, на която било изписано името и техния пол. Ако загинат, поне някой да прати известие на близките им. Ако снаряд откъснел китката им, или не намерели в тялото писмо или някакъв документ, обявявали загиналия за \"незнаен воин\". Затова след войната цяла Европа се изпълнила с такива мемориали, пред които горял вечен огън. В името на спомена. Не бяха чували нито то, нито съученичките му. Не ми се обърна езикът да им разкажа как в книгата си \"Europeana\" (субективна история на ХХ в.) писателят Патрик Оуржедник изчислява, че ако биха били подредени телата на загиналите в Първата световна война, колоната на германците би стигнала средно до 3010 км, на французите – 2 681 км, а взети накуп загиналите в целия свят биха направи шествие на смъртта от 15 508 км. Потискащи изчисления (при средна височина на един загинал от 172 см). Не ми се иска да пресмятам българските 150 000 жертви, допълнени от испанския грип, който върлува след войната. Ненадейно някакъв кресливо-патетичен глас разкъса мълчанието. Дамата се представя за преподавател по история в Софийския университет, рецитира Вазов, говори нещо за границите, обявява се все пак за мир на Балканите, но пък призовава младите хора на 7 януари догодина да протестират срещу чуждите неправителствени организации, които ще изземат децата на България. Усещам лека тръпка на недоволство. \"Това е в повече\", казва момче до мен, друго на висок глас заявява: \"Без политика\". Пак се убеждавам колко мръсна дума е \"политика\" за това поколение, почти равна на думата \"партия\". И причините са обясними. Сетне друго момче застава отпред и казва: \"Сигурно и вие имате хора в чужбина в семействата си, замислете се над това\". Не завършва речта си. Разбирам, че тук е същинската травма. Шествието се смълчава и след като \"лъвчето\" грейва, заобиколено със свещи, всички се разотиват. Направо не можех да повярвам, че казионните патриоти няма да изникват отнякъде и ще пропуснат \"100 години Ньой\". На път за вкъщи спирам пред \"Незнайния воин\", приютен до базиликата \"Св. София\". И там няма жива душа. Само седем червени карамфила и два букета, оставени от нечии ръце. Нито един венец от \"казионните\" на власт. Което явно идва да покаже, че вече живеем с други теми и в друга история.", "date": "2019.11.29", "title": "Без факли за Ньой"}
{"url": "https://www.dnevnik.bg/evropa/2019/11/29/3998715_evroparlamentut_odobri_po-goliam_vnos_na_govejdo_ot/", "text": "Европейските депутати одобриха вчера увеличение на вноса на американско говеждо месо за ЕС, предаде \"Ройтерс\". Този ход вероятно ще смекчи трансатлантическото напрежение. Те обаче разкритикуваха митата, наложени от президента на САЩ Доналд Тръмп върху вноса на метали и заплахата му да направи същото с европейските автомобили и авточасти. Европейският парламент гласува в подкрепа на план, който цели от 2020 година да позволи на американските земеделци да получават по-голяма от съществуващата квота от 45 хил. тона. Вотът е придружен от резолюция, която настоява за премахване на американските мита върху стоманата и алуминия от ЕС и оттегляне на заплахата на Тръмп да увеличи митата върху европейските автомобили. Споразумението за говеждото месо цели да уреди спор, датиращ от 1981 година, когато ЕС забрани употребата на хормони на растежа в месото в 28-те страни членки на общността, включително и при вноса. ЕС и САЩ най-накрая сключиха споразумение през 2009 година, с което да гарантират квота за вноса на говеждо месо без хормони, която в момента е 45 000 тона. Според правилата на Световната търговска организация (СТО) обаче квотата трябва да бъде предоставена на разположение и на други доставчици, освен на САЩ. Износители от Австралия и Уругвай, а наскоро и Аржентина, решиха да продават в квотата. Така делът на САЩ се понижи от близо 100 процента до 30 процента. В рамките на преработеното споразумение, което другите страни трябва да одобрят, американските земеделци ще получат първоначална квота от 18 500 тона, която ще нарасне до 35 000 тона след седем години. /БТА", "date": "2019.11.29", "title": "Европарламентът одобри по-голям внос на говеждо от САЩ, разкритикува митата"}
{"url": "https://www.dnevnik.bg/intervju/2019/11/29/3995387_d-r_pancho_panaiotov_triabva_dvijenie_a_ne_stabilnata/", "text": "                         Д-р Панайотов става депутат през 1997 г. в парламента, излъчил правителството на Иван Костов. По средата на мандата напуска Народното събрание и СДС \"по морални причини\", както обяснява. Оттогава се връща към лекарската професия, сега работи в Спешна помощ. Не е скъсал с политиката - миналата година става инициатор за учредяване на Дясна народна партия. \"Ние не приемаме да бъдем жертва, но и не приемаме да бъдем съучастници на дълбоко некомпетентни и корумпирани управления.\" Реагира на събития от деня във \"Фейсбук\", понякога свръх критично. Там може да се види и предупреждението: \"Тази страница е мое лично, свободно пространство и ботуши не търпя и две секунди\". Неотдавна написа: \"От тези 30 години демократичните сили са управлявали не пълни 5 години. Останалите 25 години управляват паракомунистически организации. Това е отговорът на въпроса защо сме толкова бедни и мизерни...\". \"Дневник\" покани д-р Панайотов да участва в рубриката \"30 години след 1989\". Неговата първа реакция беше: Не ми се приказва за миналото. Все пак прие да отговори на част от въпросите. - Промените са много. Огромната част от тях са лоши, много лоши за обществото. Има няколко добри, но те не са резултат на наша заслуга, не са наше постижение, а са компромис на Европа. Защо? Защо 30 години формална демокрация, а няма с какво да се гордеем? Защото: много бедни, много болни, затънали в корупция, мизерно, объркано общество. Добрата политика е мисия, добрите политици са мисионери. В България, с малки изключения, вече 30 години управляват друга порода хора. Много крадливи, неуки. Хорица, които нямат мисия (извън егоизма си), хора, на които не им пука за управляваните, а и на всичко отгоре с непреодолим комунистически манталитет. Да, но народът си ги избира... Да, но половината от народа не гласува. От другата половина, огромна част гласува неполитически. Гласуват срещу заплащане, за постове и служби, гласуват за обществени, криминални поръчки, гласуват под корпоративен натиск. А този вид, неполитическо гласуване е смъртоносно за демокрацията.  - Управляващите са с паракомунистически манталитет, много крадливи, безцеремонно крадливи и неуки. - Ментета, пишман демократи. - Да. Това е най-важното. Това, което определя лидерът, е неговата ДНК. Той е роден с нея. Това, от което има нужда демокрацията, е точно това - истински лидери. - Важното, сакралното не е държавата. Животът на хората, тяхното спокойствие, тяхната радост, щастие - това е важното. А иначе мантрата за стабилност е родена в глави пълни с паяжини. Стабилността показва само състоянието на една система, а нашата е бедност, корупция. Следователно, не стабилност трябва да си пожелаваме, а бързо движение нагоре, към отколешната мечта за максимална индивидуална свобода, съчетана с ред, а не стабилната система на блатото.", "date": "2019.11.29", "title": "Д-р Панчо Панайотов: Трябва движение, а не стабилната система на блатото"}
{"url": "https://www.dnevnik.bg/evropa/2019/11/29/3998720_germaniia_iska_da_zashtiti_po-dobre_tehnologiite_si_ot/", "text": "Германското правителство възнамерява да засили контрола върху неевропейските инвестиции, за да защити по-добре някои високи технологии, в момент в който Китай показва нарастващ апетит към водещите компании на най-голямата европейска икономика, предаде \"Франс прес\". Министърът на икономиката на Германия Петер Алтмайер иска да разшири контрола върху придобиването на чувствителни технологии, каза вчера говорител на министерството. Правителството трябва да бъде уведомено за придобиването на повече от 10 процента от капитала в областта на изкуствения интелект, на роботиката, полупроводниците, биотехнологиите и квантовите технологии. Така то би могло да оцени и евентуално да блокира операцията по придобиване. Министърът ще представи проекта на пресконференция днес. Вече съществуващите правила обхващат отбраната, телекомуникациите, газа, електричеството, течащата вода, медиите, а от 2017 година и доставчиците на услуги и производителите на софтуерно оборудване в стратегически сектори. Берлин и други европейски столици се обезпокоиха през последните години от това, че китайски концерни насочиха интереса си към летища, пристанища и европейски технологични компании. Китайските апетити, най-вече в Германия, успяха да преодолеят съпротивата, след като през 2016 година групата \"Мидеа\" (Midea) придоби германското бижу в роботиката \"Кука\" (Kuka). Тази операция, събудила страховете за кражба на технологии, произведени в Германия, накара Берлин да увеличи възможностите за налагане на вето върху придобивания нa дялов капитал от чуждестранни компании. През декември миналата година Берлин затегна още повече контрола, намалявайки от 25 на 10 процента прага, позволяващ да се извърши оценка. Това затягане предизвика критики, на-вече сред бизнес средите, загрижени за привлекателността на страната, която масово инвестира в чужбина. Китай също реагира отрицателно през декември, като изрази надежда, че \"Германия ще създаде справедлив и открит достъп до пазара за международните компании\". През 2018 година преките китайски инвестиции в ЕС са намалели до 17.3 милиарда евро спрямо връхната си точка през 2016 година - 37.2 милиарда евро, като 45 процента от тях са във Великобритания, Германия и Франция, припомня АФП. /БТА", "date": "2019.11.29", "title": "Германия иска да защити по-добре технологиите си от неевропейски инвеститори"}
{"url": "https://www.dnevnik.bg/bulgaria/2019/11/29/3998111_bulgariia_vednaga_da_spre_da_nastaniava_deca_s_nujdi_v/", "text": "Миризма на урина, момичета с бръснати глави, деца оставени просто да стоят в тъмни помещения, деца, оставени да си блъскат главата в стената, деца, на които са дадени лекарства, просто за да не занимават възпитателите с тях, прегризани дървени решетки и клетки за малки. Това е само част от картината, която екипът на Интернационал за правата на хората с увреждания (Disability Rights International) представя за реалността в местата за настаняване за деца с увреждания след мисия в България.  Докладът  на международната правозащитна организация беше представен миналата седмица, а по темата - днес световният телевизионен канал на Би Би Си ще излъчи документален филм. Основният извод на екипа е че България  Докато новите места за настаняване на деца се водят къщи от семеен тип или малки групови домове - изследването твърди, че те са нито малки, нито от семеен тип. Те са по-скоро места с легла, понякога дори поместени в коридори или в стари сгради на сиропиталищата, които би трябвало вече да са закрити.. Тези сгради са и в отдалечени населени места. Затова от организацията призовават правителството да обяви мотаториум за настаняването на деца в т.нар. групови домове, заради риска от емоционални и физически травми, и задълбочаване и утежняване на уврежданията им. Средствата, отиващи основно за институциите, трябва да се пренасочат за помощ на семействата - понякога родители изоставят децата си със специални нужди, само защото няма автобус от тяхното село до местата за грижа. Екипът на организацията, базирана във Вашингтон, е посетил 18 групови домове, 4 центъра за настаняване и две училища. Експертите не са били допуснати до домове за медико-социални грижи (ДМСГД) – институции, в които се настаняват деца от 0 до 7 години. Те са подчинени на министерството на здравеопазването. \"Много от домовете се управляват от местна администрация, което оставя шепа служители да отговарят за десетки деца. В един от случаите видяхме три къщи на едно място, които всъщност представляваха жилища за 42 деца.\" България се е провалила в със задавето на система за подкрепа в самите общности, включващо образование или преход към независим живот, който би помогнал на децата да остават със семействата си, казват авторите. В резултат, много семейства просто нямат друг избор, освен да се откажат от децата си с нужди. Според тях в момента има около 1000 бебета и малки деца в старите големи институции. Според доклада децата в тези институции са най-уязвими. Затова експертите призовават правителството да преустанови изграждането на нови групови домове и да премине към активна работа за връщане на тези деца в семействата им. \"Много семейства биха задържали децата си със специални нужди, ако имат подкрепа. Фондовете трябва да се пренасочат към това да задържат семействата заедно. Правно и морално ни е сме длъжни да постъпим така в името на децата\", казва Драгана Чирич Милованович, програмен директор за Европа на DRI. От организацията уточняват, че оценка на настоящата ситуация може да бъде направена едва след признаване на прогреса, осъществен от българските власти и закриването на старите сиропиталища. Според експертите обаче голяма част от децата продължават да са изложени на опасности. Според доклада трябва да има фундаментална промяна в политиките и програмите на държавата, които да се основават върху правилото, че всички деца имат право и потребност да живеят и растат в семейство. \"Такава промяна в политиките би била съобразена с констатациите в редица проучвания на детското благосъстояние, както и с дългогодишния опит в сферата на уврежданията – тя е необходима и заради ангажиментите на държавата, възложени ѝ от Конвенцията на ООН за правата на хората с увреждания\", пише още организацията. Оттам припомнят, че България е получила сериозна подкрепа за реформите си - финансова и техническа. Но въпреки това много от същите проблеми са все още налице и през годините не се случва съществена промяна, а напротив - трябва да се инвестира още и тепърва да има нови обучения. Опасни условия  Изследването показва, че докато повечето сгради, заменили сиропиталищата, са нови и основно чисти, много от старите проблеми са все още налице - децата стоят, без да правят нищо, в столове, на пода, някои удряйки се, хапейки ръцете си. \"В една от институциите - момичетата бяха с обръснати глави, в друга имаше клетки, а неподвижните деца бяха държани в кошари, изолирани от всякакви социални активности. Някои от децата рядко излизат на открито\", става ясно от доклада. Експертите наблюдават, че на повечето места децата са неглижирани. Но причина за това не е липсата на материални условия или възможности, а просто наличният състав не обръща достатъчно внимание, не се интересува от индивидуалните необходимости на всяко дете и заради това не може да откликне на нуждите им. \"Тези институции отделят децата с увреждания от обществото и допринасят за тяхната продължаваща социална изолация – предизвиквайки доживотна сегрегация за едно цяло ново поколение хора с увреждания. Този доклад съдържа свидетелства за това, че настаняването в български групови домове излага обитателите им на емоционално неглижиране, неадекватни и потенциално вредни поведенчески модели и – в редица случаи – на агресия, обиди (вербално насилие) и други форми на тормоз, типични за институционалната грижа\", става ясно още от констатациите на експертите. Уницеф: Помогнете на семействата В своя  позиция  по повод доклада УНИЦЕФ България заявява, че деинституционализацията не е крайна цел, а средство за постигане на това, което е най-добро за всяко едно дете. \"Тя е процес на замяна на институционалната грижа с грижа в семейна или близка до семейната среда и не се ограничава само до закриване на специализираните институции и извеждане на децата от тях. Работата по подкрепа на семействата за предотвратяване разделянето на децата от техните родители е ключова част от този процес, така както и подкрепата за децата и младежите, напускащи грижа, и специалистите, които работят с децата и родителите\". От УНИЦЕФ отново припомнят препоръката си да се даде приоритет на подкрепата на родителите и услугите да са качествени. Независимият преглед на реформата на системата за грижа за децата, реализиран с подкрепата на УНИЦЕФ през 2014 г., препоръчва: - гарантиране на приобщаващ подход към  - създаване на   от всички подразделения на МТСП, МЗ и МОН - дългосрочен ангажимент за развитие и подкрепа на социалните работници и работещите в социалната сфера. \"Поради различни причини все още голям брой деца продължават да бъдат разделяни от семействата си. Децата от маргинализирани общности и тези с увреждания са с най-висок риск да бъдат разделени от семействата си. Затова основните приоритети в настоящата програма за партньорство между УНИЦЕФ и правителството на България са  .\" БХК: Трябва постоянен мониторинг върху услугите за деца в България \"Докладът поставя във фокуса правото на детето. Разкритията в доклада отново доказват нуждата от постоянен мониторинг, включително правозащитен, на всички услуги за деца в България. Скриването на услугите за деца от очите на обществото води до избуяване на прояви на насилие и неглижиране на човешки права\". Това се казва в  позиция  на Българския хелзинкски комитет (БХК), публикувана на 26-ти ноември. В нея от организацията припомнят, че от 2015 година получава отказ за достъп до детските институции за бебета и деца до тригодишна възраст, които са на подчинение на Министерството на здравеопазването. На 04 ноември 2019 г. БХК изпрати поредното си писмо с настояване за достъп до затворени институции на подчинението му - конкретно психиатричните болници в България - и очаква отговор. \"Ключовата дума на терена на човешките права е \"диалог\". Диалогът осигурява място за промяна. Може би поради липсата на системен обществен дебат, нямаме споделено разбиране за това как да се осигури възможност на всяко дете да бъде дете, да учи, да играе, да има социални контакти. Да се реагира не е достатъчно. Необходима е системна реформа, за да се гарантира правото на детство\", се посочва в позицията на БХК.", "date": "2019.11.29", "title": "България веднага да спре да настанява деца с нужди в домове, призова организация"}
{"url": "https://www.dnevnik.bg/sport/2019/11/29/3998700_rusiia_uveri_che_sportistite_i_shte_uchastvat_pod/", "text": "Руският олимпийски комитет (РОК) увери, че ще направи всичко по силите си, за да може руските състезатели да се състезават под собствен флаг по време на летните игри в Токио догодина. Страната е заплашена да пропусне олимпийския форум заради продължаващите допинг скандали. Преди седмица  комисия към Световната антидопингова агенция (WADA) препоръча Русия да бъде наказана  да не приема и участва в големи спортни събития в следващите четири години. \"Всички чисти спортисти, тези, които не са въвлечени или заподозрени в употребата на допинг, ще участват в игрите като част от нашия олимпийски отбор. Ще направим всичко по силите си, за да може спортистите ни да се състезават под руския флаг\", каза президентът на РОК Станислав Поздняков. През 2015 г. Русия беше изключена от международната лека атлетика по обвинения в държавно контролирана система за употреба, разпространение и прикриване на допинг. Впоследствие страната не получи достъп до игрите в Пьонгчанг през 2018 г., като спортистите й се състезаваха под неутрален флаг. Преди година WADA възстанови правата на Руската антидопингова агенция (РУСАДА),  за което понесе много критики . Тогава страната изпълни условията, едно от най-важните от които беше да предостави данните от московската лаборатория. WADA отчете това като успех, но  по-късно обяви, че получената информация вероятно е манипулирана .     ", "date": "2019.11.29", "title": "Русия увери, че спортистите й ще участват под собствен флаг в Токио 2020"}
{"url": "https://www.dnevnik.bg/evropa/2019/11/29/3998724_slovashkiiat_parlament_pak_othvurli_istanbulskata/", "text": "Словашкият парламент отхвърли за втори път европейския договор, защитаващ жените от насилие, и призова популисткото правителство на страната да положи усилия, за да попречи на неговото ратифициране от ЕС, предаде \"Франс прес\", цитирана от БТА. Истанбулската конвенция от 2011 г., първият юридически обвързващ текст на европейско ниво в тази област, е ратифициран вече от 24 страни, сред които повечето страни членки на ЕС. Полша го прие, но България например го отхвърли миналата година, припомня \"Франс прес\". Тази конвенция на Съвета на Европа касае превенцията и борбата срещу насилието спрямо жените и домашното насилие. Страните, които са я подписали, се ангажират да се борят с насилието срещу жените, домашното насилие и изнасилванията в семействата, както и срещу гениталните осакатявания. Словашкият парламент отхвърли текста за първи път през март, като каза, че той противоречи на конституционната дефиниция за брака в Словакия, определен като хетеросексуален съюз. Словашките националистически депутати вчера дори стигнаха още по-далеч, като гласуваха резолюция, която призовава правителството да попречи на ЕС да приложи разпоредбите на конвенцията, които не са включени в словашкото законодателство. Тази резолюция бе приета с 93 гласа \"за\" срещу 29 гласа \"против\" и 13 \"въздържали се\". Генералният секретар на Съвета на Европа Мария Пейчинович-Бурич определи тази инициатива като достойна за съжаление крачка назад. \"Европейските правителства трябва да правят повече, а не по-малко, за да сложат край на насилието спрямо жените\", допълни тя. Истанбулската конвенция не споменава експлицитно хомосексуалния брак, но много словаци виждат в нея заплаха срещу традиционните семейни структури. Породила полемика промяна на словашката конституция, въведена през 2014 г., дефинира брака като съюз между мъж и жена. Вчера Европейският парламент призова всички държави членки да ратифицират конвенцията. Само двама български евродепутати (от ДПС/ \"Обнови Европа\") бяха единствените, подкрепили резолюцията (повече четете  тук ).", "date": "2019.11.29", "title": "Словашкият парламент пак отхвърли Истанбулската конвенция, но този път стигна и по-далеч"}
{"url": "https://www.dnevnik.bg/hrana_i_napitki/2019/11/29/3998368_idva_subota_vreme_za_disko_supa/", "text": "Диското може вече да не е на мода, но диско супата със сигурност тепърва ще набира все по-голяма популярност в България. За пръв път съвсем целенасочено първата за България (без да броим една импровизация в рамките на конференция на TED преди години - бел. а.) ще бъде сготвена тази събота. Организатори на събитието са три момичета, създали фестивала  Don't waste, taste  - Елена Кузмова, Радина Бачева и Божана Кръстева, която е един от победителите в Master Chef. Събитието започна в средата на ноември, а това е първото му издание, което явно няма да остане инцидентно. За хората, които целенасочено се интересуват от това как да сведат до минимум хвърлянето на храна, диско супата е известно събитие. Негов създател е движението Slow Food, което е представено и в България. Всяка година  организацията призовава на 27 април  във възможно най-много градове по света да се прави такава супа - колективно готвене, хранене и после танцуване. А междувременно обсъждане на темата с това как да употребиш всяка част от продуктите, които си купил и да готвиш безотпадно. По данни на движението Според Радина досега никой не се е наемал да организира диско супа, когато се прави по цял свят, в голяма степен заради големите регулации за предлагане на храна на открито в България. Това е и причината събитията сега да са в помещения, които имат нужните документи. Диско супата ще се готви от продукти, взети от Хранителната банка, които иначе ще бъдат изхвърлени. Не, те не са развалени, но или предстои срокът им на годност да изтече, или са неугледни, за да бъдат по рафтовете на търговските вериги, или с части от тях ще бъде сготвено нещо, а останалата ще бъде хвърлена. Както прави всеки у дома - с обелките от краставицата, с листата на карфиола или дръжките на някой плод или зеленчук.      Идеята е в по-забавен формат участниците в готвенето докато да режат заедно продуктите за супата да обсъждат темата за отпадъците от храни и после да потанцуват, разказва Елена Кузмова, която се занимава тъкмо с организиране на събития, а освен това е любител готвач. За  конкретното събитие  се изисква регистрация, защото мястото има определен капацитет, а освен това е важно да се знае колко продукти да се осигурят, за да не се изхвърля после готовата супа. Специален гост на събитието ще е готвачът Тристрам Стюарт, който е сред говорителите на събития на TED (лекцията му можете да видите в края на текста) и освен това от години работи по темата за пълната употреба на продуктите. В рамките на месеца, в който се прави, има поредица събития в различни формати и часове с партньори освен кулинарната академия HRC, но и множество барове и ресторанти, ангажирани с основната тема, партньор е и Столичната община. Сред предстоящите събития е форум, съвместно с \"Горичка\", в който ще се говори за това колко голям е проблемът с изхвърлянето на храна, какво да се прави, как ефективно да се пазарува и съхранява храната и др. Той е придружен от работилници за компостиране (за които места вече няма), а ще завърши с напътствия от Божана Кацарова за лесни безотпадъчни рецепти и храна, подготвена от нея по този начин. Около 50 събития с още толкова партньори изпълват програмата на фестивала. Идеята е чрез тях да обърнем внимание на тези проблеми и да покажем реални хитрини и полезни неща по темата, казва Елена. Радина допълва, че от една страна се помага на Хранителната банка да не изхвърли продукти, още повече, че засега екипът на Don't waste не разполага с логистика, за да доставя от отделни производители. С Елена разказват, че са впечатлени колко хора и организации в България мислят по тези проблеми. Затова имат амбицията фестивалът да прерасне в нещо много по-голямо занапред. Посетителите на фестивала са активни хора, които се интересуват от проблема, а много компании - търговски вериги, заведения, организации, са дали заявка за интереса си при следващо издание. Сред настоящите партньори е и Столичната община, с която организаторите се надяват да продължат партньорството и да се говори повече за възможностите за оползотворяване на отпадъци от храни и повече хора да могат да си поръчат кафява кофа от общината, която е за такива остатъци. \"За нас това означава, че казва Елена. \"И трите много вярваме в тази кауза. А Божана, която е и готвач, най-добре вижда колко продукти се изхвърлят при организиране на кетъринг и в ресторантите\", допълва тя. До края на фестивала има още събития, които освен наслада от храната и интересните разговори с непознати за това как да се \"оптимизира хладилникът\", за да не се хвърля после от него, включват фууд трък фест, който в средата на декември ще бъде разположен близо до театър \"Иван Вазов\", а всичко ще завърши с вечеря за 100 души от сготвено безотпадно меню. . ", "date": "2019.11.29", "title": "Идва събота, време за диско супа"}
{"url": "https://www.dnevnik.bg/evropa/2019/11/29/3998725_konservatorite_na_boris_djonsun_schupiha_rekord_po/", "text": "Консервативната партия на британския премиер Борис Джонсън отбеляза рекорд по събрани дарения за първите две седмици от предизборната си кампания, а профсъюзите подкрепиха лейбъристите, предаде \"Ройтерс\", цитирана от БТА. Официалните данни за предизборното финансиране на избирателната комисия показаха, че за първите две седмици на предизборната кампания консерваторите са събрали 8.6 млн. лири, а лейбъристите - 3.7 милиона.  За втори път тази година Джонсън чупи рекорда за политически дарения. През лятото той събра повече пари в надпреварата за лидерския пост на партията си от който и да е британски политик преди него, което показва популярността му сред дарителите. През първата седмица от кампанията консерваторите събраха 26 пъти по-големи политически дарения от лейбъристите - главната опозиционна сила, които намалиха разликата, събирайки 3.5 млн. лири, почти изцяло от профсъюзите. Най-голямото дарение дойде от британския профсъюз \"Юнайт\", който дари повече от 3 млн. лири, а Профсъюзът на работещите в комуникациите дари 425 хил. лири. Даренията за консерваторите дойдоха от 61 различни донори, включително мениджъри на хеджфондове и стоманения магнат \"Лакшми Митал\". Партията на Брекзит на Найджъл Фараж събра 2.25 млн. лири, като 2 млн. от тях са от бизнесмена Кристофър Харборн. Изборите във Великобритания ще се проведат на 12 декември.", "date": "2019.11.29", "title": "Консерваторите на Борис Джонсън счупиха рекорд по предизборни дарения"}
{"url": "https://www.dnevnik.bg/hrana_i_napitki/2019/11/29/3997996_momici_s_tapioka_bonbon_ot_cherveno_cveklo_i_cikoriia/", "text": "                           Изчистете и порционирайте телешките момици. Овкусете със сол, пипер, мусковадо и карамелизирайте в тиган. Допечете за около 2-3 минути във фурна. Цвеклото измийте и печете 2-3 часа на 180˚C в алуминиево фолио върху морска сол с пипер и зехтин. Обелете и нарежете половината на много ситни кубчета. Другата половина нарежете на едро и задушете в масло, заедно с шалота. Добавете пилешки бульон и редуцирайте изцяло. Овкусете със захар, сол, пипер, балсамико и масло. Пасирайте в термомикс. Съединете ситните кубчета и пюрето и от получената смес оформете пралини. Замразете в шокова камера. Половината от сока от касис кипнете с вегетарианския желатин и оставете настрана. Потапяйте пралините в получената смес и ги дооформете. Оставете в хладилник. Цикорията измийте около 5-6 пъти с хладка вода. Овкусете със сол и пипер и сложете във вакуум торбичка с масло и сок от касис. Вакуумирайте и гответе 30 минути на 85˚C. Измийте тапиоката и варете в сок от касис между 2 и 5 минути. Прецедете и залейте с гренадин. Оставете в хладилник за около 30 минути. 400 г телешки момици 300 г червено цвекло 10 мл зехтин 100 г масло 2 бр. шалот 300 мл пилешки бульон 1 л сок от касис 25 г вегетариански желатин 1 цикория 5 мл тъмен оцет балсамико сол и пипер мусковадо захар 10 г тапиока 100 мл гренадин", "date": "2019.11.29", "title": "Момици с тапиока, бонбон от червено цвекло и цикория"}
{"url": "https://www.dnevnik.bg/evropa/2019/11/29/3998727_malta_otkazva_imunitet_na_biznesmen_zapodozrian_za/", "text": "Правителството на Малта реши, че основният заподозрян за убийството на журналистката Дафне Каруана Галиция - бизнесменът  Йорген Фенек , няма да получи имунитет в замяна на информации по случая, предаде \"Франс прес\", цитирана от БТА. Решението за отказване на имунитет на Фенек беше взето по препоръка на министъра на правосъдието и на полицията, заяви премиерът Джоузеф Мускат пред журналисти след края на спешно правителствено заседание по въпроса, продължило над шест часа тази нощ. Убийството на Дафне Каруана Галиция, сравнявана \"сама по себе си с \"Уикилийкс\", породи вълна от възмущение в Малта. Журналистката разследваше малтийската част от Панамските досиета. Тя беше открила документи, потвърждаващи, че панамски фирми, принадлежащи на тогавашния министър на енергетиката Конрад Мици и на премиера Мускат са получавали по няколко хиляди евро на ден от фирма в Дубай, наречена \"17 Блек\" за неуточнени услуги. Благодарение на серия от арести неотдавна прокуратурата откри, че фирмата е на Йорген Фенек, малтийски хотелиерен, автомобилен и енергиен магнат. Той беше заловен миналата сряда при опит да напусне страната с яхтата си. Разкритията доведоха до оставки в правителството. Началникът на канцеларията на Мускат - Кийт Скембри и Конрад Мици, който в новото правителство беше министър на туризма,  подадоха оставки . Временно преустанови задълженията си и министърът на икономиката Крис Кардона. Фенек твърдеше, че в замяна на имунитет, ще предостави информация, свързана със Скембри и Мици и с други близки до премиера хора.", "date": "2019.11.29", "title": "Малта отказва имунитет на бизнесмен, заподозрян за убийството на Каруана Галиция"}
{"url": "https://www.dnevnik.bg/bulgaria/2019/11/29/3998714_fandikova_zapodozria_demokratichna_bulgariia_v/", "text": "Или некомпетентност, или лицемерие - така кметът на София Йорданка Фандъкова нарече в интервю за Би Ти Ви вчерашната реакция на \"Демократична България\" срещу предложеното от кмета повишение на данъците върху по-старите коли и върху сделките с недвижимите имоти. Тя подчерта, че идеята на \"Демократична България\" да се намалят данъците на най-новите коли издава непознаване на закона, защото те и без това били на най-ниското законово ниво. Затова тя предлага за тези коли данъците да не се променят. \"Демократична България\" има 12 съветници в 61-членния общински съвет и 8 от общо 24-те районни кмета. На пресконференция вчера нейни представители обясниха вдигането на данъците с  управленска немощ.  Фандъкова каза, че районните кметове от политическото обединение вчера са били при нея с искане за по-голяма финансова самостоятелност на районите и увери, че 50% от допълнителните приходи от увеличението ще бъдат дадени пряко на районните кметове за ремонти на улиците и тротоарите. Тя предлага размерът на финансирането да зависи от дължината на улиците в конкретния район и броя на населението му. Общото увеличение от повишението на данъка върху сделките с имоти се очаква да е 20 млн. лв., а от колите - 18 млн лв. По второто перо парите ще бъдат насочени изцяло към подобряване на градския транспорт и довеждащи трасета. \"Чистотата на въздуха не може да се бори само с хейт в мрежите или нравоучения пред камерите\", каза столичният кмет. Тя отрече обвиненията, че в хода на предизборната кампания е обещавала запазване на данъците на досегашните нива. \"От вчера се твърди че съм дала обещание, че няма да увеличавам данъците - това не е вярно, никога не съм казвала, че няма да се променят. Нещо повече - когато коментирахме чистотата на въздуха, коментирахме и непопулярни рестриктивни мерки\", подчерта тя. Фандъкова ще предложи с промяна в нормативната уредба да се забрани на обитателите на общински жилища да се отопляват с дърва или въглища.", "date": "2019.11.29", "title": "Фандъкова заподозря \"Демократична България\" в некомпетентност или лицемерие"}
{"url": "https://www.dnevnik.bg/na_put/2019/11/29/3997942_bialata_samota_na_rainhold_mesner/", "text": "                         Райнхолд Меснер – човек, който преодолява границите, автор, строител на високопланински обекти – е роден през 1944 г. в Южен Тирол, Италия. Започва да се катери още през 1949 г. и от 1969 г. насам е предприел повече от сто пътешествия из планините и пустините на тази земя. Многократно е бил първият, стъпил на определено място, пръв е изкачил е всичките 14 осемхилядника без кислородна бутилка, прекосил е Гренландия. Това е поредната му книга, която излиза на български език и е вече на пазара. Откъсът от нея е предоставен от издателство \"Вакон\".       Нанга Парбат е много особена планина. Поне за мен. От самото начало. А и защото за нея съм прочел много повече, отколкото за която и да било друга планина! За Ракхиот от северната страна, за склоновете на Диамир, за стената Рупал. За многобройните опити и за първото изкачване на върха през 1953 г., за трагичната експедиция по Диамир през 1962 г. Низ от нови и нови трагедии: 1895 г., 1934 г., 1937 г., 1962 г. По-късно, през 1970 г. – нашият пръв хималайски връх, Нанга Парбат. Брат ми Гюнтер и аз стигаме до върха, но се докарваме до бедствено положение и започваме спускане по непозната местност, губим се един другиго от поглед, Гюнтер изчезва завинаги. Заедно бяхме направили повече от 1000 планински изкачвания: по опасни стени, по нови маршрути и сме се връщали. Гюнтер беше моят партньор по въже, той беше човекът, на когото се доверявах за всичко, любимият ми брат. През 1971 г. се връщам на мястото на трагедията. С жената, която обичам. Заедно се отбиваме при спасителите ми и, измъчван от кошмари, се изкачвам до глетчера, който ме беше хвърлил в отчаяние. Надявам се да стане чудо! Но не намирам брат си.      Уши ми помага да нося вината, че съм оцелял. Тя ми връща желанието за живот, дава ми сигурност, подкрепя ме в страстта ми по алпинизма. Пътуваме заедно, устройваме се в Южен Тирол, но сме по-скоро номади, двойка обичащи се номади. Всяко ново предизвикателство изкушава. Отново и отново поемам нанякъде, на някоя експедиция, в зоната на смъртта. Копнежът е огромен, разделите причиняват болка. Не условието \"планините или аз\" е това, което през 1977 г. ни разделя, а моята обсебеност.  С мрачното усещане, че в цялата си лудост, докато се пилея и самоунищожавам, съм разрушил любовта ни, през 1978 г. отново тръгвам към Нанга Парбат. За да изкача сам този осемхилядник.  В бивака съм, нощувам по средата на стръмната стена, когато я разтърсва земетресение. Милиони тонове лед се откъртват от склоновете ѝ, обратният път е отрязан. Противно на всякакъв разум, продължавам да се изкачвам, стигам върха; вятърът разнася снежни парцали – времето се влошава и се налага да изчакам; накрая успявам да се спусна до подножието на стената по много рискован маршрут. Животът ми е спасен, свободен съм, черната самота е станала бяла. Но с колко неща се разделих заради всичко това! Заради соловото изкачване – с любовта си, заради най-високата и стръмна стена на земята – с брат си. Единствено чувството на вина, че останах сам, не ме напуска. 30 години по-късно нещо отново ме тласка към Нанга Парбат. Към моята съдбовна планина. Продължавам да търся брат си. Макар и най-често само насън. Някои от предишните ми другари обаче така и не успяват да приемат факта, че съм още жив! Това, че за разлика от брат си аз оцелях, им се струва незаслужен късмет, въпреки чувството ми за вина. ДНК анализът на една кост, която Ханс Петер Айзендле намери през 2000 г. в глетчера в подножието на стената Диамир на Нанга Парбат, през пролетта на 2004 г. най-после окончателно доказа, че брат ми Гюнтер е загинал в подножието на планината през 1970 г., на връщане от върха, който бяхме изкачили заедно. Това сложи край на съмненията в невинността ми и опроверга спекулациите на някогашните ми другари алпинисти. Дали последните са се опитвали по този начин да отклонят вниманието от съществените въпроси, или да укротят угризенията на собственит си съвести? Не знам, а и това вече няма никакво значение.", "date": "2019.11.29", "title": "Бялата самота на Райнхолд Меснер"}
{"url": "https://www.dnevnik.bg/sviat/2019/11/29/3998735_nad_40_protestirashti_v_irak_sa_ubiti_za_den_ranenite/", "text": "Над 40 души загинаха в Ирак за 24 часа. Това съобщават за регионални и международни медии източници от силите за сигурност и здравни институции. В свещения за шиитите град Наджаф са убити 10 демонстранти, в южния град Насирия - 25, повечето за загинали при обстрел от силите на реда, за да бъдат разчистени два моста в града (Насирия е родният град на заемащия премиерския пост от миналата година Адел Абдул Махди). В Багдад също е имало стрелба по важен за протестиращите мост, водещ към Зелената зона (район с повишена сигурност), където е парламентът. Според телевизия \"Ал Джазира\" жертвите от вчера насам са поне 44. Ранените са общо 245. С това жертвите стават 390 души, ранените - хиляди, откакто иракчаните излязоха по улиците, за да поискат по-добро управление, работни места, край на корупцията и зависимостите от други държави и качество на живота. Премиерът, подложен на натиск от съседен Иран, още не е подал оставка, макар президентът да увери, че това ще се случи, ако бъде намерен подходящ заместник. Вчера армията съобщи, че с \"кризисни центрове\" ще се опитва да овладее безредиците. Според \"Франс прес\" обаче един от командирите, изпратени за овладяване на безредиците, вече е уволнен от Абдул Махди след пика на насилието. \"Амнести интернешънъл\" заклейми насилието, а директорът на изследванията за Близкия изток Лин Маалуф предупреди, че силите за сигурност използват \"ужасяващо насилие срещу предимно мирни протестиращи\" и заради тях местата на демонстрациите \"повече приличат на военни зони, отколкото на улици и мостове в градовете\", пише Би Би Си. В Насирия новата вълна насилие започна, след като  протестиращи запалиха иранското консулство  в града и поискаха край на влиянието на Техеран в страната, а властите обявиха полицейски час. По-рано този месец бе нападнато и иранското консулство в Кербала. Не всички демонстранти се обявяват срещу  иранските действия в Ирак . Интервюирани от международни телевизии, повечето обаче настояват, че няма да се изплашат от отговора на силите за сигурност.", "date": "2019.11.29", "title": "Над 40 протестиращи в Ирак са убити за ден, ранените са стотици"}
{"url": "https://www.dnevnik.bg/video/2019/11/29/3998741_trump_iznenadvashto_pristigna_v_afganistan_i_servira/", "text": "Необявено посещение в база в Афганистан стана първият път, когато президентът Доналд Тръмп пристига в страната. След като сервира на военнослужещите вечеря за Деня на благодарността, Тръмп, който говори пред войниците и се срещна с президента Ашраф Гани, заяви, че талибаните \"искат сделка\" с правителството в Кабул. Близо 13 хил. войници остават в страната 18 години след американската интервенция срещу талибаните. След визитата на Тръмп групировката обяви, че иска да продължи преговорите дни след размяна на задържани от тях западни граждани срещу високопоставени представители на бунтовниците. Диалогът, който трябваше да се води в Кемп Дейвид през септември, се провали, след като Тръмп обяви, че талибаните, които трябва да бъдат изпратени в делегацията, \"вероятно нямат властта да преговарят\", и се отказа от разговорите. Както и  при пътуването на Тръмп до Ирак миналата година , визатата бе обвита в тайна от съображения за сигурност. \"Няма друго място, където бих празнувал Деня на благодарността, вместо да съм тук, с най-коравите, силни, добри и смели воини на земята.\"", "date": "2019.11.29", "title": "Тръмп изненадващо пристигна в Афганистан и сервира пуйка на войниците"}
{"url": "https://www.dnevnik.bg/bulgaria/2019/11/29/3998809_nezakonni_otkloneniia_iztochvali_studena_tvurdi/", "text": "Проверки са установили неправомерно отклоняване на огромни водни количества от водосборния район на язовир \"Студена\", съобщи днес областният управител на Перник Ирена Соколова по време на обществен експертен съвет, предаде пресцентъра на областната администрация. Констатациите са от 10-дневни обходи. \"Преди три дни видях бентовете за отклоняване на цялата вода от един от основните водоизточници при маловодие с тръба, отвеждаща към помпена станция, каза Соколова. При премахването на бентовете още на следващия ден - 28 ноември, се установява увеличение на дебита към язовира с 418 литра в секунда при само 44 литра в секунда ден по-рано, обяви тя. Соколова допълни, че ще подаде сигнал в прокуратурата. Областният управител на Перник съобщи, че с неин подпис не може да се източи или напълни язовир \"Студена\". На обществения експертен съвет инженер Атанас Русев съобщи, че е подготвен комплексен план, при изпълнението на който след по-малко от месец във водосбора на язовира ще постъпват количества вода, които надвишават ежедневното потребление. С блокада на път в Перник искат оставки и наказания Преди днешното заседание на съвета областния управител на Перник беше посрещната от протестиращи перничани, които поискаха оставката на Ирена Соколова. Хората на протеста настояваха за наказание за всички отговорни лица, довели града до водната криза. Причината е режимът на водата,  въведен в Перник на 18 декември , при който вода има пет часа сутрин и пет вечер. Като причина беше посочена сушата, но се оказа,  че факторите са няколко , сред които и лошо управление на ресурсите и инфраструктурата. За момента единственият наказан е ръководителят на \"ВиК - Перник\" Иван Витанов, който е временно отстранен, а официалното му освобождаване трябва да стане факт на 9 декември, когато е насрочено общото събрание на дружеството. В интервю за \"Офнюз\" днес бившият министър на екологията в първия кабинет на Бойко Борисов (2009-2010 г.) Нона Караджова каза, че вина носи също Министерството на околната среда и водите, което утвърждава годишни и ежемесечни графици за ползване на водата в язовирите и не е наредило спиране на подаването на питейна вода към предприятията \"Стомана индъстри\" и \"Топлофикация - Перник\". Виновни можело да се търсят и в Министерството на регионалното развитие (МРРБ), което е принципал на \"ВиК - Перник\". Друг екоминистър -  Евдокия Манева, смята , че причината е много лошото управление на водите на всички нива. Като други фактори тя посочи липсата на контрол, ниска квалификация на работещите във ВиК, партийна намеса в кадровата политика в дружеството и ниската култура на хората за опазване на природните ресурси. Режимът дава резултати, твърди кметът Междувременно новият кмет на Перник Станислав Владимиров обяви, че нивото на язовир \"Студена\" в момента е 4.462 млн. куб.м. При въвеждането на режима на 11 ноември то беше 4.759 млн. кубика. \"Нивото на водата е намаляло с 20 000 кубика за денонощието. Притокът ни е 152 л./с, а оттокът ни е 350 л./с\", добави Владимиров, цитиран от \"Фокус\". Според него водният режим в Перник дава резултати. \"Вчера нямахме никакво намаляване на обема. Онзи ден имахме много малко с 2000 кубика. Днес е с малко повече. Надявам се с дъждовете през нощта пак да тръгне обратният процес\", каза той. Кметът на Перник отбеляза, че за момента не може да се каже дали водният режим ще приключи преди март. \"Това зависи от природата. Разчетите показват до април да имаме добро водоподаване в рамките на воден режим\", каза още Владимиров. 315 000 души в страната са на воден режим Данни на МРРБ сочат, че 315 хиляди души в страната са на воден режим. Нарушено водоснабдяване има в 17 области, 40 общини, 12 града, 160 села. Сред по-големите градове, засегнати от водния режим, са Ловеч, Тетевен, Плевен, Перник, Добрич, Котел и Омуртаг.", "date": "2019.11.29", "title": "Незаконни отклонения източвали \"Студена\", твърди областният управител"}
{"url": "https://www.dnevnik.bg/sport/2019/11/29/3998793_arsenal_e_pred_razdiala_s_emeri_sled_nai-loshata_si/", "text": "Мениджърът на \"Арсенал\" Унай Емери е уволнен. От клуба обосноваха решението си с това, че \"представянето и резултатите не са на изискваното ниво\". Ръководството на \"Арсенал\" обяви, че временно начело на отбора ще е бившият футболист Фреди Люнберг. \"Имаме пълна увереност, че Фреди ще ни поведе напред\", се казва в сайта на клуба. \"Топчиите\" допълват, че вече се търси нов мениджър. Напрежението в отбора и недоволството срещу Емери се покачиха след загубата с 1:2 от \"Айнтрахт\" в Лига Европа. След нея на \"Емиратс\" имаше освирквания, а привърженици вдигаха плакати с надпис \"Емери вън\".  Това беше седмият пореден мач, в който отборът не успя да победи. Серията е най-лошата за клуба от 1992 г. насам. Въпреки поражението \"Арсенал\" остава начело в групата си в Лига Европа и възможността да изпусне класирането в последния кръг е минимална. Емери дойде начело на отбора преди година и половина на мястото на дългогодишния мениджър Арсен Венгер. Миналия сезон \"Арсенал\" игра във финала в Лига Европа, но загуби тежко от \"Челси\". В момента отборът е осми във Висшата лига с 18 точки и е на осем от четвъртото място - последното, даващо право на участие в Шампионската лига. \"По-добри сме от това, което показваме. Загубихме увереност и ни трябва победа\", каза Емери след загубата от \"Айнтрахт\". \"Заслужавахме повече, контролирахме играта през първото полувреме и вкарахме. През втората част имахме нужда да отбележим, но загубихме контрола след 15 минути. Не ги притиснахме, не използвахме възможностите си за равенство или победа. Мога да разбера критиките към отбора и към мен\", заяви той.", "date": "2019.11.29", "title": "\"Арсенал\" уволни Емери след най-лошата си серия от 27 години"}
{"url": "https://www.dnevnik.bg/biznes/2019/11/29/3998774_kupuvachut_na_btk_shte_plati_13_mlrd_evro_za_neia/", "text": "Собствениците на БТК са приели офертата за покупката на компанията от фонда United Group, в която мажоритарен собственик е фондът за дялови инвестиции BC Partners, основан от сръбския бизнесмен Драган Шолак. Спас Русев, мажоритарен собственик, казва, че е истински щастлив от сделката, защото тя е оценила телекома на близо 1.3 млрд. евро. Определя покупката като \"вот на доверие не само към компанията, но и за България\" пред \"Капитал\". Според него сделката нямало да е възможна без политическа, икономическата и финансовата стабилност на страната. Не отговаря директно на въпроса с каква печалба излиза от сделката, при положение че плати за компанията 330 млн. евро преди три години, но посочва, че всъщност заедно с поетите дългове сделката тогава е била за 750 млн. евро. Русев е сред кандидатите да придобие телекоми в Румъния и Македония, част от групата на \"Дойче телеком\". За Румъния смята, че друг кандидат ще бъде избран, а в Македония още не е започнала процедурата по продажбата. Никос Статопулос, партньор и член на изпълнителния комитет на BC Partners, коментира пред \"Капитал\", че е възможно БТК да се превърне в нещо като регионален хъб на бизнеса на фонда на Балканите. И двете интервюта четете в новия брой на \"Капитал\".", "date": "2019.11.29", "title": "Купувачът на БТК ще плати 1.3 млрд. евро за нея"}
{"url": "https://www.dnevnik.bg/evropa/2019/11/29/3998803_junker_obiasni_zashto_e_zakachil_risunka_na_borisov_v/", "text": "Когато през 2015 г. (премиерът Бойко Борисов) опита да ми обясни значението на по-скоро сложния проект \"Южен поток\" за енергийната сигурност на България и съседния регион, той го направи без брифинг и думи, а само като подраска на лист хартия. Бях толкова впечатлен от творбата му, че я сложих в рамка и я закачих на стената в кабинета си, за да ми напомня за значението на свързаността.\" Това е един от най-дългите абзаци, с които заемалият вече над пет години поста председател на Европейската комисия Жан-Клод Юнкер обобщава спомените, постиженията и трудностите на мандата си начело на институцията. В публикувания  в брюкселското издание на \"Политико\"  текст Юнкер обяснява по-нататък, че когато българска делегация пристигнала при него за обсъждането на идеята за газов хъб, показал с гордост, че разбрал всичко \"заради отличните умения на премиера им да рисува\". Впоследствие обаче открил, че \"член на делегацията е направил снимка на рисунката и тя е изтекла в българските медии. Бъдещите творби на Бойко ще красят някоя галерия в София, няма съмнение!\". Обзорът му е посветен на редица въпроси - от постиженията на комисията през Брекзит и други трудности за Европа или предстоящите трудности пред континента. \"Последните пет години не бяха пикник. Имаше предизвикателни моменти, които се запечатаха в главата ми\". пише Юнкер, изброявайки хубави и лоши моменти в петгодишния си мандат. Юнкер неведнъж използва и обичайното си чувство за хумор. Прави го например за да иронизира коментарите, че еврокомисията търпи критики за желание да регулира дори \"тоалетните казанчета\" или за да каже, че ще иска да остане силен глас в Европа: \"Не съм по сбогуванията, така че със съжаление ви съобщавам, че това няма да е последният път, когато ме чувате.\" \"Тръгвам си преди Великобритания\" Четири години след като Великобритания поиска реформа в условията на членство (и последва референдумът за излизане), \"аз ще си отида (от Брюксел) преди Великобритания, каза Юнкер. Същевременно подкрепата за ЕС е по-силна от всякога според изследванията на Евробарометър и това \"в немалка степен\" се дължи на дебата около Брекзит, \"подчертал ползите от европейското членство\", каза Юнкер. Освен това Брекзит не бе единственото предизвикателство по време на мандата му - датското \"не\" на асоциирането с Украйна, ограничението за свободното движение на граждани на ЕС в Швейцария и гръцката криза се оказаха немалък проблем, отбелязва той. Успехи, \"неизпълнени обещания\", пропуснати възможности Юнкер изтъква успехи като подписване на климатичното споразумение в Париж през 2015 г., премахването на роуминга в ЕС, все по-голямата мобилност по програма \"Еразъм\" (от 10 млн. общо включили се от 1987 г. насам 4 млн. са го направили само в периода 2014-2019 г.) и укрепване на доверието в еврото. Той изтъква резултатите от т.нар. \"план Юнкер\" за привличане на инвестиции - според собствените му изчисления към октомври 2019 г. са събрани 450.6 млрд. евро. Говори за създаването на 14 млн. работни места в ЕС, търговски сделки с 16 държави и значителни инвестиции (4.5 млрд.) в партньорството с Африка като заслуги на комисията за последните пет години. Ако силата на Европа е в това да е надежден партньор и да защитава многостранния подход в базиран на правила световен ред, \"слабостта ни е в неспазването на обещания\", пише Юнкер. Той дава като най-добър пример \"срамната неспособност\" на европейските лидери да дадат начало на преговорите със Северна Македония и Албания. \"Повторното обединение на (Кипър)\" също е пропусната възможност заедно с незавършените преговори за бъдещите отношения между ЕС и Швейцария. \"Никога не съм вярвал в повече Европа като самоцел, а в по-добра Европа, която действа само там, където има смисъл.\" \"Не постигнахме\" всичко, заложено от 10-те приоритета - цифров съюз, повече солидарност с миграционната политика на ЕС или съюз, който си позволява да мисли и действа мащабно \"по големите въпроси\" и е скромен за \"останалото\", отбелязва Юнкер. НАТО - не \"мозъчна смърт\", а \"лека дрямка\" Той предупреждава, че Европа остава най-малкият континент и ако сега 25-процентов дял от световната икономика се пада на него, той, \"ако всичко се развие добре, ще спадне до 10% в следващите 10-15 години\", а до 2030 г. нито една европейска страна няма да остава в клуба на най-големите икономики Г-7. \"Трябва да се държим едни за други\", макар и не чрез заличаване на националните идентичности. Освен това Европа трябва да остане \"здрав стълб\" на НАТО, която не е \"в мозъчна смърт\", а в \"лека дрямка, от която може лесно да бъде събудена\". Това е задочен коментар на думи на френския президент Еманюел Макрон, които провокираха много реакции на Запад (а и в Русия). \"Невинаги САЩ са тези, които подслушват\" Юнкер засяга и темата за сигурността на петото поколение (5G) мрежите. \"С удоволствие разчитам на вярната си \"Нокиа\", за да ме защитава\" от чужди уши, обяснява той, но \"си спомням ясно как затворих телефона след дълъг разговор със скъпия си приятел (бившия американски президент) Бил Клинтън. Получих обаждане от (покойния френски президент) Жак Ширак съвсем малко след това... Без да се преструва и за миг, Жак ме попита: \"Но защо каза това по този начин на Клинтън?\" Благодаря, че ме слушаше, mon ami (мой приятелю - бел. ред.). Оказва се, че невинаги САЩ са тези, които подслушват телефонните ви обаждания.\"", "date": "2019.11.29", "title": "Юнкер обясни защо е закачил рисунка на Борисов в кабинета си"}
{"url": "https://www.dnevnik.bg/bulgaria/2019/11/29/3998825_rusiia_deportira_tancyori_ot_bulgarski_folkloren/", "text": "Фолклорни танцьори от Петрич са били депортирани от Русия заради грешка в електронните им визи, съобщи Нова телевизия. Властите на летището в Санкт Петербург установили, че във визите липсвали бащините имена на пътуващите, а само фамилиите. На танцьорите било предложено или да се върнат с обратния полет за България, или да бъдат настанени в бежански център. Трупата пътувала за участие във фолклорен фестивал. Заявленията за визи на 18-те танцьори и 18 придружители били попълнени онлайн, на летището в Санкт Петербург обаче визите на деветима били обявени за невалидни. Казаха ни: \"Имате 5 минути да решите, дали ще се качите на самолета за Германия, за България, или после ще ви третираме като нелегални емигранти\". Порязват те жестоко и решаваш на момента за секунди\", разказа Мария Янева, ръководител на клуб \"Македонка\". Ние се опитвахме да им обясним, че пропускът не е съществен, че другите данни отговарят на електронната виза и личния паспорт, но въпреки всичко от тяхна страна абсолютно никакво съдействие. И само изслушване и директно връщане, за тях просто бяхме проблем, с който трябваше да се справят в рамките на 10-15 минути\", добави Илияна Илиева от самодейния ансамбъл. Потърпевшите са възмутени, защото допускат, че ако са попълнили грешно онлайн формата, то виза не би трябвало да им бъде издадена, а след като са получили документа, това би трябвало да означава, че руските власти не намират проблем. Веднага след като се прибрахме, аз влязох в посолството да си пусна наново електронна виза, с абсолютно същата данни при условие, че вече имам валидна такава и имам издаден акт за депортация. И какво беше учудването ми, като след 2 дни отново си получих електронна виза, което означава, че от консулството въобще не правят насрещна проверка за това, че вече има издадена виза, че сме върнати с акт за депортация. Тоест издават визи на всеки посетил техния сайт\", коментира Илияна Илиева.", "date": "2019.11.29", "title": "Русия депортира танцьори от български фолклорен ансамбъл"}
{"url": "https://www.dnevnik.bg/biznes/2019/11/29/3998810_optimizmut_v_stroitelstvoto_i_turgoviiata_na_drebno/", "text": "С наближаването на празниците оптимизмът на мениджърите в строителството и в търговията на дребно се засилва. Компаниите, инвестиращи в жилищни сгради казват, че покрай получаваните бонуси към заплатите в края на годината някои хора решават да се огледат да покупка на ново жилище, а търговците на дребно по принцип разчитат на големи приходи в края на годината заради по-активното пазаруване. Данните на Националния статистически институт показват, че през ноември общият показател на бизнес климата нараства с 1.2 пункта в сравнение с октомври, което се дължи на подобрената конюнктура в строителството и търговията на дребно.  Съставният показател \"бизнес климат в промишлеността\" запазва приблизително равнището си от предходния месец. Анкетата регистрира известен оптимизъм у мениджърите за бизнес състоянието на предприятията през следващите шест месеца, което е съпроводено и с благоприятни очаквания за дейността им през следващите три месеца. Несигурната икономическа среда и недостигът на работна сила продължават да са основните пречки за развитието на бизнеса. За продажните цени в промишлеността по-голяма част от мениджърите очакват те да останат без промяна през следващите три месеца.  През ноември съставният показател \"бизнес климат в строителството\" се повишава с 2.3 пункта, което се дължи на по-благоприятните оценки и очаквания на строителните предприемачи за бизнес състоянието на предприятията. По тяхно мнение настоящата осигуреност с поръчки се увеличава, докато прогнозите им за дейността през следващите три месеца са леко влошени. Най-сериозните затруднения за дейността в сектора остават недостигът на работна сила, несигурната икономическа среда и конкуренцията в бранша. По отношение на продажните цени в строителството мениджърите прогнозират запазване на тяхното равнище през следващите три месеца.  Съставният показател \"бизнес климат в търговията на дребно\" нараства с 2.7 пункта в резултат на подобрените оценки и очаквания на търговците на дребно за бизнес състоянието на предприятията. По-благоприятни са и прогнозите им за обема на продажбите през следващите три месеца. Конкуренцията в бранша, недостатъчното търсене и несигурната икономическа среда продължават да са основните фактори, ограничаващи развитието на бизнеса, като през последния месец се наблюдава засилване на негативното им влияние. За продажните цени търговците очакват те да останат без промяна през следващите три месеца. През ноември съставният показател \"бизнес климат в сектора на услугите\" запазва нивото си от октомври. Прогнозите на мениджърите за развитието на бизнеса в сектора през следващите шест месеца са оптимистични, като и очакванията им за търсенето на услуги през следващите три месеца се подобряват. Най-сериозната пречка за дейността на предприятията остава конкуренцията в бранша, следвана от несигурната икономическа среда и недостига на работна сила. По отношение на продажните цени в сектора на услугите преобладаващите очаквания на мениджърите са за запазване на тяхното равнище през следващите три месеца. ", "date": "2019.11.29", "title": "Оптимизмът в строителството и търговията на дребно расте предпразнично"}
{"url": "https://www.dnevnik.bg/zdrave/2019/11/29/3998823_bsp_atakuva_ananiev_i_poiska_ostavkata_mu_zaradi/", "text": "Левицата и здравният министър Кирил Ананиев влязоха днес в остър конфликт заради случващото се в здравния сектор и конкретно заради спирането на работата на интензивното отделение на националната педиатрична болница. Макар половин час по-рано от ГЕРБ да отложиха евентуално за следващата седмица искането на социалистите министърът да бъде изслушан заради кризата в педиатрията, Ананиев дойде на парламентарен контрол и БСП се обърна директно към него с настояване да вземе отношение по повдигнатите теми. Министърът все пак се възползва от правото си да вземе думата от трибуната на парламента, помоли да не се политизират проблемите и пак увери, че нито едно дете няма да остане без нужните медицински грижи. След изказването на министъра редица социалисти под формата на процедура по начина на водене на заседанието се обърнаха обаче към министъра, атакувайки политиките в здравеопазването и неговата компетентност. А накрая поискаха неговата оставка. В получилия се своеобразен дебат по съществото на въпросите никой от ГЕРБ или Ананиев да не взе повторно думата. Преди дни  от здравното министърство съобщиха, че вече спешният прием  в държавни болници на деца в София ще се осъществява от \"Пирогов\", Националната кардиологична болница и болница \"Александровска\". Това се налага, след като педиатричната болница \"Проф. д-р Иван Митев\" остава без реаниматори-анестезиолози и не могат да поемат такива грижи. \"Недопустимо е болници да затварят, специалистите да ги няма и е недопустимо вие да седите безмълвно в залата. Защо се стигна до този случай? Преди три месеца имаше протести и стачки точно по този повод в тази болница, вие сега казвате, че научавате за липсата на специалисти и ще правите проверки\", обърна се Георги Свиленски от БСП към Ананиев в началото на парламентарния контрол. Макар да беше отхвърлено изслушването, Кирил Ананиев взе думата с желание да даде информация по случващото се. \"Всичко необходимо е било направено\", заяви той. Помоли левицата да не използва трагичния случай с  починалото наскоро 3-годишно момче , за да се ескалира напрежението. \"Моля, не политизирайте въпроса, правим всичко възможно\", допълни той. \"Нито болницата се закрива, нито интензивното отделение\", отбеляза Ананиев. Припомни, че педиатрията няма и не е имала спешен център, а интензивно отделение, което до момента е разполагало с 4 легла и трима медицински специалисти. \"Нима една държава не може да се справи с такъв проблем в такъв критичен момент? Разбира се, че може\", заяви министърът. И пак отбеляза, че има пълна организация, алгоритъм на действие, комуникация между лечебните заведения с необходимата апаратура, капацитет, персонал, със спешни отделения. \"Няма да остане нито едно българско дете, лишено от необходимите медицински грижи\", декларира за пореден път Кирил Ананиев. Допълни още, че специална комисия ще прави и пълен анализ на капацитета на интензивното отделение в педиатрията. Ананиев припомни, че още през май при протестите в педиатрията е имало среща на лекарите и ръководството на болницата с премиера Бойко Борисов, на която са били попитани какво им е нужно, те са поискали 1.7 милиона лева за заплати и средствата веднага са били отпуснати. Министърът посочи също, че са паднали лимитите и ограниченията за педиатричните легла, като те вече не са според профила на заболяването. А също са били увеличени и цените на много клинични пътеки, най-сериозно в сферата на детското здраве. Очаквано левицата не остана доволна от тази информация. Социалистите обявиха, че е абсурдно да се говори за качествено здравеопазване при болници с по няколко легла в отделение. А също, че има техника и кадри, но няма необходимата организация и връзки между лечебните заведения. Депутати заявиха също, че всички взимани мерки са на парче, пожарни и не защитават основните интереси в здравеопазването. На няколко пъти социалистите обвиниха министъра в некомпетентност. Те поискаха министърът да вземе отношение и  по констатациите от доклада на Европейската комисия , според които българинът живее нездравословно, здравната система е най-неефективна и българите умират най-рано. \"Разходите растат и натоварват все повече джоба на хората, системата е неефективна, броят на хоспитализации е значително по-висок от средния за Европейския съюз, частните болници са се увеличили, като и хоспитализациите в тях\", отбеляза Десислав Тасков от БСП. Той допълни, че колкото и пари да се налеят допълнително, те ще потънат в тази неефективна система. А в същото време вече три години министърът не предлага никакви съществени реформи. По тези теми министърът не пожела да говори.", "date": "2019.11.29", "title": "БСП атакува Ананиев и поиска оставката му заради кризата в педиатрията"}
{"url": "https://www.dnevnik.bg/bulgaria/2019/11/29/3998805_jandarmeriiata_poluchi_poveche_pravomoshtiia/", "text": "На първо четене и със 102 гласа \"за\", 19 \"против\" и 29 \"въздържал се\" парламентът прие на първо четене  промени в Закона за МВР . . Законопроектът предвижда  няколко основни промени . Дирекция \"Жандармерия\" ще се казва \"Жандармерия, специални операции и борба с тероризма\" и ще бъде част от Главна дирекция \"Национална полиция\". Жандармерията вече ще има правомощия да предотвратява и пресича терористични действия, да освобождава заложници, да задържа и обезврежда особено опасни престъпници и престъпни групи. Освен това законът предвижда и още нови правомощия – да откриват и неутрализират взривове, да извършват експертни оценки на взривни вещества и да участват в контрола за спазването на правилата за движение по пътищата извън населените места. Законът предвижда възможност при критични ситуации след престъпна дейност да се създават специализирани звена за реагиране в структурите на полицията, включително и в областните дирекции на МВР. В медицинския институт на министерството ще може да се създават отдели, сектори и лаборатории, а Националният институт по криминалистика ще участва в огледи на местопроизшествия при тежки престъпления в страната, ще участва в обучението на служители. Събраните пръстови отпечатъци, ДНК проби и балистични следи ще се събират в база данни и ще бъдат обменяни с дружи държави. В Института по психология на МВР също ще има възможност за създаване на допълнителни звена, а експертите ще трябва да реагират на кризисни ситуации, да изготвят изследвания и поведенчески анализи на определени лица. В МВР няма да се назначават служители служба при установена зависимост или злоупотреба с наркотични вещества и аналози, както и при отказ да бъдат изследвани. Предвидена е и разпоредба за временно отстраняване на служител, който се яви на работа в състояние, за което може да се предположи, че е след употреба на наркотично вещество. Промените в закона предвиждат и санкции при нападение над полицаи и пожарникари при изпълнение на служебните им задължения, а наказанието е 2000 лв. глоба. Патриотите искат и доброволни отряди  Обединени патриоти обявиха, че подкрепят предложенията за промени в закона, но ще направят предложение между първо и второ четене да се въведат и регламентират доброволни отряди. Искрен Веселинов оцени като положителни предвидените промени, тъй като със закона се \"създава допълнителен респект и води до вътрешно преструктуриране, което ще доведе до по-добро функциониране\". Той обяви, че настояват за предложението на \"Обединени патриоти\" да се регламентира дейността на доброволни отряди, които да работят в синхрон и под ръководството на МВР. \"Това е част от общите приоритети, които са ни събрали в управлението\", добави Веселинов. Малко по-късно министърът на вътрешните работи Младен Маринов също коментира темата в кулоарите на парламента. Според него тази идея трябва да се обмисли изключително внимателно, за да не се стигне както до случаи на саморазправа, така и до ситуации с риск за живота и здравето на доброволците. Маринов даде пример с доброволците, които помагат при гасенето на пожарите, както и със съдействието на ловни дружинки при издирване на хора, които са се загубили в гората. По думите му полицейските служители минават специализирани обучения и са подготвени да действат в рискови ситуации, а в случая става дума за определени полицейски правомощия, които са делегирани от законодателя. \"Това е тема, която ще срещне и подкрепа, и противници. Възниква въпросът дали да се делегират такива правомощия, на какви хора, дали самите те ще са защитени и подготвени. Това е сложен момент, който трябва да се изпипа, за да няма напрежение в обществото, но и да се изключи възможността тези хора да бъдат поставени в риск\", заяви Младен Маринов. По думите му доброволни отряди биха могли да помагат на полицията, но не и да са ангажирани с борбата с престъпността. \"Абсурдно е да се стига до граждански арести и не трябва да има опасност от саморазправа\", подчерта Маринов.      Според Красимир Янков от БСП обаче все повече се занижава ролята на полицията. \"Вместо полицията да е близо до хората, виждаме все повече нарастващ капацитет на звена и на жандармерията например. Добавят се чисто полицейски функции. Освен това слабо съвместими звена могат да са под единно ръководство\", коментира Янков. \"Вече 10 г. ни се демонстрира точно това и затова се налагат тези чести промени. Странно е, че дори министър, произхождащ кариерно от тази система, предприема мерки за все по-пълното обезличаване на полицията. Явно след ГЕРБ ще е нужна истинска реформа на МВР\", заяви още депутатът от левицата. За промените се заговори след убийството на Виктория Маринова в Русе За необходимостта от промени в законодателството се заговори около разследването на убийството в Русе на телевизионната водеща Виктория Маринова. Тогава  главният прокурор Сотир Цацаров критикува  работата на института за прекалената му \"научност\", а премиерът Бойко Борисов обеща  \"да го направим като по филмите\" . Тялото на Виктория Маринова  бе открито до крайбрежната алея в Русе на 6 октомври  миналата година, а  четири дни по-късно в Германия бе арестуван  укрилият се там Северин Красимиров. Той се призна за виновен и през април Окръжният съд в Русе го  осъди на 30 години затвор . Случаят обаче извади на светло редица проблеми при разследването. Оказа се, че Маринова не е била идентифицирана бързо, защото са липсвали документите й за самоличност, а междувременно Северин Красимиров е успял да напусне страната и да се укрие. Престъплението бе отразено и в много чужди медии, сред които британските Би Би Си и \"Гардиън\", германските \"Ди Велт\", \"Билд\", \"Ди Пресе\", както и \"Свободна Европа\".", "date": "2019.11.29", "title": "Жандармерията получи повече правомощия, Патриотите искат и доброволни отряди"}
{"url": "https://www.dnevnik.bg/sviat/2019/11/29/3998857_migraciiata_kum_velikobritaniia_ot_drugi_strani_v_es/", "text": "Нетната миграция в Обединеното кралство от други страни, членуващи в Европейския съюз - разликата между пристигнали и напуснали - е едва 48 хил. души. Това сочат данни от Националната статистическа служба на Великобритания за период от 12 месеца до юни 2019 г. Те предполагат, че дошлите (за най-малко година) са  . повече от напусналите. Те означават, че броят на имигриралите там от съюза е по-малък, отколкото преди присъединяването на Литва и Полша, предизвикало масова миграция към Обединеното кралство. Пикът ѝ бе през март 2015 г., когато за предходните 12 месеца тя  . Оттогава спаъта на фона на референдума за Брекзит през юни 2016 г., в кампанията за който имиграцията от ЕС бе сред основните теми, наклонил везните в полза на излизането. Миграцията в числа Според Би Би Си статистиката отчита и тенденция за увеличение на граждани на страни от ЕС, които си тръгват от Великобритания -  за последните два месеца. Това число е два пъти по-голямо в сравнение с 2013 г. Спрямо времето на референдума насам  ., а  . Това, пише Би Би Си, доближава нетната миграция от континента до стойностите ѝ отпреди източното разширяване на блока. Общо   (с повече имигрирали, отколкото емигрирали) - 212 хил. души. Увеличил се е броят на хората извън ЕС, дошли във Великобритания - според статистическата служба това е основно заради пристигналите с учебна цел. Службата отчита \"постепенно увеличаване\" на хора от страни извън ЕС от 2016 г. насам. \"Гардиън\" отбелязва, че разграничението между дошлите от ЕС и извън него е важно в момент, когато Лондон иска да сложи край на свободното движение с аргумента, че няма контрол върху него, докато расте миграцията, върху която всъщност властите имат контрол. Експерти свързват случващото се с миграцията от и към ЕС с Брекзит и несигурността, създавана от него, но не само - възможно е например спадналата стойност на лирата да прави Великобритания по-малко привлекателна, а роля в решението за връщане в родните страни да играе и подобрената икономическа обстановка там.", "date": "2019.11.29", "title": "Миграцията към Великобритания от други страни в ЕС удари 16-годишно дъно"}
{"url": "https://www.dnevnik.bg/biznes/companii/2019/11/28/3998560_kakvo_se_sluchva_s_otpaducite_sled_kato_popadnat_v/", "text": "Екобулпак се грижи за разделното събиране на отпадъци от опаковки в 16 района на София. Системата е лесна – жълт контейнер за събиране на хартия, картон, пластмаса и метал, и зелен – за стъклени отпадъци от опаковки. Изключение правят район \"Овча купел\" и район \"Кремиковци\", където хартията се събира в син контейнер. Цветните контейнери се обслужват по график от различни по вид камиони. Стъклените бутилки и буркани от зеления контейнер се извозват с камион с кран, а отпадъците от жълтите контейнери – със сметосъбиращ камион, който също е оборудван с кран. След това отпадъците се транспортират до завода за предварително третиране на отпадъци в кв. \"Филиповци\". Отпадъците от системите за разделно събиране, които \"Екобулпак\" организира, също се обработват на сепариращи линии на още седем места в страната. Открит през 2008-а година, заводът се простира на 11 000 кв.м. На тази площ са разположени две халета. В едното се помещава инсталацията за третиране на стъкло, а във второто - инсталацията за сортиране на хартия, пластмаса и метал. Обособено е трето пространство, където се складират балираните рециклируеми материали. Тя е въведена в експлоатация през май 2008-а година и може да обработва до 180 000 тона на година. Към момента максималният й капацитет е 35 тона в час. Инсталацията е разделена на две основни зони - участък за постъпващи отпадъци и участък за третиране и складиране на балирани материали. В сортиращата кабина се отделят смесена хартия, велпапе, бели и цветни РЕТ бутилки, различни по вид пластмаси (полипропилен и твърди пластмаси, полиетилен с висока и ниска плътност), стъкло, черни и цветни метали, както и силно замърсени опаковки, които са подходящи за изгаряне. Тук ги наричат горими фракции за производство на алтернативно гориво RDF. Ето как става това: Технологичният процес се основава на принципа на позитивното сортиране – от общия поток се отнемат само оползотворимите суровини – фолиа, хартия, пластмаси, метал и други. Камионите с отпадък влизат на площадката през контролиран вход, където е монтирана автомобилна везна. Всеки камион се мери на влизане, когато е пълен и на излизане, когато вече е празен, за да се отчете точното тегло отпадък, който е превозвал. След това камионът се разтоварва в приемния участък. Оттам отпадъците се изсипват в приемен бункер и чрез лентови транспортьори се отвеждат до сито. Ситото разделя отпадъка по големина или както се казва в случая – на фракции – ситна и едра. Ситната отсявка е с размер до 50 милиметра и включва пръст, пясък, дребни строителни отпадъци. Тя преминава през магнитен сепаратор, за да се извлекат металните примеси. Останалият материал се отвежда в контейнер, като впоследствие може да се ползва при запръстяване и рекултивация. В едрата фракция остават всички рециклируеми материали като хартия, велпапе, различните видове пластмаса и стъкло. Лентови транспортьори я отвеждат към кабината за сепариране, където работници ръчно разделят различните материали: хартия А4, различни видове пластмаса, стъкло и цветни метали. Всяко работно място отговаря за определен материал, като са отделени 9 основни части.      Работникът взима съответния отпадък от лентата и го пуска през специален отвор в бункер под него. От тези бункери сепарираният отпадъкът се отвежда към преса за балиране. Балираните отпадъци се складират и след това се извозват към преработвателните предприятия.     ", "date": "2019.11.29", "title": "Какво се случва с отпадъците, след като попаднат в жълтите и зелените контейнери"}
{"url": "https://www.dnevnik.bg/sport/2019/11/29/3998846_sobstvenikut_na_botev_plovdiv_zaplashi_da_preosmisli/", "text": "Собственикът на \"Ботев\" (Пловдив) Георги Самуилов предупреди, че може да преосмисли поведението си, ако напрежението покрай клуба се запази. Той отговори с изявление на недоволството на привържениците, които настояват стадион \"Христо Ботев\" да бъде изграден. В изказването си собственикът на \"Инса ойл\" не уточни какво означава \"да преосмисли действията си\". В края на август на голямо събитие в присъствието на министър-председателя Бойко Борисов и двама министри беше обявено, че  строежът на съоръжението се подновява . Три месеца по-късно  запалянковци изразиха разочарование, че по обекта не се работи . \"През изминалите дни в публичното пространство ръководството на клуба в мое лице е обект на несправедливи атаки и остри критики. Поставя се под въпрос ангажираността ми с каузата ПФК \"Ботев Пловдив\" от тези, благодарение на които най-старият футболен клуб в България беше докаран почти до колапс\", започва обръщението си Самуилов. Той посочва, че основната задача за него е \"запазването на положителната атмосфера в клуба, изграждането на силна екипност и заздравяване на колектива\". \"Това е дълъг процес, който изисква търпение, а видимите резултати идват след време\", посочва собственикът на клуба. \"Заедно с членовете на ръководството продължаваме да работим за завършването на строежа на клубния стадион, но това може да стане само по правилен и законен начин. Няма място за компромиси, когато става въпрос за дома на ПФК \"Ботев Пловдив\". С всяването на изкуствено напрежение и прокарването на изфабрикувани внушения се цели единствено да бъде разрушено постигнатото досега. В противен случай ще преосмисля моите действия! Вярвам във вашата мъдрост и разум\", добавя Самуилов.", "date": "2019.11.29", "title": "Собственикът на \"Ботев\" (Пловдив) заплаши \"да преосмисли действията си\""}
{"url": "https://www.dnevnik.bg/bulgaria/2019/11/29/3998865_poslanikut_na_sasht_turski_potok_prez_bulgariia_vi/", "text": "Продължаването на \"Турски поток\" през България има за цел да използва България единствено като транзитна страна.\" Това заяви посланикът на САЩ Херо Мустафа в словото си пред Атлантическия клуб в петък. В него тя коментира състоянието на двустранните отношения и какво предвижда да направи лично тя в мандата си, който започна преди броени седмици, както и страната ѝ в следващите поне 10 години. \"За разлика от проекта \"Турски поток\" (...) газовата връзка с Гърция и терминалът за втечнен газ (в Александруполис) обещават да направят от България истински енергиен център и регионално средище за търговия с природен газ\", допълни тя в частта за енергийните отношения. Името на руския проект не присъства изрично в предишната ѝ важна реч - пред Американската търговска камара в България, произнесена преди срещата на Доналд Тръмп и Бойко Борисов в Белия дом. За продължаването на \"Турски поток\" не се говореше никъде и в двата заключителни документа, разпространени след разговорите в понеделник. Мустафа припомни, че президентът Доналд Тръмп и министър-председателят Бойко Борисов обсъдиха \"нашата споделена цел България да се превърне в истински газов разпределителен център и основен източник на енергийна сигурност в региона\". \"Хъбът ще спечели значително, ако има повече източници на газ. Затова нека изградим връзки със съседните страни – на север към Румъния и в северозападна посока към Сърбия, през Балканите, Унгария и Австрия. Ако България иска да стане енергиен център, изключително важно е тя да реформира собствения си вътрешен газов пазар, гарантирайки справедлив, недискриминационен и прозрачен пазар, което е ключова предпоставка за диверсификацията.\" Посланикът посочи още, че \"ще продължа да следя внимателно строителните работи през идните седмици и месеци. Интерконекторът с Гърция и терминалът в Александруполис заедно ще отворят пътя за мащабен внос на втечнен природен газ, като в крайна сметка въведат реална конкуренция на българския газов пазар, осигурят надеждни газови доставки и позволят на българския потребител да се възползва от по-ниски цени.\" В документа след разговорите САЩ-България, посветен на стратегическо партньорство, се казва: \"Споделяме виждането за разработване само на енергийни проекти,  .\" У нас продължаването от турската до сръбската граница продължава, но в същото време Турция купува малко руски газ включително защото втечненият е много по-достъпен от преди и е на ниски цени в момента. Обемът на търсен руски газ се задоволява от стария \"Син поток\", писаха в началото на месеца руски медии. Унгария, на която се разчита да продължи тръбата до Австрия, все още не дава окончателен отговор и продължава да говори за 3 алтернативи (запазване на преноса през Украйна, внос на скандинавски газ от запад и продължението на \"Турски поток\"). Няма как да остане незабелязано и изречението \"Нашата обща цел е България да се превърне в истински разпределителен газов център и ключов източник на регионална енергийна сигурност,  , функциониращ въз основа на пазарните принципи\". То доста ясно показва, че под енергийна (и национална) сигурност се има предвид независимост не само от външни доставчици (\"Газпром\"), но и от вътрешни монополисти. ", "date": "2019.11.29", "title": "Посланикът на САЩ: \"Турски поток\" през България ви използва само за транзит"}
{"url": "https://www.dnevnik.bg/sviat/2019/11/29/3998876_ispanskoto_ministerstvo_na_otbranata_ogranichava/", "text": "Министерството на отбраната е решило да ограничи достъпа на китайския гигант в телекомуникационното оборудване \"Хуауей\" до информационни системи. Това пише испанското издание  \"Ла информасион\" , като цитира източници в институцията. Забраната означава, че телефони и други устройства, произведени от \"Хуауей\", няма да могат да се свързват с мрежи и електронни платформи на министерството. Институцията настоява, че няма пълна забрана за работа с \"Хуауей\". Между отделите ѝ обаче тече заповед да се ограничат подобни връзки, обясняват източниците на \"Ла информасион\". Тя включва нареждане служители, които влизат в корпоративните си електронни пощи чрез устройства \"Хуауей\", незабавно да излязат от тях. Това и други издания отбелязват, че досега влиянието на  конфликта между САЩ и китайския гигант  почти не се усещаше в Испания, а дебатът дали са нужни мерки (каквито иска Вашингтон) срещу \"Хуауей\" бе по-актуален в Германия, Франция или Италия.", "date": "2019.11.29", "title": "Испанското министерство на отбраната ограничава достъпа на \"Хуауей\" до мрежите си"}
{"url": "https://www.dnevnik.bg/regioni/2019/11/29/3998873_vik-pernik_predlaga_namaliavane_na_chasovete_s_voda_ot/", "text": "Вик - Перник\" е предложило преди седмица нов режим на водата в града, при който тя ще се пуска само веднъж в денонощието за 7 часа, съобщи днес в рамките на парламентарния контрол министърът на регионалното развитие и благоустройството Петя Аврамова. От 11 ноември насам жителите на гради имат вода десет часа на ден - пет сутрин и пет вечер. Предложението на \"ВиК - Перник\" е водоподаване да има само в интервала между 15 и 22 часа. Аргументът е, че този режим ще е по-ефективен, защото ще намалеят авариите от хидравлични удари по амортизираната мрежа, получаващи се при пускането на водата. Аврамова призова кметът на Перник да одобри новия воден режим. Въпреки че на няколко пъти беше попитана от депутата Любомир Бонев кой е виновен за режима на водата, регионалният министър не влезе в конкретика, като единствено посочи, че има забавяне в действията на ВиК оператора по ограничаване на водоползването. Тук е моментът да се припомни, че до края на октомври въпреки намаляващите количества вода в язовир \"Студена\" от него обеми са получавали \"Стомана индъстри\" и \"ТЕЦ - Перник\", които имат алтернативни водоизточници. \"ВиК операторът има интерес да подава вода на промишлените абонати, тъй като има приходи от тях. Той очаква да има приходи от промишлените дружества, които му заплащат водата на доста по-висока цена, отколкото е водата за населението\", коментира днес в интервю за \"Офнюз\" министърът на екологията в първия кабинет \"Борисов\" Нона Караджова. Тя припомня, че в случая \"ВиК - Перник\" не действа на своя глава, а се контролира ежемесечно от Министерството на околната среда и водите, което одобрява какви количества вода да се отпуснат за водоснабдяване на населението, за промишлени нужди и за екологичния оток на река \"Струма\". В отговора си за язовир \"Студена\" от парламентарната трибуна Петя Аврамова предпочете вместо върху вината да се фокусира върху набелязаните мерки. Сред тях са проучване на възможности за осигуряване на вода от Витоша чрез Владайския канал. Предстои реконструкция на утаителите на пречиствателната станция за питейни води, за да може да се ползва вода при по-нисък обем на \"Студена\". Чакат се и окончателните резултати от пробите от водата на язовир \"Долня Диканя\", която при първата проверка се оказа негодна за пиене. Аврамова посочи, че в МРРБ са проведени редица срещи с експерти - инженери, хидролози, спелеолози и други, които са направили своите предложения за мерки, като предстои те да се обобщят и да се изготвят официални предложения, който да бъдат обсъдени за евентуално прилагане. Петя Аврамова посочи, че се мисли и за инвестиции, за да се намали загубата на вода от водопроводната мрежа. \"ВиК - Перник\" има договор за финансиране по оперативна програма \"Околна среда\" на стойност 22 млн. лева, като с тези пари ще се изградят водопроводи, нови водоеми и свързани с тях водопроводи. Освен това ще има и реконструкция на две помпени станции. По-рано днес областният управител на Перник  Ирена Соколова посочи , че проверки са установили неправомерно отклоняване на огромни водни количества от водосборния район на язовир \"Студена\". Кметът на Перник Станислав Владимиров обяви, че водният режим дава резултат. Перничани пък се заканиха да организират масов протест с блокада на пътища с искане за оставка на областния управител и всички виновни за водната криза. Как се стигна до режима в Перник четете  тук.", "date": "2019.11.29", "title": "\"ВиК - Перник\" предлага да намали часовете с вода от 10 на 7"}
{"url": "https://www.dnevnik.bg/analizi/2019/11/29/3998884_otnosheniiata_sasht-bulgariia_sa_na_novo_nivo_na_rastej/", "text": "Добро утро, дами и господа, за мен е чест да бъда днес заедно с вас, за да отбележим задълбоченото приятелство между американския и българския народ и да честваме своите стратегически отношения. Дълбоко съм развълнувана от топлото посрещане, откакто пристигнах миналия месец, и се радвам, че имам възможност да отбележа началото на тригодишния си мандат тук заедно с уважаемите членове на Атлантическия клуб. Бих искала да отправя специални благодарности на д-р Соломон Паси за предоставената възможност да говоря пред всички вас и да приветствам присъстващите специални гости. Вчера в САЩ беше Денят на благодарността, ден за размисъл върху всичко, за което сме благодарни. Тази година съм особено благодарна, че живея в тази чудесна страна, България, работя с най-добрия екип на посолство в цяла Европа и всеки ден научавам повече за прекрасните българи и тяхната култура, както и за това, което ви вълнува. Именно заради българския народ аз съм оптимист за бъдещето на България и за отношенията между нашите две страни. Намираме се в преломен исторически момент. Тази година се отбелязват трийсетгодишнината от падането на Берлинската стена и петнайсетгодишнината от членството на България в НАТО. САЩ и България постигнаха много заедно през последните 30 години по отношение укрепването на нашите връзки във военната област, търговията и връзките между хората. Когато д-р Паси ме попита за какво бих искала да говоря по време на днешната лекция, аз отбелязах, че ми се иска не само да направя ревизия на настоящото състояние на нашите отношения, но също така да прогнозирам накъде смятам, че сме се насочили през следващите 30 и повече години. Отбелязвам този момент като \"преломен\", тъй като взаимоотношенията ни се намират на ново ниво на растеж и съвместни действия, чието начало беше сложено по-рано през седмицата с историческата среща между президента Тръмп и министър-председателя Борисов. Надявам се, че всички сте прочели съдържателното и значително съвместно изявление, което произтече от тази среща. Друг важен резултат е установяването на Рамка за стратегическо партньорство – пътна карта за продължаване на нашето ползотворно сътрудничество в три важни области на нашия взаимен интерес: 1) сътрудничество в областта на сигурността и отбраната, 2) сътрудничество в областта на икономиката, търговията и енергетиката и 3) укрепване на демокрацията и върховенството на закона. Не се случва често да подписваме такива документи и фактът, че го направихме с България, е знак за важността, която отдаваме, и потенциала, който виждаме в тези отношения. Моята цел през следващите три години е да придвижвам това, в което виждаме бъдещето на нашите отношения през следващите 30 години, реализирайки споделена визия и издигайки още повече нашите стратегически отношения. Днес бих искала да се спра на приоритетите, очертани в нашата Рамка за стратегическо партньорство, като първо ще направя обобщение на сегашното състояние, а след това – накъде сме се запътили в бъдещето. На първо място, по отношение на сигурността и отбраната: Съединените щати и България изградиха солидни отношения в областта на сигурността от падането на комунизма насам. България беше сред първите държави, които се присъединиха към Програмата за щатско партньорство през 1993 г. и установиха партньорски отношения между Българските въоръжени сили и Националната гвардия на щата Тенеси. Създадохме офис за отбранително сътрудничество към посолството през 1999 г. През 2006 г. подписахме двустранно Споразумение за сътрудничество в областта на отбраната, което даде възможност за по-голямо участие на американски военнослужещи в двустранни и многостранни учения в България. Посредством Европейската инициатива за възпиране САЩ са инвестирали повече от 50 милиона долара за подобряване на военните съоръжения в България, където американски ротационни подразделения редовно се обучават съвместно със своите български колеги. Едно от първите ми посещения извън София беше в нашата съвместна база в Ново село – един добър пример за това колко добре работят заедно нашите войски. Обхватът и честотата на нашето военно сътрудничество с България непрекъснато нарастват, като през 2019 г. имаме 200 съвместни военни мероприятия, включително 19 учения, спонсорирани от САЩ. От присъединяването си към НАТО през 2004 г. България е ангажирана с отстояването на силна и свободна Европа и действа като надежден съюзник на Балканите – регион от стратегическо значение за Съединените щати. Българските войници се биха редом с американските в операции в Ирак и Афганистан и участваха в коалиционни операции в Либия, Косово и Босна. Освен това в съответствие с обещанията за разходи за отбрана, поети от всички съюзници по време на срещата на НАТО през 2014 г. в Уелс, България следва план за достигане на своята поставена цел за разходи за отбрана до 2024 г. Скорошната покупка на многоцелеви изтребители Ф-16 демонстрира, че България предприема активни действия за военна модернизация, за да бъде още по-способен съюзник и партньор. От наша страна, правителството на САЩ е инвестирало повече от 350 милиона долара под формата на различни видове помощ за укрепване на сигурността, подпомагайки обучението и въоръжаването на Българските въоръжени сили през последните 30 години. Повече от 5000 български военнослужещи и цивилни представители на министерствата на отбраната, вътрешните работи и външните работи са участвали в американски обучителни програми. Освен това американските военнослужещи са изградили добросъседски отношения с хората по места из цялата страна. От 2010 г. насам САЩ си партнират с местни общини, осъществявайки близо 60 проекта за изграждане и обновяване на училища и други обекти в цялата страна в подкрепа на българската стратегия за социално-икономическо развитие. И макар че вече правим толкова много неща заедно в сферата на сигурността, и двете страни сме съгласни, че искаме да правим още повече, надграждайки върху постигнатите успехи. Като част от Рамката за стратегическо партньорство ще започнем нов диалог за разработване на десетгодишна пътна карта, с която да продължим да развиваме двустранното отбранително сътрудничество, за да противодействаме на морските, кибер- и хибридните заплахи в Черноморския регион. Ще увеличим броя на военните учения с българските си колеги, включвайки по-комплексни и динамични съвместни тренировки и учения. Съединените щати също така ще продължат да подкрепят усилията на България за модернизация посредством предоставяне на помощ в областта на сигурността и улесняване на достъпа до напреднали американски военни технологии. Освен текущите преговори за придобиване на нова военна техника ние също така разглеждаме възможностите за съвместно производство на споделени продукти с военно предназначение. На второ място, по отношение на икономиката, търговията и енергетиката: Гордея се с нашите силни икономически връзки и напредъка им през годините. През последните 30 години станахме свидетели на възраждането на България от руините на комунистическата планова икономика, изграждането на процъфтяващ информационно-технологичен сектор и огромните ползи от все по-задълбочаващите се връзки със западни компании. Американските фирми са инвестирали над 2.5 милиарда долара в българската икономика под формата на ноу-хау и капитал. По този начин се създадоха над 30000 висококвалифицирани и високоплатени работни места, по-специално в производството, енергетиката и съвременното земеделие, което нареди Съединените щати сред първите шест държави, инвестиращи в България. Двустранната ни търговия понастоящем възлиза на над 1.2 милиарда долара, като продължава да нараства. Американските компании внасят в България високотехнологични, авангардни стоки, като особено висок ръст отбелязва износът на електронни технологии и устройства, части за авотомобилостроенето, атомно оборудване и медицински технологии. И това е само началото. Можем да създадем още по-висока икономическа стойност и по-големи социални ползи от двете страни на Атлантика. Съединените щати предлагат подкрепата си и достъп на български фирми до американски компании, за да помогнем на българския народ да стане по-богат и по-производителен. В следващите месеци ще срещнем българския бизнес с американски фирми в рамките на няколко търговски изложения, като първото такова в областта на сигурността, здравеопазването и информационните технологии предстои още следващата седмица. Предстои и да подпомагаме и организираме още много бизнес събития и да се съсредоточим повече върху стартъп компании, инкубатори и предприемачество. Надявам се, че българската диаспора ще се включи в този обмен, защото тя може да предложи много в това отношение и трябва да бъде неразривна част от бъдещото развитие на страната. Ще продължим да работим с вашето правителство и икономическия елит на страната, за да помогнем на България да се подготви за по-нататъшна интеграция в световни икономически структури и да стане жизненоважен и активен член на регионалната и глобалната икономика. Този напредък заедно с отключването на пълния потенциал на американско-българските икономически отношения обаче ще изисква подобряване на инвестиционния климат, на предвидимостта на регулаторната рамка, на тръжните процедури и на спазването на правата върху интелектуалната собственост. Това също ще изисква по-голяма прозрачност в търговските преговори и надеждна съдебна система. Готова съм да задавам трудните въпроси, за да постигна положителна промяна. Предполагам, че всички вече сте видели и прочели, че ключова тема по време на срещата в Белия дом беше енергийното сътрудничество. Президентът Тръмп и министър-председателят Борисов обсъдиха нашата споделена цел България да се превърне в истински газов разпределителен център и основен източник на енергийна сигурност в региона. Решена съм да подкрепям усилията на България да диверсифицира енергийните си доставки, което включва изграждане на газовата връзка между Гърция и България (IGB) и участието на страната в планираното изграждане от гръцка страна на терминал за втечнен газ в Александруполис. В началото на този месец пътувах заедно с посланиците на Гърция и Азербайджан, министъра на енергетиката, премиера Борисов и съответните търговски компании до Хасковския регион, за да проверим напредъка в изграждането на гръцко-българската връзка, като ще продължа да следя внимателно строителните работи през идните седмици и месеци. Интерконекторът с Гърция и терминалът в Александруполис заедно ще отворят пътя за мащабен внос на втечнен природен газ, като в крайна сметка въведат реална конкуренция на българския газов пазар, осигурят надеждни газови доставки и позволят на българския потребител да се възползва от по-ниски цени. За разлика от проекта \"Турски поток\", който се стреми да превърне България в напълно транзитна страна, газовата връзка с Гърция и терминалът за втечнен газ обещават да направят от България истински енергиен център и регионално средище за търговия с природен газ. Но нека не спираме дотук. Хъбът ще спечели значително, ако има повече източници на газ. Затова нека изградим връзки със съседните страни – на север към Румъния и в северозападна посока към Сърбия, през Балканите, Унгария и Австрия. Ако България иска да стане енергиен център, изключително важно е тя да реформира собствения си вътрешен газов пазар, гарантирайки справедлив, недискриминационен и прозрачен пазар, което е ключова предпоставка за диверсификацията. В ядрената област България е на прага да вземе важни решения. За тази цел ще доведем тук технически екип от американски експерти, който да оцени наличните възможности и да започне конструктивен диалог с българските си колеги относно най-доброто бъдещо развитие. Работейки заедно и вземайки предвид стратегическите реалности и променящите се пазарни условия, можем да очертаем най-добрия път напред, ползвайки се от преимуществата на американския опит, включително и в ядрената енергетика. Фокусът върху нашите силни двустранни отношения в този исторически момент е навременен и важен, тъй като той носи по-широки последствия за регионалната и международната сигурност. Част от изпълнението на стратегическата ни визия за партньорство е насърчаване ролята на България като жизненоважен регионален играч. Приветствам евроатлантическата ориентация на България и образцовата демонстрация на регионално лидерство в трансграничната сигурност и миграционния контрол с пряк ангажимент по опазване на външните граници на ЕС. В началото на следващия месец България ще организира съвместно с нас регионален форум за противодействие на насилствения екстремизъм на Балканите като още една демонстрация на своето регионално лидерство. САЩ и България споделят и желание да работят заедно чрез многостранни форуми за насърчаване на регионалното развитие в Централна и Източна Европа чрез разширяване на жизненоважната енергийна, транспортна и дигитална инфраструктура. Чрез платформи като инициативата \"Три морета\" и \"Партньорство за трансатлантическо енергийно сътрудничество\" ще продължим да работим заедно за постигане на конкретен напредък. САЩ също така са готови да окажат подкрепа за борба срещу киберпрестъпността и укрепване на безжичните комуникационни мрежи на България с цел засилване защитата на България в областта на технологиите и иновациите. На последно място бихме искали да сме сигурни, че 5G мрежите на България са изградени с подходящ контрол за сигурност. Надявам се, че сте забелязали активизиране на взаимодействието между нашите две страни през последния месец. Отново повтарям, че това е само началото. Предстои серия от високопоставени посещения, с които ще дадем начало на нашия нов диалог. Всичко това е свидетелство за нашия ангажимент за взаимодействие с България на най-високо военно и цивилно равнище. И накрая относно укрепването на демокрацията и върховенството на закона: Посолство ми ще работи с българските си партньори за укрепване на демокрацията и подобряване на възможностите на свободен пазар в България. С помощта на нашия нов съветник от Департамента по правосъдие, който ще пристигне в София само след няколко дни, планирам да работим едновременно с държавните органи и гражданския сектор за засилване върховенството на закона, насърчаване независимостта на съда и борба с корупцията. За изпълнението на тази задача смятаме да предприемем многостранен подход, включително и чрез прилагането на по-твърди мерки. Една такава мярка се предвижда в раздел 7031(с) от разпоредбата за противодействие на клептокрацията и права на човека, включена в годишния закон за разпределение на бюджета на Държавния департамент. С това законодателство се подкрепят усилията на САЩ за борба с корупцията в световен мащаб, което пряко засяга интересите на външната политика, икономическата и националната сигурност на Съединените щати и на партньорските ни държави. То ни позволява да налагаме забрана за издаване на американска виза на чужди държавни служители и членовете на тяхното семейство, които са свързани с корупция. Подобни сериозни мерки ще бъдат в полза на България в дългосрочен план, тъй като стриктното придържане към върховенството на закона е неразривно свързано с политическото и икономическото процъфтяване на България. В допълнение към насърчаването на прозрачност всяка силна демокрация трябва неотклонно да брани медийната свобода и да уважава гласа на малцинството. Само когато се чуят всички гласове и когато гражданите вярват на своето правителство и на държавните институции, България може да достигне своя пълен потенциал. САЩ ще продължат да подкрепят българското гражданско общество, да насърчават свободното и прозрачно медийно пространство и да подчертават значимостта от закрила на човешките права. В усилията ни за напредък в сферата на върховенството на закона изключително ценя изградените партньорски отношения между посолството и неправителствени организации, които посвещават усилията си за развитие на човешкия капитал и насърчаване на съдебна реформа и допринасят за успеха на България и развитието на частния й сектор. В заключение трябва да отчета, че всичко постигнато досега в нашето обхватно сътрудничество е изградено с трийсетгодишните усилия на много от присъстващите тук днес. Успехите ни дойдоха благодарение на взаимното ни желание да видим успеха на другия и да израстваме като съюзници и партньори в един свободен, безопасен и проспериращ свят. Със сигурност през последните 30 години сме постигнали много заедно. Въпреки това на хоризонта се очертава още много, с което да се похвалим пред следващите три, трийсет и още повече години. През времето, което ще прекарам в България, се надявам не само да опозная обикновени български граждани, които в ежедневието си проявяват смелост, характер и творчество, но и да използвам огромния потенциал на българския народ, за да изведем партньорството между САЩ и България на по-високо ниво. За мен е истинска чест, че мога да имам водеща роля в тези важни отношения, и с удоволствие ще работя с вас за постигането на нашите общи цели.", "date": "2019.11.29", "title": "За САЩ България е важна страна с потенциал"}
{"url": "https://www.dnevnik.bg/sport/2019/11/29/3998874_zvezdata_mo_fara_se_zavrushta_za_tokio_2020/", "text": "Олимпийският шампион в бяганията на 5000 и 10 000 метра от Лондон 2012 и Рио 2016 Мо Фара заяви, че се завръща на пистата. 36-годишният британец ще участва в игрите в Токио, но само в по-дългата дисциплина. Фара обяви оттеглянето си през 2017 г. и насочи вниманието си към маратоните, като  спечели този в Чикаго преди година . \"Надявам се да не съм загубил скоростта си. Ще тренирам здраво и ще видим какво мога да постигна. Много се вълнувам\", заяви атлетът, който има и шест златни медала от световни първенства. Завръщането му идва в момент, в който към него има въпроси покрай наказанието на бившия му треньор Алберто Саласар, санкциониран за четири години заради допинг нарушения. Преди тазгодишния маратон в Чикаго Фара заяви, че той самият не е направил нищо лошо.", "date": "2019.11.29", "title": "Звездата Мо Фара се завръща за Токио 2020"}
{"url": "https://www.dnevnik.bg/biznes/2019/11/29/3998871_za_godina_cenite_v_promishlenostta_sa_narasnali/", "text": "За една година промишлените цени са пораснали с 2.3%. Това показват данните на Националния статистически институт през октомври. Най-видимо е поскъпването при производството и разпределението на електрическа и топлоенергия и газ - с 10.2%, и в добивната промишленост - с 5.9%, а в преработващата промишленост е отчетено намаление с 0.3%. Понижение на цените в преработващата промишленост се наблюдава при: производството на хартия, картон и изделия от хартия и картон - с 3.2%, производството на дървен материал и изделия от него, без мебели - с 1.6%, и производството на химични продукти - с 0.4%. В съществено време покачване е отчетено при обработката на кожи и производството на изделия от обработени кожи без косъм - с 4.5%, ремонта и инсталирането на машини и оборудване - с 4.3%, и производството на лекарствени вещества и продукти - с 3.7%. На месечна база промишлените цени намаляват с 0.1%. За вътрешния пазар цените нарастват с 3.8% за година. Увеличението при производството и разпределението на електрическа и топлоенергия и газ - с 10.7%, в добивната промишленост е отчетено намаление - с 0.3%, а в преработващата промишленост не е отчетена промяна.", "date": "2019.11.29", "title": "За година цените в промишлеността са нараснали минимално"}
{"url": "https://www.dnevnik.bg/detski_dnevnik/2019/11/29/3997385_s_decata_v_pochivnite_dni_30_noemvri_i_1_dekemvri/", "text": "                         За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg и абонамент. Събота   - В книжарница  Kornel4kids  на ул. \"Любен Каравелов\" 22 от 11 часа са поканени деца, за да изрaботят поставки за важни бележки с разнообразна коледна декорация. - В музикалния театър от 11 ч. децата могат да гледат премиерата на спектакъла \"Снежната кралица\" с участието на балет \"Арабеск\", а от 14 ч. - \"Котаракът Шарл\". Вълшебствата за децата ще започват 30 минути преди началото на всеки спектакъл. Още във фоайето на театъра те ще попадат в приказната атмосфера на спектаклите. Там ще ги очакват героите от музикалните приказки, много изненади и подаръци.       - По случай честването на 200 години от основаването на музея \"Прадо\" в Мадрид, посолството на Испания и фондация \"Изиарт\" организират  специално тематично детско ателие , което ще запознае отблизо децата и техните родители с експозицията и най-известните картини от колекциите на музея. Арт работилницата ще се проведе от 11 ч. в Софийската градска художествена галерия. Предвидена е кратка теоретична част и практически арт занимания, в които всяко дете ще може да изработи свой магнит с персонажи и детайли от емблематични картини от постоянната експозиция на музея. Няма възрастови ограничения за децата, а техни помощници ще бъдат млади художници, завършили НХА. Ателието е с вход свободен за всяко дете с придружител родител, като всички материали за децата са осигурени предварително и посетителите не трябва да носят нищо допълнително.  - Екипите на \"Авиационно-космически форум\" и \"Университет за деца\" канят малки и големи на \"Дни на авиацията и Космоса\" в Руския културно-информационен център от 11 часа. Посетителите ще се потопят в света на науката от бъдещето - авиация с демонстрации на авиосимулатор \"Фотоника\", роботика и 3D принтиране, демонстрации по физика, химия и биология, беседи с космонавти и пилоти, филми за Космоса, научни работилници, кариерен форум и техническо изложение. Подробности -  тук .  -  В рамките на \"Киномания\"  от 11 и 13 часа децата могат да гледат анимационния филм \"Петсън и Финдъс 2 - Най-хубавата Коледа\".  - В театър \"София\"  Пипи ще отпразнува 50 срещи с публиката . Ще има и торта и още приятни изненади.  - В креативната работилничка на \" Мега Мол София\"  на партера ще се пръска цвят и абстрактни форми. Накрая малко блясък за финал и готово. Материали: картон, цветни хартии, пулверизатор, бляскава боя. Вижте повече  тук .   - В традиционната Майсторилница в Artmade Kids ще се изработват меки кукли от плат. Моделите са подготвени със сложност, която отговаря на възможностите на децата и тяхната възраст. Необходимо е предварително записване в страницата на Artmade Kids или на тел: 0882498170, вижте подробности  тук . Неделя  - От 11 ч. в Музикалния театър ще се играе спектакълът \"Аладин\", а от 14 ч. - \"Да целунеш принцеса\". Вълшебствата за децата ще започват 30 минути преди началото на всеки спектакъл. Още във фоайето на театъра те ще попадат в приказната атмосфера на спектаклите. Там ще ги очакват героите от музикалните приказки, много изненади и подаръци. - От 11 часа най-малките посетители на мол \"Сердика център\" ще участват в интерактивни театрални постановки за Маша и Мечока, Приключенията на Дядо Коледа и още... в  \"Коледни приключения\" .       - Екипите на \"Авиационно-космически форум\" и \"Университет за деца\" канят малки и големи на \"Дни на авиацията и Космоса\" в Руския културно-информационен център от 11 часа. Посетителите ще се потопят в света на науката от бъдещето - авиация с демонстрации на авиосимулатор \"Фотоника\", роботика и 3D принтиране, демонстрации по физика, химия и биология, беседи с космонавти и пилоти, филми за Космоса, научни работилници, кариерен форум и техническо изложение. Подробности -  тук . - Монтана - С богата програма от песни и танци на 2 декември в Монтана ще бъдат запалени светлините на коледната елха, която е естествено растящо дърво, съобщиха от местната община. Церемонията ще започне в 17.30 часа на централния площад \"Жеравица\". Кметът Златко Живков ще се обърне към гражданите с тържествено послание, след което ще бъдат запалени светлините на елхата. По-късно на сцена до елхата ще има концерт на представителен танцов ансамбъл \"Младост\", певческа група \"Пъстренец Jr.\", Мажоретен състав и танцова формация Dance Machine към общинския младежки дом в Монтана, както и на вокална група \"Каприз\" при Първо основно училище в Монтана. Те ще изпълнят песни и танци, посветени на коледните и новогодишните празници. - В Зоокъта беше открит нов детски кът за игра, съобщиха от общинската администрация. Зоокътът е изцяло на общинска издръжка и е с безплатен вход за всички.", "date": "2019.11.29", "title": "С децата в почивните дни (30 ноември и 1 декември)"}
{"url": "https://www.dnevnik.bg/evropa/2019/11/29/3998922_12_strani_v_es_blokiraha_predlojenie_golemi_kompanii/", "text": "Дванадесет държави - членки на Европейския съюз, блокираха предложение за ново правило, което щеше да принуди многонационални компании да разкриват колко печелят и какви данъци плащат във всяка една от страните в блока, предаде \"Гардиън\". Предложената директива имаше за цел да хвърли светлина върху въпроса как някои от най-големите в света компании като \"Епъл\", \"Фейсбук\" и \"Гугъл\" избягват плащането на около 500 милиарда долара на година под формата на данъци, като преместват печалбите си от страни с високи данъци, например Великобритания, Франция и Германия, към юрисдикции с нулеви или ниски такива, сред които Ирландия, Люксембург и Малта. Ирландия е един от най-големите бенефициенти при сегашните правила. Страната е домакин на корпоративни офиси, които събират печалби, генерирани от редица многонационални компании в ЕС. Ирландия позволява на световни технологични компании да плащат корпоративен данък от едва 6.25% в сравнение с 19% в Обединеното кралство. Решението ѝ да гласува против предложената директива, която щеше да принуди компаниите да съобщават приходите и печалбите си във всяка страна, дойде на фона на предупреждението на ирландския фискален орган, че икономиката на страната може да се срине, ако се затегнат мерките срещу укриването на данъците по света. Ирландският фискален съвет предупреди в четвъртък, че икономиката е станала толкова зависима от данъците, плащани от многонационални компании, че половината от всички корпоративни данъци, плащани там, идват от едва 10 световни компании. Те не са назовани, но се смята, че сред тях са американските технологични гиганти \"Епъл\", \"Фейсбук\", \"Майкрософт\", \"Дел\", \"Гугъл\" и \"Оракъл\". Сред другите гласували против предложението бяха Люксембург, Малта, Кипър, Латвия, Словения, Естония, Австрия, Чехия, Унгария и Хърватия. Швеция също гласува против, но защото правителството ѝ се опасява, че директивата може да разводни високите ѝ стандарти за прозрачност. Франция, Испания и Холандия бяха сред гласувалите за, а Германия се въздържа. Вотът се проведе повече от три години, след като Европейската комисия предложи да се предприемат мерки срещу укриването на данъци от корпорациите в отговор на скандала около \"Досиетата от Панама\". Предложението щеше да задължава компаниите с годишен оборот от над 750 млн. евро да обявяват приходите и печалбите си във всяка страна членка. Корпоративният данък в Ирландия е 12.5%, но тя взима само 6.25% за печалби, свързани с патент или интелектуална собственост на дадена компания.", "date": "2019.11.29", "title": "12 страни в ЕС блокираха предложение големи компании да обявяват какви данъци плащат"}
{"url": "https://www.dnevnik.bg/sport/2019/11/29/3998924_bnt_i_nova_televiziia_shte_izluchvat_suvmestno_evro/", "text": "Мачовете от европейското първенство по футбол ще бъдат излъчвани от БНТ и \"Нова броудкастинг груп\". Двубоите ще бъдат предавани по БНТ1, БНТ3, \"Диема\", \"Нова\", както и в каналите на платения пакет \"Диема екстра\". Точната схема на мачовете, предавани на живо и на запис, ще бъде изготвена след жребия за европейското. Първенството ще се проведе от 12 юни до 12 юли. Това ще е първото европейско в историята, което ще се проведе из целия континент. Българският национален отбор все още има възможност да се класира, но за целта  трябва да победи като домакин най-напред Унгария, а след това Исландия или Румъния  в края на март. \"Като телевизия с опит и традиции в отразяването на големи футболни форуми БНТ залага на своите утвърдени имена\", се казва в пресинформацията. В коментаторския екип влизат Ивайло Ангелов, Петър Василев, Стефан Георгиев и Петър Иванов. Водещи на студийните програми на \"Нова броудкастинг\" ще са Борислав Борисов, Петър Виденов и Мирослав Арабаджиев, а сред коментаторите ще са Георги Драгоев, Виктор Врачев и Лъчезар Пройнов. \"С интересни и впечатляващи гости, студийни програми, с атрактивно и модерно представяне на всичко свързано с шампионата ще помогнем на зрителите не само да усетят, но и да бъдат част от празника на великата игра\", каза генералният директор на БНТ Емил Кошлуков.", "date": "2019.11.29", "title": "БНТ и \"Нова броудкастинг груп\" ще излъчват съвместно Евро 2020"}
{"url": "https://www.dnevnik.bg/sviat/2019/11/29/3998928_eurbus_planira_da_pusne_purviia_putnicheski_samolet_s/", "text": "Европейският самолетостроител \"Еърбъс\" (Airbus) планира да разработи първия в света хибриден пътнически самолет. Това заяви в Хамбург ръководителят на концерна Гийом Фори, цитиран от световните агенции. Целта ни е да построим първия в света пътнически самолет с ниски емисии, е заявил Фори според \"Ройтерс\". Планира се това да бъде машина с хибридно-електрически двигател, която \"Еърбъс\" се надява да полети до 2035 година. Възможно е тя да бъде задвижвана от водород или климатично неутрални горива, допълва ДПА. Ръководителят на компанията не посочи по-подробна информация за техническите характеристики на бъдещия самолет. По думите на Фори \"Еърбъс\" иска да поеме водещата роля в създаването на екологично чисти самолети. Той призна, че това е сложен процес и ще изисква големи инвестиции. Авиотрафикът е източник на 2.5 на сто от световните емисии на въглероден диоксид.", "date": "2019.11.29", "title": "\"Еърбъс\" планира да пусне първия пътнически самолет с хибриден двигател до 2035 г."}
{"url": "https://www.dnevnik.bg/bulgaria/2019/11/29/3998921_do_dve_sedmici_sudut_shte_kaje_dali_registrira/", "text": "Избраното име на новоучредената партия на Слави Трифонов - \"Няма такава държава\", можело да се чете и като \"Няма такава хубава държава\". Тази възможна интерпретация на името изложиха пред Софийския градски съд юристите на новоучредената партия, възразявайки на появилите се по-рано мнения, че името може да спъне регистрацията, От екипа на Слави Трифонов подчертаха пред съда, че с позитивно чувство са избрали името и че изобщо не са имали мотив за отричане или уронване на престижа на българската държавност Основаната през септември партия  взе името на популярната песен на шоумена \"Няма такава държава\", което обаче носи силно критичен смисъл, за разлика от обявения днес пред съда. Преди време проф. Огнян Герджиков, бивш депутат и служебен министър, изрази лично мнение, че името \"Няма такава държава\" може да се окаже в нарушение на Закона за политическите партии. Представителят на прокуратурата не направи пред съда възражения за името. Логото на \"Няма такава дърава\" /НТД/ е ръка в син цвят с линии с цветовете на българското знаме. Адвокатите на партията подчертаха, че трицветните линии на логото не означават използване на националния флаг, което не е разрешено от Закона за политическите партии. Съдът прие представените документи, устав и програма, нямаше искания за представяне на допълнителни доказателства. Според адвокатите на НТД са изпълнени законовите изисквания за регистрация на партията, спазени са процедурите и няма налице пречки съгласно Конституцията да бъде регистрирана. Съдът ще се произнесе до две седмици.", "date": "2019.11.29", "title": "До две седмици съдът ще каже дали регистрира партията \"Няма такава държава\""}
{"url": "https://www.dnevnik.bg/evropa/2019/11/29/3998938_priemnikut_na_tusk_ima_risk_ot_razdelenie_v_es_v/", "text": "Европейският съюз е готов за следващата фаза от Брекзит, но рискува по-големи вътрешни разделения в търговските разговори с Великобритания, заяви новият председател на Европейския съвет Шарл Мишел, цитиран от \"Гардиън\". В едно от първите си интервюта, откакто беше номиниран за поста, Мишел каза, че Брекзит може да е изиграл важна роля за сплотяването на ЕС. Бившият белгийски премиер поема юздите след днешната официална церемония и ще наследи на поста Доналд Туск, който ръководеше срещите на държавните и правителствени ръководители на ЕС в продължение на пет години. Първият важен момент за Мишел ще бъде Европейският съвет на 12-13 декември, а на 12 декември ще се проведат и решаващите за Брекзит избори във Великобритания. Мишел изрази надежда те да внесат яснота по въпроса дали Великобритания ще ратифицира споразумението за оттеглянето. Ако Брекзит се състои на 31 януари, двете страни незабавно ще започнат 11-месечна надпревара за договаряне на споразумение за свободна търговия. \"Готови сме, знаем кои са най-важните принципи, които искаме да защитим и да насърчим в следващия етап\", каза Мишел пред \"Гардиън\" и още шест европейски вестника. \"Знаем и които са най-важните приоритети – целостта на единния пазар, честната конкуренция, споразумението от Разпети петък\", добави той. ЕС ще трябва да \"работи отново много усилено\", за да запази единството, посочи Мишел, особено предвид че страните имат различни икономически интереси в отношенията с Великобритания. \"Има риск да бъдат разделени на основата на различните икономически ситуации в различните държави. Но ако използваме същия прозрачен начин на работа, това е най-добрата гаранция за запазване на единството\", подчерта той. Мишел отказа да предрича дали двете страни ще могат да договорят търговска сделка за едва 11 месеца. Той посочи, че на срещата на върха иска да се фокусира върху еврозоната, климатичните промени и следващия седемгодишен бюджет на блока, и каза, че иска да избегне превръщането на Брекзит в голяма тема на съвета. За разлика от Туск, който наскоро обяви, че в сърцето си винаги ще бъде привърженик на оставането, бившият белгийски премиер избягва цветисти изказвания. \"Има много неща в сърцето ми и със сигурност аз също съжалявам за избора, но уважавам избора на британските граждани\", каза той, като добави, че ще бъде важно да се прояви спокойствие в предстоящите разговори. По-единен играч на световната сцена Неговият приоритет е да направи Европа по-единен играч на световната сцена. \"Има риск в дългосрочен план да има нова Студена война между САЩ и Китай. Не мисля, че съдбата на Европа е да стане по-малък партньор.\" По думите му лидерите на ЕС се нуждаят от \"по-стратегически дискусии\", включително за отношенията с Китай, преди две срещи на върха със страната следващата година. За разлика от предшественика му, който веднъж определи \"обезпокоителните изявления\" на Доналд Тръмп като една от заплахите пред Европа, Мишел каза, че ЕС и САЩ споделят \"еднакви цели\" и много общи ценности, макар да отбеляза, че са в конфликт за климатичните промени и иранската ядрена сделка. \"Строител на мостове\" Описвайки се като \"строител на мостове\", той подчерта, че опитът му в белгийската политика ще му помогне да намира компромиси между 27 страни. \"Много държави гледат на Белгия като на мини Европа\", допълни Мишел, който е либерал, смятан за близък до френския президент Еманюел Макрон. Той обаче подчерта, че германският канцлер Ангела Меркел е била първият лидер на ЕС, предложил му да обмисли европейския пост. Мишел говори положително за  идеите за реформиране на процеса на разширяване на ЕС , свързвани с Макрон, който предизвика критики, блокирайки началото на преговорите за еврочленство със Северна Македония. \"Трябва да обсъдим дали е възможно да подобрим този процес, например с възможността да се вземе решение за принципа за обратимостта\", каза Мишел, имайки предвид ключова идея на Франция страните да могат да бъдат връщани обратно на опашката, ако отстъпят от демократичните реформи.", "date": "2019.11.29", "title": "Приемникът на Туск: Има риск от разделение в ЕС в търговските преговори с Лондон"}
{"url": "https://www.dnevnik.bg/kultura/2019/12/15/3994949_otkus_ot_shtrihi_ot_edin_jivot_v_trudno_vreme_na/", "text": "                         Анастасия Мозер представя своя мемоар \"Щрихи от един живот в трудно време\". Анастасия Мозер проговаря за някои от най-травматичните и все още будещи спорове събития, свидетелстващи за три етапа от българската история. \"Анастасия Мозер. Щрихи от един живот в трудно време\" – откровено свидетелство за три етапа от българската история – излиза до броени дни по книжарниците. Някои от най-травматичните и все още будещи спорове събития, определили пътя на България от царство, през народна република към демокрация, излизат наяве в първото лично свидетелство на основателя и лидер на \"БЗНС – Народен съюз\" и партията \"Обединени земеделци\" Анастасия Мозер. Пред своя съмишленик и приятел Драголюб Гаджев Анастасия Мозер разказва за трудното си детство в Царска България, за гоненията, на които е бил подложен баща ѝ д-р Г. М. Димитров, за неговата съпротива срещу Тристранния пакт и срещу комунизма. За капаните на Студената война, за съдбата на българските емигранти, за новата надежда и за разочарованията на Прехода – \"Щрихи от един живот в трудно време\" е поглед към историята на съвременното българско общество от човек, прекарал целия си живот в окото на политическия вихър. Като дъщеря на видния български политик Г. М. Димитров, лидер на БЗНС – \"Пладне\", още от ранно детство Анастасия Мозер има възможността да наблюдава ключови процеси в политическия живот на българското общество. Достъпът до исторически документи, до елита на българската политика, както и ценните разговори с политици от обкръжението на баща ѝ превръщат нейния разказ в безпрецедентен исторически документ. Години по-късно, когато се завръща от живот в чужбина, Анастасия Мозер сама се впуска в политиката, като продължава завета на баща си с новото превъплъщение на БЗНС и става народен представител в продължение на четири години. Разказ за една изключителна съдба в изпълнена с перипетии епоха, извор за историята на съвременна България, свидетелство за поколения напред – \"Щрихи от един живот в трудно време\" гледа към едно по-добро бъдеще с непоклатима вяра в силата на българския дух, в свободата и човечността. Безспорно в най-новата ни история на т.нар. преход към демокрация и установяване на пазарна икономика коалицията Обединени демократични сили, която бе управляваща политическа сила за периода 1997 – 2001 година чрез своя пълен правителствен мандат заема своята водеща роля. Цялата ѝ реформаторска дейност, като започнем от първите два закона за валутния борд и Закона за банките, с които спряхме инфлацията, създадена от предишното правителство на Жан Виденов и неговия икономически гуру Румен Гечев, и последвалите реформи в социалната, икономическата, културната и т.н. дейности е широко известна. Но бих искала да споделя някои факти относно изграждането на тази коалиция. През 1993 година политическите партии от демократичния спектър бяха вече загърбили най важното – диалога! Като лидер на обединения вече БЗНС предложих като една от главните политически задачи да възстановим общуването и разговорите между политическите лидери и да потърсим възможност за предсрочни парламентарни избори. Това бе времето на най-активното разграбване на България в т.нар. безвремие на правителството на проф. Любен Беров. Ние по това време не бяхме представена в парламента партия поради стратегически грешки за изборите през октомври 1991 г., осъществени от ръководствата на БЗНС \"Никола Петков\" (искам да подчертая, че главният секретар Милан Дренчев и още неколцина млади земеделци трябва да изключим от тази вина) и на БЗНС – Единен, начело с главния секретар Ценко Барев, който заедно с половината от ръководството налагаше позицията \"Никога с тях, те ще ви погълнат и ще ви изплюят...\". Такова бе и поведението му до началото на обединителния конгрес на БЗНС през ноември 1992 г. Политическото ръководство на БЗНС \"Никола Петков\", подкрепи единодушно идеята за възстановяване на диалога между партиите, създали СДС. За да покажем нашето присъствие в страната, ние организирахме няколко масови митинга и шествия с мотото \"Да върнем земята на собствениците им\". В тях взеха участие по наша покана почти всички известни политици от демократичната общност. По улиците на столицата от Централна гара до площад \"Ал. Невски\" софиянци горещо ни приветстваха и подкрепяха. Затова предприехме и редица срещи, за да аргументираме желанието за единство между партиите. \"Заповядайте на територията на парламента\" – заяви Ал. Йорданов, тогава председател на НС. \"Подкрепям с две ръце начинанието.\" \"Трудно, много трудно ще стане тази работа\" – каза Стефан Савов, председател на Демократическата партия. \"Недоверието между нас е огромно. Но давайте напред, като сте тръгнали.\" \"Добре, госпожо Мозер, колко му е да падне едно правителство – бе категоричен Ахмед Доган, – да направим нови избори, но пари откъде? Ще ни трябват милиони левове, а никой от нас няма пари. Това е най-важното. Търсете пари, останалото е лесно.\" \"Да, вярно е, че не оценихме правилно това велико средство на демокрацията – диалога – сподели Филип Димитров, – сега като че ли сме доста закъснели. Но винаги има надежда, нека вървим напред!\" Положително се изказаха и други извънпарламентарни партии, ентусиазирани бяха всички, но инициативите за изграждане на обща политика и действия бяха твърде скромни. Създаденият от правителството на Беров икономически и финансов хаос осигуряваше най-добри условия за разграбване на държавните активи. Политиката на политическата мафия \"да застанем на входа и на изхода\" триумфираше. Явно се очертаха и изградиха олигархичните структури, които гласно и негласно си разпределяха различните икономически отрасли в страната. Същите намерения имаха от икономическото (или по-скоро олигархичното) обединение \"Възраждане\" от новоизлюпените богаташи. Нямаше политическа сила, която да се противопостави на пладнешкото разграбване. В тази обстановка БСП взе инициативата за предсрочни избори през 1994 година и правителството на проф. Беров падна. Опитът да се прави нов кабинет доведе до още хули и обвинения между различните лобита в коалицията на \"големите надежди\" и до още по-голямо разцепление в СДС. Недоверието, подхранвано от свои и чужди, поднесе трагични резултати. Тогава по инициативата на Стефан Савов трябваше да реагираме на този разпад и затова създадохме коалицията \"Народен съюз\" – БЗНС, Демократическа партия с мотото \"Разумният избор\", но времето до изборите на 18.12.1994 г. бе твърде късо, за да се популяризира сред хората. БСП спечели категорично изборите и получи 125 места в Народното събрание. СДС – 69, \"Народен съюз\" – БЗНС, ДП – 18 депутати, и ДПС – 15. Анализи на това изборно поражения са правени много и затова искам да разкажа за няколко други неща от този период. Най-важното политическо послание на БСП бе \"Да спрем разрухата\", то и до днес битува в главите на техните лидери. Но как разбираха Жан Виденов и неговите душеприказчици тезите на това послание, как тяхната главна пропагандистка Клара М. размахваше червената карта на България, че са победители, как техният икономически стратег Румен Гечев, който се бе пласирал преди това и \"мина\" на обучение в известния Университет по икономика в Чикаго, и още една група \"реформатори\" успешно успяха да неутрализират политически и дори физически Андрей Луканов и неговите \"проверени стари пушки\" и до какви изводи стигнаха ще се постарая да споделя най-важните от тях. За нас център на внимание бе процесът с възстановяването на собствеността на земята. Ще напомня на читателите случая с депутата от БСП Златимир Орсов в качеството му на председател на Комисията по земеделие в НС, който стана нарицателен с неговите кооперации, наречени \"Орсовки\". По-важна бе защитната теза, че земята трябва да се възстановява в идеални граници. Какво означаваше това – мутация на проблема, като се създава нов продукт, в който земеделските имоти остават в нови текезесета. Това бе не само връщане назад във времето, но и ново силово налагане на същия стар начин на една огромна несправедливост спрямо собствениците. БСП искаха идеалните граници на имотите, т.е. всеки да притежава в съсобственост идеални части в един голям парцел и когато пожелае да се разпорежда с имота си, да е зависим от поведението на останалите съсобственици. Хората искаха реални граници, искаха да знаят съседите си от изток, запад, север и юг. Това бе решено едва при управлението на ОДС с новите планове за земеразделяне. По-съществената страна от политиката на правителството на Жан Виденов бе наложеният мандат за провеждането на социално ориентирана икономическа политика с плавен преход!", "date": "2019.11.29", "title": "Откъс от \"Щрихи от един живот в трудно време\" на Анастасия Мозер"}
{"url": "https://www.dnevnik.bg/bulgaria/2019/11/29/3998942_socialnoto_ministerstvo_izvodite_za_domovete_za_deca_s/", "text": "Констатациите в  доклада  на Интернационал за правата на хората с увреждания (ИПХУ) за състоянието на домовете за деца с увреждания в България \"са тенденциозни, не са представителни и целят да омаловажат процеса на деинституционализация в България\". Това посочва Министерството на труда и социалната политика (МТСП) в свое становище, изпратено до \"Дневник\". Повод за позицията е докладът на международната неправителствена организация, в който се казва, че България е заменила голямата система от сиропиталища с нова и по-малка система от институции, но съществена промяна в условията, грижите и отношението към децата няма и повечето от тях са обречени доживот на изолация от обществото. Докладът беше представен миналата седмица, а днес по темата световният телевизионен канал на Би Би Си ще излъчи документален филм. От ведомството не приемат \"от единични случаи да се правят генерализирани изводи и заключения за процеса на деинституционализация на грижите за деца в България\", но уточняват, че   В позицията си МТСП отрича в българските групови домове да има нарушение на човешките права. В доклада на организацията се казва, че децата в институциите у нас продължават да са изложени на риска от емоционални и физически травми и задълбочаване и утежняване на уврежданията им. \"Описаната картина в доклада в никакъв случай не отговаря на реалната ситуация в България\", пишат от МТСП. \"Искаме да подчертаем, че обективен анализ на предприетата от правителството през 2010 г. реформа за деинституционализация на децата в Република България може да се направи само ако се анализират всички предприети законодателни и други мерки, а не да се правят изводи само от един ограничен кръг подбрани услуги\", става известно от становището на ведомството. Експертите на организацията, базирана в САЩ, са посетили 18 групови домове, 4 центъра за настаняване и две училища. Въпреки че никъде в доклада не става въпрос за закрития дом в село Могилино, от социалното министерство уточняват в становището си, че е била извършена проверка във всички центрове за настаняване от семеен тип, в които има настанени деца и младежи от закрития Дом за деца и младежи с умствена изостаналост в село Могилино. \"Проверката установи, че всички деца и младежи в центровете са в добро състояние, забелязва се напредък в развитието и социалните умения и добро качество на грижа за тях. Осигурени са и съпътстващи и подкрепящи услуги в общността за консултиране, рехабилитация, терапия и други, както и включване в образование. Техните права не са нарушени. Поради това не можем да приемем проблемите, установени в резидентната услуга за пълнолетни лица, да се прехвърлят към добре работещи услуги за деца.\" От МТСП смятат още, че животът на децата с увреждания след извеждането им от старите големи институции е по-добър. \"В момента усилията ни са насочени към подобряване на качеството на грижа, както и подобряване на уменията на специалистите.\" \"Категорично възразяваме срещу твърденията, че фокусът на реформата е върху извеждането на децата от специализирани институции и настаняването им в \"малки групови домове\". Напротив, фокусът на реформата е превенция на изоставянето на децата и реинтеграция в семейна среда. Създадохме и услуги за ранна интервенция на уврежданията именно за да подкрепим родителите да не изоставят децата си с увреждания. Считаме, че преди да се отправят такива тежки и неверни твърдения за предприетата от нас реформа, трябва да се анализират и всички наши законодателни и други мерки, а не да се правят изводи само от един ограничен кръг услуги, каквито са резидентните услуги\", пишат още в становището си от социалното министерство. Те отричат и твърдението, че \"България сегрегира децата и младежите с увреждания и ги обрича на живот в услуги, които са всъщност по-малки институции\". \"Тази манипулация напълно се опровергава дори само от факта, че за близо 27 000 деца с трайни увреждания (над 50% увреждане) се получава месечна парична помощ за отглеждане на дете с трайно увреждане. Тази помощ може да се получава само за деца, които живеят в семейна среда и се отглеждат от родители, роднини или близки или приемни семейства. От друга страна, децата до 18 г. с увреждания в резидентна грижа са 618. Младежите в центровете за настаняване от семеен тип са 804. От съпоставката на тези числа е очевидно, че превес за децата с увреждания има грижата в семейна среда. Подкрепата в семейна среда се допълва и с всички услуги (информиране и консултиране, рехабилитация, дневна грижа, терапия, обучения за придобиване на умения и др.), които са безплатни за децата\", пишат от МТСП.  голяма част от децата продължават да са изложени на опасности. Според доклада трябва да има фундаментална промяна в политиките и програмите на държавата, които да се основават върху правилото, че всички деца имат право и потребност да живеят и растат в семейство. \"Ще посочим само някои факти, които доказват не само мащабността на реформата и постигнатите до момента резултати, но и че посоката ни е правилна. Това, че успяхме да изведем от специализираните институции над 90% от децата, настанени в тях, както и да закрием 116 специализирани институции (над 80% от съществуващите към 2010 г.), включително и всички домове за деца с увреждания, са само част от постиженията на реформата. Най-важното е, че нейният основен фокус не е осигуряване на резидентна грижа за деца, а превенция на изоставянето и реинтеграция в семейна среда\", пишат от МТСП. Според тях най-големият резултат от реформата е именно превесът на грижата в семейна среда за децата. Данните за децата в публична грижа показват, че много по-висок е делът на тези, които се отглеждат в семейства на роднини или близки и в приемни семейства, в сравнение с броя на децата в резидентна грижа. От социалното министерство уточняват, че към края на октомври тази година \"децата, настанени в семейства на роднини или близки, са 4628; децата, настанени в приемни семейства, са 2093; а децата/младежите, настанени в услуги за резидентна грижа (центрове за настаняване от семеен тип), са 2887 (общ брой деца/младежи с и без увреждания). За сравнение - около 80% от децата във формална грижа през 2010 г. са ползвали резидентните услуги\". Становището завършва с констатацията, че \"деинституционализацията на грижата за децата в България все още не е приключила, но както и в самото й начало, така и сега, тя се основава изцяло на принципите, заложени в Общите европейски насоки за преход от институционална грижа към услуги, предоставяни в общността\".", "date": "2019.11.29", "title": "Социалното министерство: Изводите за домовете за деца с увреждания са тенденциозни"}
{"url": "https://www.dnevnik.bg/sviat/2019/11/29/3998973_irakskiiat_premier_podade_ostavka_sled_dva_meseca/", "text": "Иракският премиер Адел Абдул Махди се оттегли след призива на най-висопокопоставения шиитски духовник към парламента да преосмисли подкрепата си за него, за да избегне \"експлозия на гражданското недоволство и тиранията\", предаде \"Ройтерс\". В подписано от него изявление се казва, че оставката е \"отговор на този призив\" и че ще я представи пред парламента. Не се посочва точна дата. Призивът дойде от аятолах Али ал Систани, който подкрепяше протестите в последните два месеца. Иракчаните протестират за по-добро управление и качество на живот, а част от тях са на улиците и за да изразят съпротивата си срещу влиянието на външни сили като Иран или САЩ. Призивът на влиятелния Систани и оставката на Абдул Махди  следват един от най-кървавите дни  от началото на протестите, в който десетки загинаха в няколко града. Убитите до момента от силите за сигурност са над 400 души, предимно млади протестиращи. Според някои данни ранените са над 15 хил. души. Най-голямата криза в Ирак от години се задълбочи и заради намесата на Иран. Президентът Бархам Салих  увери, че Абдел Махди ще подаде оставка, ако се намери заместник , но медии в региона писаха за усилията на Техеран да предотврати падането на правителството му.", "date": "2019.11.29", "title": "Иракският премиер подаде оставка след два месеца протести"}
{"url": "https://www.dnevnik.bg/gradska_sreda/2019/11/29/3998993_italianski_arhitekt_specheli_konkursa_za_ploshtad/", "text": "Архитектурното студио на италианеца Масимилиано Фуксас спечели международния конкурс за обновяване на площад \"Света Неделя\", организиран от Столичната община. На обявяването на победителя присъства кметът на София Йорданка Фандъкова. Председател на международното жури е Малина Едрева, председател на общинската комисия по култура и образование. Тя обяви победителя, чийто проект предвижда площад \"Св. Неделя\" да бъде пешеходен, без автомобилно движение. Компромис е направен само за трамвая, който ще заобикаля църквата, както и досега. Археологическите находки ще бъдат съхранени в подземно ниво и покрити с прозрачен материал. Върху него ще минават пешеходците в пасажа от Богословския факултет към църквата \"Св. Неделя\". Пешеходната зона пред сградите на Министерството на здравеопазването и Булбанк ще е осеяна със затревени квадрати. Вечер площадът ще се озарява от десетки кристални осветителни тела и от фонтани.      Италианският екип архитекти на студио \"Фуксас\" е търсил приемственост с устройството на площада от римско време. Акцентирано е върху Декумануса – централната точка на всеки римски град, от който е тръгвало общото планиране на улиците в четирите посоки на света. В журито, в което освен българските архитекти Григор Дойчинов, Галина Тачиева, доц. Йорданка Кандулкова участват и проф. Паоло Дезидери от Римския университет \"Рома Тре\", главните архитекти на Москва и Варшава Сергей Кузнецов и Марлена Хапах, Дейвид Басулто, гл. редактор на ArchDaily, Мартин Аартц, преподавател в Академията за архитектура в Ротердам, Йони Бобоци, ръководител на градоустройството на община Тирана, и др.      Против проекта на \"Фуксас\" от членовете на журито е бил арх. Борислав Игнатов, председател на Камарата на архитектите в България. Той обясни за \"Дневник\", че е избран най-претенциозният и най-скъпият за реализация проект, но не и най-добрият. \"Има един гениален проект за площада, но той бе класиран на пето място\", каза той, преди да се огласи кой архитект на кой проект е автор. След отварянето на проектите се оказа, че той е на френското студио \"Вилмот\". В него се предвижда много зеленина и дървета на площада. В отговор главният архитект Здравков обясни, че журито е направило забележки на всички проекти, които целят да подобрят интеграцията между хората, пространствата и археологията на площада. На второ място журито постави идейният проект на обединението Al Architects, на трето - консорциумът OW/MA/CL, а четвърти са архитектите от студио Паола Вигано.      Главният архитект на София Здравко Здравков обяви, че реализацията на проекта на \"Фуксас\" трябва да завърши за четири години. \"До 2021 г. трябва да започнат работите по площада\", заяви Здравков. Масимилиано Фуксас е 75-годишен. Роден е в Рим в семейство на бежанци от Литва. Неговото архитектурно студио печели престижни конкурси в цял свят. Последните проекти са за Националния архивен център на Франция, сградата на Военния съюз в Рим, терминал 3 на летището на Шънджън в Китай.", "date": "2019.11.29", "title": "Италиански архитект спечели конкурса за площад \"Св. Неделя\""}
{"url": "https://www.dnevnik.bg/sport/2019/11/29/3999005_livurpul_zagubi_osnoven_futbolist_do_nova_godina/", "text": "Ливърпул\" ще е без един от основните си футболисти до Нова година, обявиха червените. Полузащитникът Фабиньо е с травма в глезена. Бразилецът беше сменен принудително в 18-ата минута на мача с \"Наполи\" в Шампионската лига. Фабиньо е един от ключовите играчи в състава на Юрген Клоп. Той е играл в 12 от 13-те мача във Висшата лига дотук през сезона. \"Ливърпул\", който е водач в първенството с осем точки пред \"Лестър\", приема \"Брайтън\" в събота. След това програмата до Нова година включва пет мача във Висшата лига, един в Шампионската лига, както и участие в световното клубно първенство.", "date": "2019.11.29", "title": "\"Ливърпул\" загуби основен футболист до Нова година"}
{"url": "https://www.dnevnik.bg/skorost/2019/11/29/3999008_proverkite_za_skorost_produljavat_vkljuchitelno_i/", "text": "Продължава започналата на 25 ноември операция за контрол на скоростните режими, включително и в тъмната част на денонощието, предупредиха от пресцентъра на МВР. Уточнява се, че екипите ще наблюдават както междуселищните, така и пътищата в очертанията на населените места. Статистиката на Пътна полиция показва, че от началото на годината до 25 ноември броят на издадените фишове за превишена скорост е 702 604. Близо 1/5 от констатираните нарушения са засечени в тъмната част на денонощието, когато се регистрират и най-тежките катастрофи. Само през месеците септември и октомври са издадени съответно 57 414 и 84 094 фиша за скорост, като между 15 и 20% от всички нарушения са установени в тъмната част на денонощието. Най-често водачите на леки автомобили нарушават скоростните режими в населените места, сочи анализът на експертите, извършен за периода от началото на годината до ноември месец. 414 322 от всички констатирани нарушения са регистрирани именно в населени места, а на междуселищни пътища те са 282 814. Санкционираните шофьори, осъществяващи обществен превоз на пътници и опасни товари, са 3062. От началото на годината до 31 октомври в България са регистрирани 5607 тежки пътнотранспортни произшествия с 517 загинали и 7103 ранени. Поради несъобразена скорост са станали 1469 катастрофи със 158 загинали и 1940 ранени. В момента Пътна полиция разполага със 148 мобилни радара в патрулките, 30 триноги и 25 стационарни камери. В момента е в ход  обществена поръчка за покупка  на 159 нови радара от различни видове - 103 стационарни уреда за контрол на скоростта и 56 стационарно преносими. Осигурено е и финансиране за изграждане на още осем отсечки за контрол на средната скорост. В ход е и обществена поръчка  за покупка на цивилни автомобили  за контрол на скоростта по магистралите. При нея впечатлява цената - 4.8 млн. лева за 15 коли, или по 320 хил. лева за всяка патрулка под прикритие. Обяснението е, че е скъпо оборудването им.", "date": "2019.11.29", "title": "Проверките за скорост продължават, включително и нощем, предупредиха от МВР"}
{"url": "https://www.dnevnik.bg/razvlechenie/2019/11/29/3998962_mark_djeikubs_i_nirvana_si_razmeniat_sudebni/", "text": "Модният дизайнер Марк Джейкъбс е завел дело срещу групата \"Нирвана\", след като по-рано тази година срещу него бе заведено дело за нарушаване на авторски права в дизайна на тениска с името на групата в типичния за тях шрифт, съчетано с тяхното лого на усмихнато лице, пише \"Гардиън\". Съдебната война между двете знакови в музиката и в модата имена започна през януари, когато групата заведе иск срещу Джейкъбс, в който го обвинява, че по измамен и злонамерен начин е създал дизайн, който да бъде сбъркан с лицензираните от \"Нирвана\" дрехи и продукти. Джейкъбс се опита да обори обвиненията през март. Адвокатите му твърдяха, че усмихнатото лице е \"обичайно изображение\" и че макар дизайнът му да е вдъхновен от концертните тениски на \"Нирвана\" през 90-те, създаденият от него все пак не нарушавал авторски права, тъй като се различавал достатъчно от този на групата. В делото на Джейкъбс дизайнерът иска претенциите на \"Нирвана\" над логото да бъдат отхвърлени, а съдебните разноски на компанията му да бъдат поети. Адвокатите на групата ще продължат да оспорват делото - те се оплакват, че личности, които са по-запознати с регистрирането на авторски права, не са били разпитани от адвокатите на Джейкъбс.", "date": "2019.11.29", "title": "Марк Джейкъбс и \"Нирвана\" си разменят съдебни обвинения заради тениска"}
{"url": "https://www.dnevnik.bg/bulgaria/2019/11/29/3999011_makar_i_s_lek_napreduk_bulgariia_ostava_v_dunoto_po/", "text": "За поредна година България е на едно от последните места в Европа по медийна грамотност, показва сравнителен анализ, изготвен от института \"Отворено общество\" - София. Индексът за медийната грамотност бе създаден през 2017 г. в отговор на разпространението на фалшивите новини и феномена \"постистина\", за да измери потенциала за устойчивост към тях и да допринесе за намиране на решения. Той оценява и класира 35 страни в Европа според техния капацитет да устоят на негативните ефекти на фалшивите новини. Индексът предлага модел за измерване на медийната грамотност, според който в държавите, в които медиите са по-свободни, хората – по-образовани, а доверието между гражданите – по-високо, може да се очаква по-голяма степен на медийна грамотност. На върха на класацията за 2019 г. са Финландия, Дания, Холандия, Швеция и Естония. Финландия е първа, като има значителна преднина пред другите със 78 точки от 100. Дания е на 2-ра позиция със 72 точки, а Холандия и Швеция имат по 71 точки. Последните пет страни са Северна Македония (с 12 точки), Турция (19 точки), Албания (22 точки), Босна и Херцеговина (24 точки) и Черна гора (с 29 точки). България е на 32-ра позиция с 36 точки. В сравнение с предишните издания на индекса страната отбелязва известно подобрение - увеличение с по две точки годишно, но все още остава в дъното на класацията. И тази година няма друга страна - член на ЕС, която да е след България. Сравнението на резултатите от предходната година показва най-значително влошаване в резултатите на Чехия и Словакия, следвани от Латвия, Полша, Литва и Румъния. Най-значителното подобрение между 2018 г. и 2019 г. се наблюдава при Турция (с 4 точки), но страната остава предпоследна. При разглеждане на резултатите през 2017 г. и 2019 г. се вижда най-голямо влошаване сред страните - членки на Европейския съюз, в Централна и Източна Европа. Резултатът на Словакия пада със 7 точки, на Полша - с 6, а на Чехия - с 5 точки. България е единствената страна от Централна и Източна Европа, която не регистрира спад, но тя е на последно място от групата на тези държави. Докладът очертава възможните връзки между медийната грамотност, доверието към експертите и журналистите и корупцията. Ерозията на доверието в обществата се придружава от нарастване на фалшивите новини и дезинформацията и това е една от най-значимите вредни последици, посочват от \"Отворено общество\" - София. Резултатите показват, че високите нива на недоверие в учени и журналисти кореспондират с ниските оценки по медийна грамотност. Съответно страните с добро представяне в индекса имат ниски нива на недоверие в експертите и медиите. Друг социален проблем – корупцията, измерен от Индекса за възприятие за корупцията, изглежда, има директна връзка с резултатите на Индекса за медийна грамотност, въпреки че не може да се направят изводи за причина и следствие. Страните, които се считат за по-корумпирани, имат по-ниски оценки по медийна грамотност, а тези, които се считат за по-чисти от корупция, са с по-високи оценки по медийна грамотност. Едно от възможните обяснения е, че корупцията процъфтява в институционално слаби страни и е в дългия списък на оплаквания на гражданите заедно с липсата на доверие във властите. В доклада се посочва, че по отношение на фалшивите новини не е удачно да се използват радикални мерки като пълна забрана при всички случаи. Изтъква се, че това поражда два типа предизвикателства - регулациите против фалшиви новини да бъдат използвани за ограничаване на свободата на изразяване, както и необходимостта да се отчитат т.нар. алтернативни факти. Анализаторите предлагат няколко подхода за справяне с фалшивите новини. Например да се държат отговорни социалните мрежи, особено що се отнася до личните данни, използване и насърчаване на организации за проверка на фактите, маркиране на невярна информация, разработване и прилагане на адекватни за времето етични кодекси и други форми на саморегулация. Според тях са необходими и повече гаранции, че няма да бъдат толерирани както силно проблемното поведение \"онлайн\", така и свързаното с това поведение извън интернет. \"Изводите на доклада подчертават нуждата от подход \"обратно към основните неща\" в справяне с фалшивите новини, дезинформацията и техните последствия – това включва справяне с ерозията на общественото доверие и корупцията в най-широкия смисъл, гарантиране на медийната свобода и систематично прилагане на образователни подходи като своеобразна ваксинация срещу фалшивите новини\", се посочва в доклада.", "date": "2019.11.29", "title": "Макар и с лек напредък, България остава в дъното по медийна грамотност в Европа"}
{"url": "https://www.dnevnik.bg/analizi/2019/11/29/3999033_prevod_v_efir_kak_borisov_shte_vuvejda_stabilnost_v/", "text": "Как обещанието не поражда ангажимент; защо обичаме еднакво и републиканци, и демократи; колко са независими медиите и защо президентът сам отне възможността си да не се съмнява в процедурата по избор на главен прокурор.", "date": "2019.11.29", "title": "Превод в ефир: Как Борисов ще въвежда стабилност в САЩ"}
{"url": "https://www.dnevnik.bg/citat_na_deniia/2019/11/29/3998997_citat_na_denia_g-n_makron_proverete_dali_vie_samiiat/", "text": "                         С тези думи турският президент Реджеп Тайип Ердоган  осъди  коментарите на френския си колега Еманюел Макрон, че Западът наблюдава \"мозъчната смърт\" на НАТО.  Думите  на Макрон, използвани по различен начин от лидери в Европа и Русия, разпалиха дебат за перспективите пред алианса преди 70-годишния юбилей и срещата на върха на лидерите на страните от организацията другата седмица. В Истанбул Ердоган заяви, че лидерът на Франция няма право да прави подобни коментари (ден след като външният му министър Мевлют Чавушоглу нарече френския лидер \"поддръжник на терористи\"). Той има предвид подкрепата на Макрон за сирийските кюрдски бойци, смятани от Турция за сирийско разклонение на ПКК, но подкрепяни от Париж. \"Сирийският режим не е поканил и вас\", продължи турският президент, имайки предвид коментара на Макрон, че ако Турция очаква солидарност от съюзниците, тя трябва да спре окончателно замразената в момента операция в Североизточна Сирия. Френският държавен глава каза вчера след среща с генералния секретар на НАТО Йенс Столтенберг, че стои зад думите си за \"мозъчна смърт\", и посочи за пример неадекватната според него реакция на алианса при турската операция в Сирия. Макрон реагира на призива на Анкара към НАТО да приема Турция като толкова важна за сигурността, колкото са балтийските страни. Анкара заплаши по-рано тази седмица, че  няма да подкрепи помощ за Полша и балтийските страни  и постави като условие да промени решението си съдействието на НАТО в Сирия. Вчера Чавушоглу обяви за напразни усилията на Макрон да е \"лидер в Европа\", тъй като \"лидерството става по естествен път\". След всички тези коментари Макрон и Ердоган ще се срещнат лично другата седмица в Лондон, където се събират лидерите от НАТО. Според някои медии те ще имат и отделен разговор с американския им колега Доналд Тръмп.", "date": "2019.11.29", "title": "Цитат на деня: Г-н Макрон, проверете дали вие самият не сте в мозъчна смърт"}
{"url": "https://www.dnevnik.bg/evropa/2019/11/29/3999049_maltiiskiiat_premier_se_gotvi_za_ostavka_zaradi/", "text": "Малтийският премиер Джоузеф Мускат е казал на свои сътрудници, че планира да подаде оставка заради политическата криза, предизвикана от убийството на журналистката Дафне Каруана Галиция, предаде \"Ройтерс\", позовавайки се на \"Таймс ъф Малта\". Говорителят на Мускат нито потвърди, нито отрече информацията. Шефът на кабинета на Мускат и двама членове на кабинета му  вече се оттеглиха  по-рано тази седмица заради случая, който заплашва да срине малтийския политически елит повече от две години след като Каруана Галиция беше убита с кола бомба. В петък семейството ѝ поиска оставката на Мускат, след като неговата дясна ръка Кийт Шембри беше по-рано освободен. Шембри, който напусна поста и беше задържан за разпит по случая тази седмица, отрича да е извършил нещо нередно. Полицията заяви, че вече не се нуждае от него в ареста за разследването си. По-рано в петък кабинетът на Мускат  отказа да помилва  основния заподозрян за убийството на журналистката Дафне Каруана Галиция - бизнесменът Йорген Фенек - в замяна на информации по случая. Според адвокатите на Фенек в показанията му ще става въпрос за високопоставени правителствени служители, включително и Шембри. Фенек, който беше арестуван  миналата седмица, докато опитваше да напусне страната с яхтата си, също бе освободен под гаранция в петък. По-късно днес той се яви на изслушване, на което се надява да отправи молбата си за помилване директно към президента, защото според адвокати кабинетът е в конфликт на интереси. Членове на семейството на Каруана Галиция и техни поддръжници се събраха на бдение пред централата на правителството, където кабинетът реши на среща, продължила до ранните часове на петък да отхвърли молбата за имунитет на Фенек. Трима души очакват дело заради поставяне на бомбата, убила Каруана Галиция, но досега властите не успяваха да проследят кой ги е наел. Случаят напредна бързо в последните седмици,  след като посредник , заподозрян, че е представил убийците на поръчителя, беше помилван в замяна на показания. Малко след това властите арестуваха Фенек. Фенек е директор и съсобственик на бизнес група, която спечели през 2013 г. обявен от малтийското правителство търг за построяване на топлоцентрала, работеща с газ, на острова. През февруари 2017 г., осем месеца преди да бъде убита с кола бомба, Каруана Галиция написа в блога си за мистериозна компания в Дубай, наречена 17 Black Limited, твърдейки, че тя е свързана с малтийски политици, но без да публикува доказателства. Тя не успя да разкрие кой е собственик на компанията. По-късно разследване на \"Ройтерс\" установи, че това е Фенек. Според имейл от декември 2015 г., разкрит от малтийските финансови регулатори, тайни панамски компании, притежавани от тогавашния министър на енергетиката Конрад Мици и Кийт Шембри, трябвало да получат пари от 17 Black за неопределени услуги. Според имейла панамските компании са очаквали плащания от до 2 милиона долара в рамките на година от 17 Black. В него не се говори за топлоцентралата и няма доказателства за извършени плащания. Шембри и Мици казаха пред \"Ройтерс\" през октомври миналата година, че не знаят за връзка между 17 Black и Фенек или за план за получаване на пари, свързани с бизнесмена или с енергийния проект.", "date": "2019.11.29", "title": "Малтийският премиер се готви за оставка заради случая с убийството на Каруана Галиция"}
{"url": "https://www.dnevnik.bg/politika/2019/11/29/3999056_po_iskane_na_borisov_socialniiat_ministur_biser_petkov/", "text": "За втори път в рамките на по-малко от година и половина социалният министър Бисер Петков подава оставка. Министър-председателят Бойко Борисов днес поиска и прие оставката му, съобщи правителствената информационна служба. \"Решението на премиера е въз основа на натрупани във времето основания. Министър-председателят Борисов счита, че темповете, с които Министерството на труда и социалната политика работи, не отговарят на обществено-политическите очаквания\", се посочва в съобщението. Втората оставка на Петков е подадена на фона на . Преди два дни единият синдикат - КТ \"Подкрепа\", свика протест срещу плановете на управляващите за промени в политиката по изплащане на болничните. Повод за недоволството стана предложението от 1 януари  първият ден от болничния да не се плаща , т.е. да е за сметка на работещите. Премиерът Борисов вече разпореди проектът да бъде оттеглен и  социалното министерство обмисля нови идеи  за ограничаване на фалшивите болнични, а социалният министър увери, че при тях хората няма да бъдат ощетени, а ще се търсят решения за по-строги мерки срещу злоупотребяващите. Недоволство има и от страна на социалните работници в страната, които настояват за увеличение на заплатите им с 40 процентни пункта. Средната заплата в сектора е близо 800 лева, а основната – на социалните работници без професионален опит, е 650 лева. От дни те  протестират символично , а на 27 ноември излязоха и в предупредителна стачка, но от изказване на министъра се разбра, че няма как те да получат исканото увеличение. Периодични протести има и заради оттеглената Стратегия за детето. Противниците ѝ все още  излизат по улиците , за да заявят недоволство срещу текстове от документа, приети в закони, които ще влязат в сила от догодина. В тази връзка от \"Атака\" вече внесоха проект за отмяна на Закона за социалните услуги, а  Светият синод се обяви срещу текстове  в него. Още при изтеглянето на Стратегията за детето премиерът  поръча на Бисер Петков  \"сутрин като стане, обед и вечер да прави брифинг и да казва, че такава стратегия няма\". Всъщност, за последната година и половина . Той е шестият министър, който напуска от 2017 година насам, когато заработи третият кабинет на Бойко Борисов. Още през 2017 г. поста си напусна министърът на здравеопазването Николай Петров след телевизионно разследване, че като директор на Военномедицинската академия е давал обществени поръчки в конфликт на интереси. През 2018 г. след автобусната катастрофа край Своге с 20 жертви напуснаха трима министри - регионалният Николай Нанков, транспортният Ивайло Московски и министърът на вътрешните работи Валентин Радев. През пролетта на 2019 г. на фона на т.нар. скандал \"Апартаментгейт\" оставка подаде правосъдният министър Цецка Цачева, а месец по-късно напусна и земеделският министър Румен Порожанов, на фона на  проверка на прокуратурата за злоупотреби  с евросредства в Държавния фонд \"Земеделие\" (ДФЗ) от времето, когато той беше негов ръководител. От правителството през 2018 г. си тръгна и вицепремиерът по демографската политика Валери Симеонов, след като в продължение на месец срещу него протестираха майки на деца с увреждания, които той нарече \"кресливи жени, които спекулират с децата си\". Покрай протестите на майките под мотото \"Системата ги убива\" през юни 2018 г. по искане на премиера Бойко Борисов  оставка подаде и Бисер Петков . Официалният повод беше невъзможността да овладее създалото се напрежение около исканията на протестиращите. Тогава родителите на деца с увреждания разпънаха военна палатка пред служебния вход на Народното събрание, като целта беше на влизане и излизане от сградата всеки депутат да се сеща за проблемите им. Ден по-късно обаче  премиерът върна Петков на поста му  след острата реакция на родителите, които обявиха, че са работили конструктивно с министъра по законовите промени за облекчаване на положението на децата им, и след защита от страна на синдикатите.", "date": "2019.11.29", "title": "Социалният министър Бисер Петков за втори път подаде оставка"}
{"url": "https://www.dnevnik.bg/skorost/2019/11/29/3998980_poruchka_za_proekt_za_magistrala_cherno_more_za_144/", "text": "Разработване на разширен идеен проект, с извършване на пълни инженерно-геоложки проучвания и изготвяне на подробен устройствен план-парцеларен план на автомагистрала \"Черно море\", са готови да изготвят девет компании и обединения. Това се разбра днес при отварянето в Агенция \"Пътна инфраструктура\" на постъпилите оферти по обявена обществена поръчка. Тя е на индикативната стойност 14.4 млн. лв. без ДДС. Бъдещият изпълнител трябва да разработи най-малко три варианта за трасе на магистралата, както и да проучи възможностите за изграждането на връзки с курортните градове и комплекси през съществуващите пътища. Проектната скорост на трасето се предвижда да бъде 120 км/ч, с габарит 27 м, с по две активни и една аварийна лента във всяка посока на движение. Поръчката включва извършване на инженерно-геоложки и геодезически проучвания на бъдещото трасе, разработване на проектни решения за изграждането на големите мостови съоръжения, виадукти, надлези, подлези, тунели и пътни възли, ландшафтно оформление, изготвяне на мерки по опазване на околната среда и разработване на подробен устройствен план-парцеларен план. Срокът за изпълнение е 365 календарни дни, който включва само времето за проектиране. Предвижда се трасето на \"Черно море\" да започва при бъдещата връзка с автомагистрала \"Хемус\", в района на с. Слънчево, да пресича Варненското езеро в най-тясната му част при гр. Белослав, да се свърже със съществуващата част от \"Черно море\" при с. Приселци и да направи връзка с края на \"Тракия\" при кв. Ветрен на гр. Бургас. Изграждането на автомагистрала \"Черно море\" ще завърши автомагистралния пръстен на страната, което е една от дългосрочните стратегически цели на пътната агенция, беше уточнено днес. Свързването на основните пътни направления на Северна и Южна България – \"Хемус\" и \"Тракия\", ще подобри достъпа на международния транзитен трафик до двете най-големи пристанища - Варна и Бургас, и на туристическия поток до цялото Черноморие. 1. \"ППМ-ИЙ Кей Джей\" ДЗЗД (членове \"Проджект планинг енд мениджмънт\", \"ИЙ Кей Джей България кънсълтинг енджиниърс\") 2. \"Автомагистрала Черно море 2019\" (с членове \"Инжконсултпроект\", \"Виа-план\") 3. \"Рутекс\" ООД 4. \"Пътпроект\" ЕООД 5. \"Пътпроект 2000\" АД 6. \"Свеко енергопроект\" 7. ДЗЗД \"Транслогистика\" (с членове \"Трансконсулт - 22\", \"Логистика 21\" ЕООД) 8. \"Илия Бурда\" ООД 9. ДЗЗД \"Екип проект АМ Черно море\" (с членове \"Проесконсулторес\" АД, \"Пи ЕС консулт\" ЕООД, \"Капитал уотърс систем\" ЕООД)", "date": "2019.11.29", "title": "Поръчка за проекти за магистрала \"Черно море\" за 14.4 млн. лв. събра девет оферти"}
{"url": "https://www.dnevnik.bg/sport/2019/11/29/3999065_voleibolniiat_shampion_vreme_e_lazarov_da_se_otdade_na/", "text": "Волейболният шампион \"Нефтохимик\" се присъедини към инициативния комитет, искащ смяната на дългогодишния председател на българската федерация Данчо Лазаров. От клуба обявиха подкрепа за  кандидата на опозицията Любомир Ганев . Общо 51 клуба събраха необходимия брой подписи и ги входираха във федерацията с искане за свикване на извънредно изборно общо събрание. Целта им е то да се проведе на 16 януари. Към тях впоследствие присъединили още пет клуба. \"С дълбоко уважение към постиженията и заслугите на настоящия президент на БФ волейбол, смятаме, че е време той да се отдаде на заслужен отдих\", се казва в изявлението на \"Нефтохимик\". \"Убедени сме, че ръководството на федерацията трябва да бъде поверено на енергичен и професионален екип, който да си поставя високи цели за развитието на българския волейбол и да преследва тяхното постигане с ясни, прозрачни и ефективни методи\", пишат още от клуба от Бургас. В  идеите на Ганев и инициативния комитет  те виждат \"добра основа за качествена промяна в цялостната концепция за развитие на българския волейбол\". Според ръководството на \"Нефтохимик\" Ганев е \"човек, напълно отдаден на каузата \"българския волейбол\" и способен да обедини клубовете в името на тази кауза\".", "date": "2019.11.29", "title": "Волейболният шампион: Време е Лазаров да се отдаде на заслужен отдих"}
{"url": "https://www.dnevnik.bg/analizi/2019/11/29/3999064_glavniiat_prokuror_triabva_da_moje_da_bude_razsledvan/", "text": "                         Главният прокурор може да не е всевластен, но е най-овластеният човек в държавата, дори повече от министър-председателя. Това, че има власт не е чак толкова страшно, колкото това, че никой не може да му поиска сметка, когато той злоупотребява с властта си. Говоря по принцип за главния прокурор. Трябва да се създаде възможност и да има механизъм, когато главният прокурор извърши престъпление, той да може да бъде разследван, т.е. да има независим орган, който да може да го разследва. Откакто е приета сега действащата конституция, най-много поправки сякаш са правени в главата за съдебната власт, никога за прокуратурата. Не става въпрос за прокуратурата и редовите прокурори, а за правомощията на главния прокурор. Даже се налага едно внушение от хората, на които не им харесва отричането на г-н Гешев, да твърдят, че имаме фиксация върху прокуратурата. Категорично не съм съгласна, въпреки издадения указ г-н Гешев да е главен прокурор, но Държава без прокуратура на практика няма да е държава. Инициативата на президента заслужава уважение. Той не е юрист, но очевидно проявява голяма държавническа мъдрост, като иска за пръв път да постави на обществено обсъждане един толкова важен въпрос.", "date": "2019.11.29", "title": "Главният прокурор трябва да може да бъде разследван от независим орган"}
{"url": "https://www.dnevnik.bg/skorost/2019/11/29/3999071_administrativniiat_sud_iska_otmiana_na_tarifite_za/", "text": "Върховната административна прокуратура атакува през Върховния административен съд Тарифата за таксите, които се събират от Агенция \"Пътна инфраструктура\", като в това число влизат и цените на винетките, съобщи  lex.bg . Като мотив се посочва, че тарифата е издадена без мотиви, които би трябвало да са налице при внасянето на проекта за нея и да са публикувани на сайта на Министерския съвет, който я одобрява с постановление. Тричленен състав на ВАС е допуснал протеста за разглеждане и е насрочил делото за 14 април 2020 г. Всеки, който е заинтересован от изхода му, може да се присъедини към него до началото на устните състезания. На практика актуалната тарифа не промени цените на винетките, като съществуващите останаха на нивата от 2018 година, но вместо на стикер вече са електронни. За леките коли годишната винетка струва 97 лева, тримесечната - 54 лв., месечната - 30 лв., а седмичната - 15 лв. Появи се нова уикенд винетка с цена 10 лева, която важи от 12 часа в петък до полунощ в неделя. Атакуването на Тарифата за таксите, които се събират от АПИ, обаче засяга на практика всички суми, които пътната агенция събира, от пътна такса за транзит, през разрешение за поставяне на билбордове, до такса за откриване на крайпътна бензиностанция, уточнява lex.bg. По повод информацията от ВАС от пътната агенция пуснаха съобщение до медиите, в което казват, че Тарифата за таксите, които се събират от Агенция \"Пътна инфраструктура\", приета през 2018 г., е валидна и всички такси са напълно законни и следва да бъдат заплащани от ползвателите на републиканската пътна мрежа. \"Оспорването на подзаконовия нормативен акт не спира неговото действие\", уточняват от АПИ. Обръщаме внимание, че в момента се провежда обществено обсъждане на проекта на Тарифа за таксите, които се събират за преминаване и ползване на републиканската пътна мрежа. Тя ще замени действащата от 2008 г. тарифа и разпространената днес информация за оспорване на нормативния акт не е свързана с процедурата по обществено обсъждане на новия проект на тарифа.", "date": "2019.11.29", "title": "Административният съд иска отмяна на тарифите за винетките"}
{"url": "https://www.dnevnik.bg/bulgaria/2019/11/29/3999078_na_26_april_dogodina_dps_shte_izbere_predsedatel_na/", "text": "На 26 април догодина ДПС ще избере отново председател на партията. Срокът за предложения за лидер е 19 април, като дотогава могат да се предложат и евентуални промени в устава и програмата на партията. Днес Централният съвет на формацията одобри датата за отчетно-изборната конференция догодина. В отговор на въпрос лидерът Мустафа Карадайъ коментира, че е нормално да има конкуренция за поста и всички в партията имат правото да правят номинации или да се кандидатират. Датата на конференцията съвпада с навършването на 30 години от съдебната регистрация на партията. Според приетите днес критерии на всеки 500 получени гласа на парламентарните избори през 2017 г. ще има по един делегат в конференцията. На днешното си заседание Централният съвет направи и отчет за изминалите местни избори, като отново е препотвърдена оценката за много добро представяне и увеличаване на представителите в местната власт. Карадайъ отбеляза, че сравнявайки и резултатите с предишните избори - за Народно събрание и за Европейски парламент, партията запазва подкрепата си в абсолютни гласове (около 310 хиляди гласа за общински съветници) и е единствената партия, която може да се похвали с такива резултати. Централният съвет препотвърди и оценката за отстъпление от демокрацията заради провеждането на местните избори в различни общини.  С приета днес декларация разширеното ръководство на ДПС призовава всички партии да се преборят \"с арогантността и цинизма на управлението. Да се справят с омразата и агресията, с разделението и противопоставянето, за да гарантират демократичното евроатлантическо развитие на страната\". Карадайъ уточни, че става дума за действията на законодателната и най-вече изпълнителната власт на централно и местно ниво. В друга своя декларация Централният съвет отново намеква за нуждата от приемане на т.нар. Истанбулска конвенция, като призовава за надпартиен консенсус за нулева толерантност към насилието над жени и деца, а също и срещу манипулативните, превратни тълкувания на едни или други международни актове по тези въпроси. В отговор на въпрос за посещението на премиера Бойко Борисов в САЩ Карадайъ коментира: \"Мисля, че хората, които бяха на посещение в САЩ, и самите кадри показаха съдържанието на това посещение. Преди самото посещение имаше ред отрицания, които бяха в основата на самото посещение, така че сигурно коментарите и анализите тепърва предстоят. Да видим и резултатите. Засега, колеги, аз съм запознат само с информация от медиите, нека да се запознаем с предмета и резултатите от това посещение. Да видим какво предстои на държавата, след това да си направим нашите анализи, да си вземем нашите решения за нашето поведение.\"", "date": "2019.11.29", "title": "На 26 април догодина ДПС ще избере председател на партията"}
{"url": "https://www.dnevnik.bg/sviat/2019/11/29/3998934_edinstvenoto_predizvikatelstvo_po_putishtata_v_meksiko/", "text": "Сцена, достойна за перото на Данте: на кръстовище в Мексико полицаи неспирно надуват свирки, вдигнали ръце към небето, за да спрат автомобилния поток. Напразно. Десетки и десетки коли профучават безцеремонно край тях. А от перпендикулярната улица се задават други. За секунди на булевард \"Чапултепек\" в центъра на мексиканската столица настава хаос. \"Ужас - подхвърля трийсетгодишният Рубен Еспосито, свил глава в раменете си - никой не спира заради никого. Който може, той минава.\" Приятелката му Рехина Сератос потвърждава: \"Полицаите се чудят кого да пуснат по-напред (...) Ясно е, че трябва да си нащрек. Шофьорите минават на червено и не зачитат пешеходните пътеки.\" На няколко крачки от тях коли се засичат, карат на зигзаг и минават на косъм от някой смел минувач - макар и в правото си, пешеходците, щат не щат, тичат от страх да не ги сгазят. После се удрят десетки спирачки и всичко потъва в оглушителна какофония от клаксони и скърцане на гуми по асфалта, който на места е разбит. Безбройните велосипедисти отчаяно се опитват да оцелеят, също като хората с електрически тротинетки и ховърбордове.      Ден като всеки друг в Мексико. Сякаш по чудо в слънчевата ноемврийска утрин няма нито жертви, нито ранени. Застанали недалеч, други служители на реда наблюдават безучастно. На всички ще им се размине без акт. \"Полицаите свирят, а на хората не им пука. Смятат, че държавните органи са корумпирани. Никой не ги брои за нищо\", споделя пред АФП пожелал анонимност висш общински служител. \"Водачите най-често нямат представа защо им свирят\", добавя той. И с основание. В Мексико, както и в други щати от федерацията, шофьорските книжки не се издават задължително след изпит, а се купуват. Документ за самоличност, справка за местожителство и такса от 754 песос (35 евро) - това стига. Същото е с книжките за мотоциклет. \"Абсолютна власт\" Друго обяснение за хаоса: вътрешното министерство изисква от полицаите да улесняват трафика, а не да защитават пешеходците и колоездачите. \"Колелата и тротинетките ли? И те са като моторите. Същинско бедствие. Кога внимавам за тях, кога не\", признава почти без притеснение 59-годишният Хосе-Карлос Мендоса, докато измъчва своето такси шевролет, брутално давайки газ. А да не говорим колко време се губи. Телевизия \"Имахен\", нарекла Мексико \"града с най-лошото движение в света\", изчисли, че всеки шофьор губи дневно по 59 минути - или към две седмици за година. Мрачна картина рисува в свой репортаж и мексикански архитект ютюбър с никнейм Sinueton и близо четвърт милион последователи. С всичките градове спални край столичния над 20-милионен град просто няма как да не караш кола, обяснява той. Лека-полека се вземат мерки. Камерите на частни компании, монтирани на някои кръстовища, за да се събират глоби, бяха заменени с тези на официалната програма \"Фото-Сивикас 2019\". \"Снимките дават възможност да налагаме санкции в общ интерес\", обяснява за АФП Надхели Бабинет от службата за градски транспорт в Мексико. През 2024 г. властите ще задействат план, предвиждащ по-добра защита за всички участници в движението без изключение, информираха мексикански медии. \"В повечето случаи водачите нямат чувството, че постъпват зле, посочва Надхели Бабинет. Свикнали са с представата, че имат абсолютна власт. Опитваме се да променим тази култура на улично движение. Освен това в Мексико е прието да си мълчиш. Било за насилие срещу жени, било за кола, минала на червено, същото е. Очевидците не реагират никога. Страхуват се и не знаят как да реагират\", допълва служителката. Статистиката за пътните произшествия в Мексико е поучителна. Броят на инцидентите през 2018 г. в градски или крайградски зони възлиза на 365 167, малко по-малко в сравнение с 2017 г., сочат данни на Националния статистически институт. В тези произшествия са загинали 4227 души и са ранени 89 191 - също известен спад спрямо предходната година.", "date": "2019.11.29", "title": "Единственото предизвикателство по пътищата в Мексико - да оцелееш"}
{"url": "https://www.dnevnik.bg/sport/2019/11/29/3999072_otborut_na_nadejda_shte_uchastva_na_svetovnoto_za/", "text": "Отборът на надеждата\" ще играе на световно първенство по футбол за бездомни хора. Българският тим ще се включи в надпреварата за девети път. Първенството следващата година ще се проведе във финландския град Тампере от 28 юни до 5 юли. \"Ранните дати за провеждане на турнира през идната година ще ограничат сериозно времето ни за подготовка. Обикновено голяма част от нашите играчи са младежи в неравностойно положение в горен курс и са на училище до 30 юни. Планираме да обявим разширения състав на националния \"Отбор на надеждата\" в началото на май и да започнем подготовка на 23 май\", заяви ръководителят на социалния проект за България Виктор Кирков. Селекционер на \"Отбора на надеждата\" остава Борислав Фердинандов. Под негово ръководство предишните две години българският отбор завърши на дванадесето място.", "date": "2019.11.29", "title": "\"Отборът на надеждата\" ще участва на световното за бездомни"}
{"url": "https://www.dnevnik.bg/video/2019/11/29/3999081_kak_izglejda_ploshtad_sv_nedelia_v_proekta_na_studio/", "text": "Света Неделя\" е най-старият площад на София. Сега италианци искат да възродят духа на антична Сердика от римския й период. Идеята е да се интегрира римските улици, съхранени от близо две хилядолетия със съвременния ритъм на столицата и нейните жители. \"Избрахме най-добрият вариант за софиянци, за града и за историята\", сподели един от ахритектите от студио \"Фускас\". Реализацията на проекта трябва да започне през 2021 г. и да завърши до 2024 г., според главния архитект на София Здравко Здравков.", "date": "2019.11.29", "title": "Как изглежда площад \"Св. Неделя\" в проекта на студио \"Фуксас\""}
{"url": "https://www.dnevnik.bg/sviat/2019/11/29/3999093_niakolko_dushi_sa_namushkani_v_london_policiiata/", "text": "Британската полиция обяви, че е застреляла мъж, намушкал с нож няколко души в района на \"Лондон бридж\" в центъра на града. Според кмета на Лондон Садик Хан сред тях има и сериозно ранени. Не е известен общият брой на пострадалите. Обстоятелствата около инцидента все още са неясни, но според \"Ройтерс\" полицията засега третира инцидента като свързан с терористични мотиви, макар че го прави \"като предпазна мярка\". По данни на външното ни министерство няма пострадали българи при инцидента. Българите могат да се сдобият с повече информация, като се свържат с посолството в Лондон на следните телефони: +44 20 7581 3144; +44 20 7584 9400. Дежурните телефони в извънработно време са + 442075813144 и + 442075849400 \"Скай нюз\" обяснява, че поне един човек - който не е нападателят - е убит. По-късно полицията съобщи, че нападателят е бил застрелян и е носел \"фалшиво взривно устройство\". В 13:58 ч. местно (15:58 ч. българско) време полицията получи сигнал, че хора са намушкани в района на Лондонския мост. Видеоклип, появил се в \"Туитър\",  показа трима полицаи, които се отдалечават  от лежащ на земята мъж.      Спешната помощ в Лондон обяви случващото се за \"сериозен инцидент\". Премиерът Борис Джонсън каза, че се връща на \"Даунинг стрийт\", за да следи оттам ситуацията. Това се случва две години и половина след като трима нападатели блъснаха пешеходци с микробус на \"Лондон бридж\" и намушкаха хора в заведения в района. Общо 8 души бяха убити, 48 - ранени, а  за инцидента пое отговорност \"Ислямска държава\" .      Видеоклип, разпространяван от Би Би Си,  показва  обстановката отвисоко, заснета от мъж в обедна почивка. На кадрите се вижда как хора бягат от моста.", "date": "2019.11.29", "title": "Няколко души са намушкани в Лондон, полицията обяви атаката за терористична"}
{"url": "https://www.dnevnik.bg/zelen/2019/11/29/3999099_ezero_s_oranjev_cviat_i_kiselinen_harakter_na_vodite_e/", "text": "Регионалната екоинспекция в Перник установи източника на замърсяване на река Струма. Това е езеро с оранжев цвят и киселинен характер на водите, което се намира в района над бившия металургичен завод \"Мир\". За проблема се разбра, след като Централната рибноопазваща организация сигнализира за  индустриалното замърсяване на Струма в Перник.  Природозащитниците, които работят за зарибяване и мониторинг на местните водоеми, обявиха, че ще организират протест с блокиране на международния път Е-79. Проверката на екоинспекцията е започнала вчера. При обход в района е бил открит канал под жп линията на гара \"Разпределителна\", чрез който се вливала ръждиво-кафявата вода в реката. Днес, при продължилата проверка с обход от експерти от инспекцията, служители от Басейнова дирекция и община Перник беше открит и самият източник на замърсяване. По искане на регионалната екоинсоекция се взимат водни проби от езерото за извършване на анализ от специализирана мобилна лаборатория на Изпълнителна агенция по околна среда.", "date": "2019.11.29", "title": "Езеро с оранжев цвят и киселинен характер на водите е оцветило Струма в червено"}
{"url": "https://www.dnevnik.bg/sviat/2019/11/29/3999113_kak_horata_na_erdogan_sabotirat_noviia_kmet_na_istanbul/", "text": "Социалдемократът Екрем Имамоглу от опозиционната Републиканска народна партия (РНП) не извоюва лесно победата си в кметските избори на Истанбул. Управляващата Партия на справедливостта и развитието (ПСР) се постара да му попречи всячески по време на предизборната кампания. Но това не затъмни изгряващата политическа звезда. Пет месеца след като извоюва триумфален успех на изборите, пътят на Екрем Имамоглу си остава доста трънлив. Ислямско-консервативната управляваща партия се опитва да задържи влиянието си над голямата метрополия и да създава колкото може повече проблеми на новия кмет. Имамоглу иска да разшири градската инфраструктура и най-вече мрежата на метрото. За целта се нуждае от финансови помощи, възлизащи на около 3,5 милиарда евро. Събирането им обаче се оказа трудно, тъй като държавните банки - сред които Вакъф Банк, Зираат Банк или Халкбанк - спъват работата на Имамоглу още откакто е дошъл на власт: \"Виждаме, че държавните банки се държат много дистанцирано спрямо истанбулската градска управа\", казва той. Банките се крепят на държавен фонд, председателстван от турския президент Ердоган и от неговия зет - финансовия министър Берат Албайрак. \"В момента вратите на държавните банки са плътно затворени, дори и най-делничните нужди не могат да се покрият с държавни кредити\", оплаква се кметът. Спасение от чужбина Затова градските власти в Истанбул са принудени да търсят кредити от чужбина. В последните седмици Имамоглу посети Париж, Лондон и Берлин, търсейки инвестиции. Обиколката му бе много успешна: най-вече френските финансови институти се съгласиха да финансират инфраструктурни проекти в Истанбул. Френската агенция за развитие, например, ще вложи 86 милиона евро. А Дойче Банк ще се включи със 110 милиона евро. Турското правителство реагира жлъчно: вътрешният министър Сюлейман Сойлу нарече Имамоглу \"тъпак\", който с пътуването си в чужбина злепоставял Турция. Турското правителство създава затруднение на кмета и в друга сфера: ислямско-консервативната градска администрация, управлявала Истанбул в продължение на 25 години, поддържа система от връзки, която крепи правителството на Ердоган. Тази система облагодетелства бизнесмени от големите холдинги при получаването на обществени поръчки или пък създава за тях специални изключения в законите. В замяна на това бизнесмените оказват поддръжка на Партията на справедливостта и развитието по най-различни начини - медийните концерни, например, поместват угодни на правителството статии. Екрем Имамоглу обяви, че ще сложи край на това: \"Оттук нататък се прекратяват привилегиите за избрани фондации, довереници и общини - привилегиите ще са вече за цял Истанбул\". По време на предизборната си кампания социалдемократът обеща на мястото на шуробаджанащината да се установи прозрачност. Борбата за градската хазна Но както изглежда, ПСР се опитва и след загубата на кметския пост да се възползва от добре напълнената истанбулска хазна. Турското министерство на околната среда и урбанизацията е предложило законопроект за създаването на т.нар. \"Босфорска управа\". Новата администрация щяла да се грижи за културното и природно наследство в четири от разположените около протока райони и да насърчава тяхното развитие. За зоната ще отговаря секретариат, зависим от турския президент. По този начин управлението на тези четири района на практика ще бъдат отнети от Имамоглу. Зоната се смята за една от най-предпочитаните и скъпите в Истанбул. Критиците на проекта предполагат, че тази инициатива цели да привлече благосклонни към правителството инвеститори, за да може Ердоган да запази своята система на привилегии. \"Ще стигнем до съда\" Дните на клиентелизмът в истанбулската политика далеч не са преброени. Това си личи и от обществената поръчка за наемането на историческите жп-гари Хайдарпаша и Сиркеджи. Двете сгради разполагат с огромни складови помещения, които Имамоглу искаше да използва за културни прояви, предоставяйки ги на разположение на населението. Но предложението на истанбулските градски власти бе отхвърлено. Вместо това бе предпочетен един 33-годишен инвеститор, бивш член на градската управа и бивш председател на фондация, тясно свързана със семейството на Ердоган. \"Нашите предложения за Хайдарпаша и Сиркеджи бяха отхвърлени неправомерно\", възмущава се кметът и казва: \"Ще подадем жалба и ще водим дело пред съда\". Екрем Имамоглу е перспективен кандидат и за президентския пост. Критици смятат, че турското правителство нарочно затруднява работата му като кмет, за да развали репутацията му преди изборите през 2023 година. Но Имамоглу изглежда подготвен за това: \"Кметските избори бяха изключително трудни. С опита, който събрах, вече нищо не може да ме уплаши\", заяви той пред американската телевизия \"Блумбърг\". \"В Истанбул в продължение на 25 години управляваха едни и същи хора. Те явно не искат да се откажат от старите си навици - но ние ще им противопоставим демократичните принципи\".", "date": "2019.11.29", "title": "Как хората на Ердоган саботират новия кмет на Истанбул"}
{"url": "https://www.dnevnik.bg/sviat/2019/11/29/3999090_ne_sme_v_sustoianie_da_se_dogovorim_-_poreden_neuspeh/", "text": "Напрежението в Съвместната мултидисциплинарна експертна комсия между България и Северна Македония не затихва, а договорените до момента неща са незначителни. Това заявява председателят ѝ от българска страна проф. Ангел Димитров, цитиран от агенция \"Фокус\". На брифинг след последното за годината и състояло се в София заседание на комисията Димитров казва още, че българският екип получава сигнали за различни представи с македонските колеги дори за разбирането на Договора за приятелство и добросъседство, въз основа на който бе създаден екипът за решаване на въпроси от общата история. По думите на Димитров дори терминът \"обща история\" се отхвърля от \"някои\" от членовете на комисията от Северна Македония. \"Едва ли не започва да се поставя съмнение това, което бяхме постигнали като решение за цар Самуил като владетел на България в текста, който предлагаше общото честване.\" Още една безплодна среща На предишната среща на комисията в София Димитров нарече срещата  \"безплодна\" . Тогава въпроси, свързани с учебниците, Средновековието и Гоце Делчев не бяха решени. Днес, според Димитров, може да се каже, че работата не е приключила докрай и не се очаква скоро да се случи. \"Това, което може да се смята за завършено, но то ще бъде завършено, когато завършим цялостно прегледа и възраженията и бележките и от двете страни. Като добри домакини дадохме възможност на нашите колеги от Северна Македония първо те да представят своите бележки към българските учебници. Те бяха доста странни за нас, тъй като не бяха много конкретни, а по-скоро изразяваха едни абстрактно-максималистични изисквания за това как се прави учебник според някакви предписания на ЮНЕСКО, които разбира се не са приложени почти никъде в Европа. Едно е да се теоретизира, а друго да се очаква учебниците в една държава, каквато е България, да претърпят такива промени, че едва ли не да е флагман на промените в Европа: нещо, което не се случва в региона,\" допълва Димитров. \"Фокус\" цитира македонският професор Драги Георгиев, който председателства от македонска страна, с думите, че комисията иска да \"намери решение за разногласията и паметта на Гоце Делчев да бъде чествана заедно от двете държави.\" Прочитът на агенция МИА на работата на комисията е друг - приети са препоръки за българските учебници, започнали са дискусии за македонските, а за тях вече има усвоена една и са започнали дискусиите за Гоце Делчев. За агенцията македонският екип обяснява, че двете страни са разменили \"и идеи и предложения за формата и съдържанието на текст, който би могъл да оправдае необходимостта от съвместно честване (на Гоце Делчев)\". Така дискусията \"ще продължи\" на следващите срещи. Какво е свършено дотук Работата на комисията остава спорна. Върху нея в последните месеци упражняват натиск двете правителства в София и Скопие - лидерите Бойко Борисов и Зоран Заев призовават историците да побързат, а фигурата на Гоце Делчев стана повод за остра размяна на реплики между двете страни. \"Притеснен съм и защото едно от решенията на комисията беше с очаквания за по-интензивна работа, в която да постигнем определени резултати до края на годината: около разговорите за Гоце Делчев, за Илинденско-Преображенското въстание,\" каза Димитров за разговорите за Гоце Делчев. Все пак има и напредък - за осемте си срещи комисията е препоръчала на правителствата съвместни чествания на светите братя Кирил и Методий, св. Климент, св. Наум и Цар Самуил. Има отправени препоръки за подобряване на учебниците поистория за шести клас в Северна Македония и на тези за пети в България. \"Получаваме сигнали, че имаме различни представи с нашит колеги не само за смисъла на нашата работа, на и за разбирането на Договора за приятелство и добросъседство. Това е достатъчно убедително напомняне, че не сме в състояние да говорим за постигнати сериозни резултати, притеснен съм не само защото всяка крачка напред е нещо положително не толкова за самия договор, колкото за отношенията между хората от двете държави. Притеснен съм и защото едно от решенията на комисията беше с очаквания за по-интензивна работа, в която да постигнем определени резултати до края на годината: около разговорите за Гоце Делчев, за Илинденско-Преображенското въстание\", добави още проф. Димитров.", "date": "2019.11.29", "title": "\"Не сме в състояние да се договорим\" - пореден неуспех на българо-македонската комисия"}
{"url": "https://www.dnevnik.bg/politika/2019/11/29/3999116_ostavkata_na_biser_petkov_e_opit_za_otpushvane_na/", "text": "Председателят на парламентарната социална комисия Хасан Адемов (ДПС) заяви пред БНТ, че е изненадан от оставката на министъра на труда и социалната политика Бисер Петков. Той уточни, че двамата са били вчера на обсъжданията за бюджета на държавата за следващата година и е нямало никакви индикации за напрежение. По-рано днес  премиерът Бойко Борисов за втори път за по-малко от година поиска и прие оставката на Петков.  В съобщение на правителствената пресслужба се посочва, че \"решението на премиера е въз основа на натрупани във времето основания. Министър-председателят Борисов счита, че темповете, с които Министерството на труда и социалната политика работи, не отговарят на обществено-политическите очаквания\". \"Очевидно е, че става въпрос за опит за отпушването на напрежението. Има проблеми с болничните, с втория пенсионен фонд, с минималната работна заплата, но това са си проблеми, които винаги възникват по време на гледането на бюджета. За мен те не са основание да се иска оставка\", добави Адемов.", "date": "2019.11.29", "title": "Оставката на Бисер Петков е опит за отпушване на напрежението, смята Хасан Адемов"}
{"url": "https://www.dnevnik.bg/sviat/2019/11/29/3999030_franciia_obvini_20_dushi_za_atentatite_v_parij_prez/", "text": "Френски прокурори обвиниха в петък 20 души за връзка с атентатите от 15 ноември 2015 г. в Париж, когато 130 души бяха убити в нападения на концертната зала \"Батаклан\", националния стадион, барове и ресторанти. Разследването е с международно - включително българско - участие, съобщи агенция \"Франс прес\". Десет тежко въоръжени мъже участваха в терористичното нападение. Всичките взривиха експлозиви, с които бяха окичени, или бяха убити от антитерористичните части. В обвинителния акт от 562 страници прокуратурата за борба с тероризма обвинява 14 души, които в момента са в затвора. Сред тях е и Салам Абдеслам - единственият жив участник, заловен по-късно в Белгия. Той отказва да сътрудничи на разследването и е държан в единична килия. За други шестима са издадени заповеди за арест. Сред тях са Фабиен и Жан-Мишел Клен, известни агитатори на \"Ислямска държава\", която пое отговорност за избиването на десетки хора. По непотвърдена информация на онлайн издание двамата братя са били убити в Сирия тази година при въздушни удари на коалиционните сили. Останалите са обвинени в подпомагане организацията или финансиране на терористичния удар, както и за оказване помощ за бягство. Сред тях е белгиецът от марокански произход Усама Атар, смятан за отговорен за организиране на нападението от Рака, бившата столица на т.нар. халифат на ислямистите в Сирия. За него се смята, че е бил убит в началото на 2018 г., но няма официално потвърждение. Съдиите ще решат кога да започне процесът, но засега изглежда ,че това ще стане през 2021 г. в Париж, посочва \"Франс прес\". Френската прокуратура твърди, че 1740 граждански ищци са се включили в делото срещу заподозрените организатори на една от най-смъртоносните атаки във френската история.", "date": "2019.11.29", "title": "Франция обвини 20 души за атентатите в Париж през 2015 г."}
